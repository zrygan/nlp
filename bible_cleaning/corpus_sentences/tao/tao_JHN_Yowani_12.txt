Kanem pa araw o awang na do Iyeci am nimangay si Yeso do Potani.
Do dang rana am peyvahayan no nipeyvangon ni Yeso a si Lasalo.
Amyan do dang so tao a nimapowyab sya.
Am o meyngaran so Marta kakteh ni Lasalo a mavakes am manaotao.
Si Lasalo a kano aro a tao am macihanghang ji Yeso.
Karahan am mangai si Madiya so mahangno a haneng.
Ori rana am tey masingat ori.
Karahan am to na rana mimina paglowen do ai ni Yeso a kalinas na jya no avok na.
So nikahangno no sahad a yanan da.
Maniring o asa ka macinanao ji Yeso a meyngaran so Yota a tao do Isecyadi a omavat do kapanazang na ni Yeso am, Apyapya rana o kapamalit nya so nizpi a ipanidong so ikasi a tao am.
Ta tey masingat ori.
To na mancyan ori am beken a meyngongyod o karilaw na no makasi a tao.
Ta iya rana am manakaw a tao.
Ta iya rana am masangib a tomakaw so italamozong na nizpi no kararay na.
Am maniring si Yeso am, To mo macyozai, ta ori rana am yavat na jyaken no ibobo da yaken.
Yamasangib sira o makasi a tao a yamacikaop jinyo.
Am yaken am yalikey rana ipacikaop ko jinyo.
Mamizing da si Yeso no aro a tao a amyan do Potani am mangay sira jya.
Beken a kanakenakem da so kangay da ji Yeso, ta naknakmen da pa o kangay da tomita si Lasalo a nyavyay na ni Yeso.
Karahan am naknakmen da no panipanirsirngen no mapatanatanang so nakem da si Ama ta do to o kapazanod da si Lasalo a wakwaken.
Ta tey yaro o tao do Yotay a ji rana ngonot do mapatanatanang so nakem da si Ama ta do to a omanoyong rana ji Yeso, do kanimapeyvangon na si Lasalo do heseb na.
Ikadwa na araw am o macipamarimaring so kanen a aro a tao am mamizing da si Yeso a mangay do Yelosaleng.
Am ori o nipangap da so akmey voong no anyoy a mangay amrapong sya.
Maniring sira amlololos am, Isaray ta si Ama ta do to.
Inaoy si ipanlanlag na o nitovoy na a yarana nimai.
Inaoy si ipanlanlag na ni Ama ta do to o Panirsirngen no Isedi a tao.
Makakala si Yeso so asa ka baka kavang na jya.
So toney macipayoki no ciring do Seysyo.
Ta maniring am, Inyo a tao do Yelosaleng am ji kamo anyahey.
Cita kamo o Panirsirngen nyo a yamavang do likta baka a yarana mai.
No kano nang am ji da tenngi no macinanao jya o peypeypangayan na.
Makaranes rana o azwazway na ni Yeso a nimirwa a mavyay a kapeycyakavat na rana a mangay do teyngato am manakem da rana o ciring a domket do Seysyo a manoyong a pakacirngen na jya, do kapeyyangay na kano vazay da jya no tao.
Tawagan ni Yeso si Lasalo apo do heseb na am amyan dang so aro a tao.
So nipeylimwang da no akman sang a nimacita da vazay.
Ori o nyangay da no aro a tao a mangay amrapong sya.
Ta nimamizing da o kanimapeyvangon na si Lasalo.
Maniring sira o tao a macyagom do Vadisay do kadwan jira am, Asyo tamo eya yabo so oyowyat a amzazat jira.
Cita pala yatodamimin rana o tao do karawan a omanod jya.
Amyan so tao do Sila a nimangay do Yelosaleng a mamaring so kanen a omraralay ni Ama ta do to.
Sira rana am mangay da citahen si Veydipo a tao do Peysayta a ili a macinapnap do Cyadidi.
Maniring sira jya am, Mo kahakay, namen kakdain si Yeso a macita.
Karahan am mangay na ipanci ni Veydipo ji Antele a kapeyheza da mangay manci nya ji Yeso.
Maniring si Yeso am, Yarana makaranes o araraw no ikazway no Nipamnekan na ni Ama ta to a tao.
To ko na macitangayan jinyo am no ji pamowa do tana o mowahen am jyablis ori a asaha.
Am no si pamowahen do tana am amlida rana kapalasi na rana.
O ambeywan do inawan na a tao am mapehes jya o inawan na.
O tongbo so inawan na do karawan eya am mahap na o to meyyonong a ikavyay no pahad na do teyngato.
O mahap so vazay ko am macilocilolo jyaken.
O yanan ko am amyan sira dang o kahanhanan ko.
O mahap so vazay ko am azwain na ni Ama.
Yako meyngen so onowned sicyaikwaya.
Ikongo pa o ciring ko.
Manngwa, apya o kapanci ko ni Ama mapaliklik so yaomanam a alalaw ko?
Am o peypeypangayan no ko nyai do karawan am ahapen ko o alalaw ko ang.
Mo Ama, inaoy si macita da no tao oyowyat mo.
Mina to ngyan so ciring apo do teyngato no kano nang.
Maniring am, Ko na nipatwaw o oyowyat ko.
So pirwan ko paha mapatwaw sya.
Mamizing da o ciring ori no aro a tao am maniring sira am, Ori am nimeykadey.
Am maniring o kadwan jira am, Yamyan so tinsi a yanimacisirsiring jya.
Am maniring si Yeso jira am, Beken a yaken o na aingan no ciring, ta inyo o na pamizngen.
Oya rana o ipacici so tao do karawan.
Oya rana o isakeb ni Satan a yatomalamozong no tao do karawan.
No si padketen da rana yaken do jyojika keypirwa ko na a mavyay am panopen ko o aro a tao do karawan.
O peycirngan na sang am ipakateneng da jya no tao o kangay na mawakwak do jyojika.
Maniring o aro a tao am, O domket do Seysyo am to meyyonong a mavyay o Misayya.
Am ikongo mo pancyan no kapadket sya do jyojika so Nipamnekan na tao ni Ama ta do to.
Sino tao mo ipanci ang.
Maniring si Yeso am, Alikey o iyan na jinyo no zezak.
Makabezbez kamo a omalam do iyan na pa no zezak.
Ta no masari rana am ji nyo na cita o pangonongan nyo.
No myan pa o zezak am anoyngan nyo ori an.
So ikanoyong nyo na mazngang so onowned.
Iptad na ni Yeso o ciring na am karwan na sira kangay na rana matarek do kabwan no tao.
Tana aro o yongkad na apo ji Ama ta do to am ji da nganoyngi si Yeso.
O ikakman na sang am mangononong o mina ciring ni Isayya.
Ta maniring am, Mo Panirsirngen, sino o to nganoyong do ipeylimwang namen.
Sino o to makacita so oyowyat na no Tao do to.
Nimalavat na rana ni Isayya o kaji da manganoyngan.
Ta maniring am, Si Ama ta do to o icyakma dey mavota.
Icyakma ney vato o onowned da do kaji da mamlisan.
Maniring si Ama ta do to am, Yabo da kasngesngenan jyaken.
Makongo ko so wanjin a mapatastas sira do teyngato.
O peycirngan na sya ni Isayya am nipacita na ni Ama ta do to o azwazway ni Yeso jya.
Am ori o peycirngan na sya jya.
Tana akman sang am aro panipanirsirngen da no tao do Yotay a omanoyong ji Yeso.
Am kanyahey da no tao a macyagom do Vadisay.
Am ori o ji da makadkeci jya ipanci, do kanyahey da pasyain do peyneynozyan da.
Ikeykakza da pa o icyatatao da zomwazway sira.
Ji dakzan o kazwazway na sira ni Ama ta do to.
Maniring si Yeso a amlolos am, Omanoyong jyaken am beken a yakehen o anoyngan da.
Ta akman sang si Ama a nimapahanhan jyaken o anoyngan da.
O makacita jyaken am akman sang sira makacita si Ama a nimapahanhan jyaken.
Akma koy zezak a mai do teyrahem.
So ji da na ngyani do kasarisaryan no omanoyong jyaken a tao.
O makamizing so nanao ko a ji mangononong jya am ji ko pacicya.
Ta o ko nyai do teyrahem am beken a mapacici so tao do teyrahem, ta patazadangen ko sira.
O tomaosya jyaken a ji ngahap so nanao ko am pangozayan ko o ciring ko a manci no keyyan no raraten na no masasnad rana o araraw no kapeykapyapinpin na so tao ni Ama ta do to.
Ta ko ji mangozai o kataotao ko a yamapeyciring sya.
Ta ko to mangozai o ciring no yanimapahanhan jyaken.
Ta ko katenngan o ciring na yapwan no to meyyonong a ikavyay no pahad.
O ciring ko rana am ciring na ori ni Ama.
