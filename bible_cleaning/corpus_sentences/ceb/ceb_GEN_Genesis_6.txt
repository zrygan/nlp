Niadtong panahona daghan na ang mga tawo sa kalibotan ug maanyag ang ilang mga anak nga babaye.
Nakita kini sa pipila ka langitnong mga binuhat ug gipangasawa nila ang ilang nagustohan.
Unya ang Ginoo miingon, Dili ko tugotan ang tawo nga mabuhi hangtod sa kahangtoran kay tawo lamang siya.
Sukad karon kutob ra gayod sa 120 ka tuig ang ilang kinabuhi.
Niadtong mga adlawa ug bisan pa gani sa misunod nga panahon, dihay mga higante sa kalibotan.
Sila mga anak sa mga babaye nga sama nato ug sa mga langitnong binuhat.
Sila mao ang mga bayani ug mga bantogang tawo sa karaang panahon.
Unya nakita sa Ginoo nga hilabihan kadaotan sa mga tawo sa kalibotan ug kanunay lamang ngil-ad ang ilang gihunahuna.
Nagbasol siya nga gibuhat niya ang tawo diha sa kalibotan ug nakapasubo kini kaniya.
Busa miingon siya, Laglagon ko ang tanang tawo nga akong gibuhat.
Laglagon ko usab ang tanang mananap ug mga langgam kay nagbasol ako nga gibuhat ko sila.
Apan gikahimut-an sa Ginoo si Noe.
Mao kini ang sugilanon mahitungod ni Noe nga usa ka matarong nga tawo.
Siya lamang ang gikahimut-an sa Dios niadtong panahona kay nagmatinumanon man siya sa Dios.
Aduna siyay tulo ka anak: Si Sem, si Ham ug si Japet.
Apan ang katawhan daotan atubangan sa Dios ug ang kalibotan napuno sa ilang pagkadaotan.
Gitan-aw sa Dios ang kalibotan ug nakita niya nga ngil-ad kini kay daotan man kaayo ang binuhatan sa mga tawo.
Unya ang Dios miingon kang Noe, Nakahukom ako sa paglaglag sa tanang tawo.
Puohon ko sila sa hingpit kay ila mang gipadagsang sa kalibotan ang ilang daotang mga buhat.
Busa paghimog arka gikan sa kahoy nga goper.
Buhati kinig mga lawak ug buliti ug aspalto ang sulod ug ang gawas niini.
Ang gitas-on niini 133 ka metros, ka metros ang gilapdon ug 13 ka metros ang kahabugon.
Buhatig atop ang arka ug palabwa kini ug 44 ka sentimetros ibabaw sa mga bungbong niini.
Himoa ang arka nga tulo ka andana ug buhatig pultahan sa kilid niini.
Palunopan ko ang kalibotan aron pagpuo sa tanang binuhat.
Ang tanan nga anaa ibabaw sa yuta mangamatay apan magbuhat akog kasabotan tali kanimo ug kanako.
Sakay sa arka uban sa imong asawa ug mga anak ug sa ilang mga asawa.
Pagdalag laki ug baye sa tanang matang sa mga mananap ug sa matag matang sa mga langgam aron dili sila mapuo.
Pagdala usab sa tanang matang sa pagkaon ug tipigi kini aron inyong makaon ug makaon usab sa mga mananap.
Gituman ni Noe kining tanan sumala sa gisugo sa Dios kaniya.
