Ang Dios misulti ug mao kini ang iyang giingon Ako ang Ginoo nga inyong Dios nga nagkuha kaninyo gikan sa Ehipto diin kamo naulipon.
Ayaw pagsimba ug laing dios gawas kanako.
Ayaw pagbuhat ug diosdios o larawan sa bisan unsa didto sa langit o dinhi sa yuta o diha sa tubig nga anaa ilalom sa yuta.
Ayaw pagyukbo sa bisan unsang diosdios o pagsimba niini kay ako ang Ginoo nga inyong Dios ug abubhoan ako.
Silotan ko kadtong nagsalikway kanako lakip ang ilang mga kaliwat hangtod sa ikatulo ug ikaupat nga kaliwatan.
Apan ang nahigugma kanako ug nagtuman sa akong mga sugo, higugmaon ko hangtod sa linibo ka mga kaliwatan.
Ayaw pasipad-i paggamit ang akong ngalan.
Ako si Yahweh nga inyong Dios.
Silotan ko si bisan kinsa nga magpasipala sa akong ngalan.
Hinumdomi ang Adlaw nga Igpapahulay ug ilha kini nga balaan.
Makatrabaho kamo sulod sa unom ka adlaw apan ang ikapitong adlaw mao ang Adlawng Igpapahulay nga gigahin alang kanako.
Ayaw kamo pagtrabaho nianang adlawa o ang inyong mga anak, mga ulipon, mga kahayopan ug ang mga langyaw nga nagpuyo sa inyong mga lungsod.
Sulod sa unom ka adlaw gibuhat ko ang langit, ang yuta, ang kadagatan ug ang tanan nga anaa niini ug mipahulay ako sa ikapitong adlaw.
Busa gipanalanginan ko ang Adlawng Igpapahulay ug gibalaan kini.
Tahora ang inyong amahan ug inahan aron motaas ang inyong kinabuhi diha sa yuta nga gihatag kaninyo sa Ginoo nga inyong Dios.
Ayaw kamo pagpatay.
Ayaw kamo panapaw.
Ayaw kamo pangawat.
Ayaw kamo pagbutangbutang sa inyong isigkatawo.
Ayaw kamo kaibog sa balay sa laing tawo o sa iyang asawa o sa iyang mga ulipon o sa iyang mga baka, sa iyang mga asno o sa bisan unsa nga iyaha.
Sa dihang nadungog sa mga tawo ang dalugdog ug ang lanog sa trumpeta ug nakita nila ang kilat ug ang nag-aso nga bukid, nangurog sila sa kahadlok ug nagpaantaw sa layo.
Miingon sila kang Moises, Sulti kanamo ug mamati kami.
Apan ayaw pasultiha ang Dios kanamo aron dili kami mangamatay.
Si Moises miingon sa katawhan, Ayaw kamo kalisang kay mianhi ang Dios aron pagsulay kaninyo ug aron magpadayon kamo sa pagbaton ug kahadlok kaniya aron dili kamo magpakasala.
Apan ang katawhan nagpaantaw lang gihapon sa layo ug si Moises lamang ang miduol sa dagtom nga panganod diin didto ang Dios.
Ang Ginoo miingon kang Moises, Ingna ang mga Israelita: Nahibaloan ninyo nga ako nakigsulti kaninyo gikan sa langit.
Ayaw kamo pagbuhat ug mga diosdios nga plata o bulawan aron inyong simbahon uban kanako.
Paghimo kamog halaran nga yuta ug anha ihalad ang inyong halad-sunogon ug ang inyong halad sa pakigdait, ang inyong mga karnero ug mga baka.
Simbaha ako sa dapit nga itudlo ko kaninyo ug moanha ako kaninyo ug panalanginan ko kamo.
Kon maghimo kamog halaran nga bato alang kanako, ayaw gamita ang mga bato nga sinapsapan kay kon kadapatan kinig silsil, gihimo ninyo kini nga dili na angay kanako.
Ayaw kamo pagtukod ug halaran alang kanako nga may mga hagdanan.
Kon buhaton ninyo kini makita ang inyong pagkahubo inigsaka ninyo niini.
