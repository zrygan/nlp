Ang Ginoo miingon kang Moises, Sultihi ang mga Israelita sa paghimog halad alang kanako.
Ikaw maoy modawat sa mga halad nga buot nilang ihatag.
Mao kini ang mga halad nga imong dawaton: bulawan, plata, bronsi, delana nga asul, tapol ug pula, pino nga lino, panapton nga hinimo gikan sa balhibo sa kanding, panit sa laki nga karnero, panit sa kanding, kahoy nga acasia, lana alang sa suga, mga pahumot sa lanang igdidihog ug sa humot nga insenso, alahas nga kornalina ug ubang mga alahas nga idayandayan sa epod sa Pangulong Pari ug diha sa tabon sa iyang dughan.
Pahimoa sila alang kanako ug usa ka balaang tolda aron mopuyo ako tipon kanila.
Himoa ninyo kini ug ang tanang kahimanan niini sumala sa sumbanan nga ipakita ko kanimo.
Pahimoa silag sudlanan ginamit ang kahoy nga acasia nga 114 ka sentimetros ang gitas-on ug 68 ka sentimetros ang gilapdon ug 68 ka sentimetros ang gihabugon.
Sapawi ninyog lunsayng bulawan ang gawas ug ang sulod niini ug ribitihig bulawan ang mga kilid libot niini.
Himoi kinig upat ka argulya nga bulawan nga gunitanan.
Itaod kini sa upat ka tiil, nga sa ato pa duha ka argulya sa matag kilid.
Paghimog yayongan nga kahoyng acasia ug sapawi kinig bulawan.
Ibalhog ang mga yayongan ngadto sa mga argulya nga maoy gunitanan sa isigka-eskina sa Sudlanan.
Ibilin diha sa mga argulya ang mga yayongan ug ayaw kini kuhaa.
Isulod sa Sudlanan ang ihatag ko kanimo nga duha ka papan nga bato nga gisulatan sa mga balaod.
Paghimog tabon sa Sudlanan ginamit ang lunsayng bulawan, 114 ka sentimetros ang gitas-on niini ug 68 ka sentimetros ang gilapdon.
Sa isigkatumoy sa tabon sa Sudlanan paghimog duha ka kerubin nga sinalsal nga bulawan, usa sa isigkatumoy niini.
Himoa ang mga kerubin nga unay gayod sa tabon.
Kinahanglan nga ang mga kerubin magbukhad sa ilang mga pako aron mapandongan sa ilang pako ang tabon.
Mag-atbangay sila nga magtan-aw sa tabon.
Isulod sa Sudlanan ang duha ka papan nga bato ug taboni ang Sudlanan.
Makigkita ako kaninyo didto.
Sa tungatunga sa duha ka kerubin nga anaa sa ibabaw sa Sudlanan, ihatag ko kanimo ang tanan kong mga sugo alang sa katawhan sa Israel.
Paghimog lamisa ginamit ang kahoyng acasia, 91 ka sentimetros ang gitas-on niini, 46 ka sentimetros ang gilapdon ug 68 ka sentimetros ang gihabugon.
Sapawi kinig lunsayng bulawan ug ribitihig bulawan ang mga kilid libot niini.
Butangig tabla nga may gilapdon nga 75 ka milimetros libot sa daplin niini ug ribitihi kinig bulawan.
Himoi kinig upat ka argulya nga bulawan nga gunitanan ug ibutang kini sa upat ka eskina nga nahimutangan sa tiil sa lamisa.
Ang mga argulya nga maoy balhogan sa mga yayongan kinahanglan ibutang duol sa ribiti.
Paghimog yayongan nga acasia ug sapawig bulawan.
Paghimog mga plato, mga tasa, mga tibod ug mga panaksan nga maoy gamiton alang sa hinalad nga ilimnon.
Kinahanglan nga kining tanan lunsayng bulawan.
Kinahanglan ibutang ang lamisa atubangan sa Sudlanan sa Kasabotan ug butangi kini kanunay sa pan nga gihalad kanako.
Paghimog butanganan ug suga ginamit ang lunsayng bulawan.
Himoa ang patindoganan ug ang lawas niini gikan sa sinalsal nga bulawan.
Ang mga dayandayan nga bulak lakip ang mga gihay ug biyoos himoa nga unay niini.
Kinahanglang may unom ka sanga nga motuybo ubay sa mga kilid sa butanganag suga, tulo ka sanga sa matag kilid.
Matag usa niining unom ka sanga kinahanglan may tulo ka dayandayan nga bulak nga morag bulak sa almendras.
Ang butanganag suga kinahanglan may upat ka bulak nga dayandayan nga morag bulak sa almendras uban sa mga biyoos ug mga gihay niini.
Kinahanglan may usa ka biyoos sa matag tulo ka sanga.
Ang mga biyoos ug mga sanga unay sa butanganag suga ug ang tibuok nga butanganag suga sinalsal nga bulawan.
Paghimog pito ka lamparahan alang sa butanganag suga ug itaod kini aron modan-ag ngadto sa atubangan.
Paghimo usab ug mga kumpit niini ug mga sanggaanan nga lunsayng bulawan.
Lunsayng bulawan nga 35 ka kilo ang gamita sa paghimog butanganag suga ug sa tanang kahimanan niini.
Himoa gayod kini sumala sa sumbanan nga gipakita ko kanimo didto sa ibabaw sa bukid.
