Naggwa si Jesus sa templo kag samtang nagapanaw tana nagparapit kana ang anang mga disipulo kag gintudo nanda kana ang mga kabalayan sa templo.
Nagkuon si Jesus kananda, Nakita ninyo dya tanan?
Sugidan ko kamo: magakararumpag dya tanan kag wara gid ti may mabilin nga mga bato nga nagasarampawanay.
Samtang nagapungko si Jesus sa pagpanudlo rugto sa bukid kang mga Olibo, nagparapit kana ang anang mga disipulo nga sandahanun lang.
Nagkuon sanda, Sugidi kami kon san-o matabo ang mga butang nga imo ginhambal?
Kag ano bala ang mga paratandaan nga ikaw dali run lang magbalik rugya kag kon san-o ang katapusan kang kalibutan?
Nagsabat si Jesus kananda, Mag-andam kamo nga indi kamo mapatalang ni bisan sin-o!
Tungud hay duro nga mga tawo ang magaturohaw kag magapakuno-kuno nga sanda amo ako kag magakuon, Ako amo ang Cristo, kag duro ang andang mapatalang.
Makabati kamo kang mga gyera kag mga balita nga may mga gyera sa nagkalain-lain nga logar.
Pero indi kamo magkahadluk.
Matabo gid ang mga butang nga dya, pero bukun pa ti amo ria ang katapusan kang tanan.
Tungud hay magairinaway ang mga nasyon kag amo man ang mga ginharian.
Magaabot ang kagutum kag linog sa nagkalain-lain nga mga lugar.
Dya tanan umpisa pa lang kang mga kabudlayan nga magaabot nga daw pareho kang pagpasakit kang sangka bayi nga manugbata.
Sa amo to nga mga inadlaw pagadakpun kamo kag itugyan sa mga tawo agud silotan kag pamatyun.
Pagadumtan kamo kang tanan nga mga tawo tungud kanakun.
Duro ang magatalikod sa andang pagtuo kag magatraidor sanda sa isara kag isara, kag magadumtanay sanda.
Duro man ang magaturoaw nga mga nagapakuno-kuno nga propeta kag duro ang andang mapatalang.
Magaluntad ang kalaotan, gani nga ang gugma kang duro nga mga tawo magatahaw.
Pero ang bisan sin-o tana nga magapadayon nga mapag-un sa anang pagtuo hasta sa katapusan, maluwas.
Kag ang Mayad nga Balita nga dya nahanungud sa paghari kang Dios igawali sa bilog nga kalibutan agud to nga ang tanan nga mga tawo makabati; amo run to kag magaabot ang katapusan kang kalibutan.
Gani, kon makita ninyo nga nagatindug sa balaan nga lugar ang makangiril-ad nga butang nga ginkuon kang propeta nga si Daniel kauna sa mga nagabasa kadya, intiendiha gid ninyo ang inyo ginabasa, ang mga tawo nga rugyan sa Judea dapat magpalagyo sa kabukidan.
Ang tawo tana nga nataboan nga rugyan sa tapan nga atup kang anang balay, indi run dapat nga magpanaog sa pagbuul kang anang pagkabutang.
Ang tawo nga mataboan nga rugto sa anang uma indi run dapat mag-uli sa pagbuul kang anang kunup.
Sa amo to nga mga inadlaw makaluluoy gid ang mga nagabusong kag ang mga nagapatiti.
Magpangamuyo kamo nga ang inyo pagpalagyo indi matuon sa tagraramig ukon sa Adlaw kang Inugpahuway.
Tungud hay sa tion nga ria, tuman gid kabudlay ang mga kalalat-an nga wara pa gid maaguman kang mga tawo halin kang pagtuga kang kalibutan hasta kadya, kag wara run ti may matabo nga pareho karia sa paraabuton.
Pero ginpabugu run kang Dios ang tion nga ria, tungud hay kon wara na ginhimo ria, wara gid ti tawo nga mabilin.
Pero tungud gid lang sa anang mga pinili, pabuguun kang Dios ang tion nga ria.
Gani kon may magkuon kaninyo, Dya run ang Cristo!
ukon Rugto tana!
indi kamo magpati.
Tungud hay may magaturohaw nga mga bukun ti matuod nga Cristo kag mga nagapakuno-kuno nga propeta.
Magahimo sanda kang mga milagro kag mga makatiringala nga mga butang sa katuyoan nga patalangun, kon mahimo pa lang bisan ang mga pinili kang Dios.
Tandai gid ninyo dya!
Ginasugid ko run nga daan kaninyo ang dya nga mga butang sa wara pa matabo.
Gani nga kon may magkuon kaninyo, Rugto tana sa kamingawan, indi kamo mag-agto rugto; ukon magkuon pa gid sanda, Dyan tana sa sulud, indi gid kamo magpati.
Tungud hay ang pag-abot kang Anak kang Tawo, mangin pareho sa kirab kang kilat nga makita halin sa sidlangan hasta sa kasalpan.
May hurubatun nga nagakuon, Kon sa diin ang patay nga lawas, rugto man nagatiripon ang mga pispis nga buwitre.
Lagi-lagi, pagkatapos kang mga kalalat-an sa tion nga ria, ang adlaw magadulum, ang bulan indi run magsanag, kag ang mga bituon sa langit magakarahulog.
Ang mga butang dyan sa kahawaan pagauyugun.
Dayon magatuhaw sa langit ang tanda kang pag-abot kang Anak kang Tawo, kag ang tanan nga mga tawo sa kalibutan magahibi.
Makita nanda ang Anak kang Tawo nga nagaabot nga ginadara kang panganod, gamhanan tana kag tuman gid ang anang pagkamahimayaun.
Sa mabaskug nga paghuni kang trumpeta, pagasuguon na ang anang mga anghel nga mag-agto sa tanan nga bahin kang kalibutan kag pagatiponon nanda ang mga pinili nga katawhan sa bug-os nga kalibutan.
Turuka ninyo ang kahoy nga higera kag hangpa ninyo kon ano ang inyo maton-an dyan karia.
Kon nagapanglumbay run gani dya, maman-an ninyo nga dali run lang ang tag-irinit.
Sa amo man nga bagay, kon makita ninyo nga nagakaratabo run dya tanan nga mga butang, maman-an ninyo nga dali run lang tana mag-abot, kag tama run gid dya karapit.
Sugidan ko kamo, magakaratabo dya tanan nga mga butang sa wara pa mapatay ang mga tawo sa dya nga panag-on.
Madura ang langit kag ang lupa, pero ang akun mga pulong magapabilin hasta san-o.
Wara gid ti may nakamaan kon ano nga adlaw ukon oras magakaratabo ang tanan nga dya, bisan ang mga anghel sa langit ukon ang Anak, kundi ang Amay gid lang.
Ang pag-abot kang Anak kang Tawo mangin pareho sa panag-on ni Noe.
Tungud hay sa wara pa mag-abot ang anaw ang mga tawo nagapinagusto lang ka kaun, ka inum, kag pangasawa, hasta sa adlaw nga si Noe nagsulud sa arka.
Wara gid sanda ti hinalung-ung kon ano ang matabo hasta nga nag-abot ang anaw kag nagkaralumus sanda tanan.
Pareho man kadya ang matabo sa pag-abot kang Anak kang Tawo.
Sa ria nga mga tinion, kon may darwa ka laki nga nagaobra sa uma; ang isara pagabul-un kag ang isara tana mabilin.
Kon may darwa ka bayi nga nagagaling; ang isara pagabul-un, ang isara tana mabilin.
Gani magbantay kamo, tungud hay wara kamo kamaan kon san-o magaabot ang inyo Ginoo.
Tandai ninyo dyaay: kon naman-an kang tagbalay kon ano oras sa gabii magaabot ang takawan, magapulaw gid tana sa pagbantay agud to nga indi makasulud ang takawan sa anang balay.
Gani dapat nga handa kamo pirme, tungud hay ang Anak kang Tawo magaabot sa oras nga wara ninyo ginapaabot.
Ang masarigan kag maaram nga surugoon amo ang ginatugyanan kang anang agalun nga magdumara sa anang kaimaw nga mga surugoon.
Tana ang nagatugro kananda kang andang pagkaun sa nagakaigo nga tion.
Bulahan ang surugoon nga to, kon sa pagbalik kang anang agalun makita tana nga nagahimo kang mga buruhatun nga gintugyan kana.
Sugidan ko kamo nga, ipadumara kana kang anang agalun ang tanan na kadya nga mga pagkabutang.
Pero kon malain ang surugoon nga to, magahambal tana sa anang kaugalingun, Buhay pa man magbalik ang akun agalun, kag pamintasan na ang anang kaimaw nga mga surugoon kag magaimaw tana kaun kag inum sa mga paralingin.
Magaabot ang anang agalun sa adlaw nga wara na ginapaabot kag sa oras nga wara na maman-an.
Sobra gid nga silot ang anang pagaagumun.
Ibutang tana sa lugar nga imaw kang mga tawo nga hipokrito, rugto magahinibi sanda kag magabinagrut ang andang mga unto.
