Pagkatapos karia, naghambal si Jesus sa mga tawo kag sa anang mga disipulo, Ang mga manunudlo kang kasugoan kag ang mga Fariseo amo ang may awtoridad sa pagpaathag kang kasugoan ni Moises.
Gani kinahanglan nga tumanun ninyo sanda kag sundon ang andang ginakuon kaninyo.
Pero indi ninyo pagsundon ang andang ginahimo, tungud hay wara nanda ginahimo ang andang ginapanudlo.
Ginatugroan nanda ang mga tawo kang mga mabudlay nga mga turumanun kag ipapas-an kananda.
Pero sanda mismo wara nagabulig bisan gamay lang para nga masarangan dya idar-un kang mga tawo.
Ang tanan nanda nga ginahimo pakita-kita lang sa mga tawo.
Ginapalapad nanda ang andang mga pilakterya Kag ginapalabug nanda ang mga kaway-kaway sa sidsid kang andang mga kunup.
Sa mga tabadan gusto-gusto gid nanda nga magpungko sa purungkoan kang mga dungganun kag sa mga sinagoga gusto nanda sa mga importante nga purungkoan.
Kag sa mga tindahan gusto-gusto gid nanda nga tahudon sanda kang mga tawo kag tawgun, Maestro.
Pero kamo tana, indi kamo dapat magpatawag nga Maestro, tungud hay magbururugto kamo tanan kag isara lang ang inyong maestro.
Kag indi ninyo pag-itawgun ang bisan sin-o rugya sa lupa nga Amay, tungud hay isara lang ang inyo Amay nga rugto sa langit.
Indi man kamo magpatawag nga Agalun, tungud hay isara gid lang ang inyo agalun, nga amo ang Cristo.
Ang dungganun kaninyo kinahanglan nga mangin alagad ninyo.
Ang bisan sin-o nga nagapadayaw kang anang kaugalingun pagapakanabaun, kag ang bisan sin-o nga nagapaubus kang anang kaugalingun pagapadunggan.
Makaluluoy man kamo nga mga manunudlo kang kasugoan kag mga Fariseo!
Kamo nga mga hipokrito!
Ginabalabagan ninyo ang mga tawo nga magpasakup sa ginharian kang langit.
Indi run nga daan kamo magpasakup ginabalabagan pa ninyo ang nagatinguha nga magpasakup!
Makaluluoy man kamo nga mga manunudlo kang kasugoan kag mga Fariseo!
Kamo nga mga hipokrito!
Ginapamuul ninyo ang mga pagkabutang kang mga bayi nga balo kag ginatabon-tabonan lang ninyo ang inyo mga hinimoan kang mga malawid nga pagpangamuyo!
Tungud kadya tama gid kabudlay nga silot ang inyo maaguman.
Makaluluoy man kamo nga mga manunudlo kang kasugoan kag mga Fariseo!
Kamo nga mga hipokrito!
Ginalibot ninyo ang bilog nga kalibutan sa paghaylo kang bisan sangka tawo lang nga bukun ti Judio nga magsunod sa inyo relihiyon.
Kag kon mahaylo run ninyo gani, ginahimo ninyo tana nga sobra pa kaninyo nga nagakabagay itablug sa impyerno.
Makaluluoy man kamo nga mga bulag nga manugtuytoy!
Gintudlo ninyo nga kon ang tawo magpanumpa nga ginagamit na nga saksi ang templo, indi kinahanglan nga tumanun na ang anang ginsaad nga to.
Pero kon magpanumpa tana nga ginagamit na nga saksi ang bulawan nga rugyan sa templo, kinahanglan nga tumanun na ang anang ginsumpa.
Mga bulag kamo kag mga buang-buang!
Sa diin bala ang mas importante, ang bulawan ukon ang templo nga nagapakabalaan sa bulawan?
Kag ginatudlo pa gid ninyo nga kon ang tawo magpanumpa nga ginagamit nga saksi ang altar, indi kinahanglan nga tumanun na ang anang ginsumpa.
Pero kon magpanumpa tana nga ginagamit nga saksi ang halad nga rugyan sa ibabaw kang altar, kinahanglan nga tumanun na gid ang anang ginsumpa.
Mga bulag gid kamo!
Sa diin bala ang mas importante, ang halad ukon ang altar nga nagapakabalaan sa halad?
Gani nga kon ang tawo magpanumpa sa altar, nagasumpa tana sa altar kag sa tanan nga halad nga rugyan sa altar.
Kag kon magpanumpa tana sa templo, nagasumpa tana sa templo kag sa Dios nga nagaestar rugto.
Kag kon magpanumpa tana sa langit, nagasumpa tana sa trono kang Dios, kag sa Dios nga nagapungko rugto.
Makaluluoy man kamo nga mga manunudlo kang kasugoan kag mga Fariseo!
Kamo nga mga hipokrito!
Ginatugro ninyo ang inyong ikanapulo nga bahin kang mga laswa pareho kang herbabuena, anis, kag komino pero ginapasapayan lang ninyo ang labing importante nga ginatudlo kang kasugoan nga pareho kang pagkabig sa mga tawo nga wara ti ginapasulabi, ang pagkamaluluy-on kag ang mangin matinuohon sa Dios.
Kinahanglan nga himuon ninyo dya nga wara man ninyo ginapatumbayaan ang iba nga bagay.
Mga bulag kamo nga manugtuytoy!
Ginasara ninyo ang mga hanluk sa inyo irimnun, pero ginatulun tana ninyo ang kamelyo!
Makaluluoy gid kamo nga mga manunudlo kang kasugoan kag mga Fariseo.
Kamo nga mga hipokrito!
Ginahugasan ninyo ang sagwa kang inyo tasa kag likod kang pinggan, pero ang sa sulud nanda kadya amo ang mga butang nga inyo naangkun tungud kang inyo pagkahanggab kag pagpamintaha.
Bulag kamo nga mga Fariseo!
Limpyohi ninyo anay ang sulud kang tasa kag pinggan, kag ang sagwa nanda kadya mangin limpyo man.
Makaluluoy kamo nga mga manunudlo kang Kasugoan kag mga Fariseo.
Kamo nga mga hipokrito!
Pareho kamo kang mga rulubngan nga ginpintahan kang puti kag manami turukun sa sagwa, pero sa sulud puro lang tul-an kang mga patay kag tama gid kahigku.
Pareho gid kamo karia, tungud hay sa panuruk kang mga tawo mga matarung kamo, pero ang matuod mga hipokrito kamo kag mga malaot.
Makaluluoy kamo nga mga manunudlo kang kasugoan kag mga Fariseo.
Kamo nga mga hipokrito!
Ginahimoan ninyo kang rulubngan ang mga propeta kag ginapanami ang mga pantyon kang mga matarung nga tawo, kag nagakuon kamo, Kon rugto kami kato sa tiempo kang amun mga kaulangan, indi kami mag-imaw kananda sa pagpamatay kang mga propeta.
Sa ginahambal ninyo nga ria, ginaako ninyo nga mga linahi kamo kang mga tawo nga nagpamatay kang mga propeta!
Sige, tapusa ninyo ang gin-umpisahan kang inyo mga kaulangan!
Mga kaliwat kamo kang mga sawa.
Indi gid kamo makapalagyo sa silot sa impyerno!
Gani, magapadara ako kaninyo kang mga propeta kag maaram nga mga tawo kag mga manunudlo kang kasugoan.
Ang iba kananda pagapamatyun ninyo kag ang iba tana igalansang ninyo sa kros.
Kag ang iba pa gid tana pagahanuton ninyo sa inyong mga sinagoga.
Kag bisan diin nga mga lugar sanda magpalagyo pagalagsun ninyo sanda.
Tungud karia, kamo ang magapanabat sa kamatayun kang tanan nga mga matarung rugya sa kalibutan, umpisa sa kamatayun kang matarung nga si Abel hasta sa kamatayun ni Zacarias nga bata ni Baraquias, nga inyo ginpatay sa tunga kang templo kag kang altar.
Sugidan ko kamo: ang mga tawo sa kadya nga panag-on amo ang magapanabat sa tanan nga dya.
Kamo nga mga taga-Jerusalem ginapamatay ninyo ang mga propeta kag ginapangbato ninyo ang mga ginpadara kang Dios kaninyo.
Makapira ka beses nga ginhandum ko nga tiponon kamo kag atipanun pareho kang munga nga nagatipon kang anang mga pisu sa idalum kang anang pakpak, pero indi kamo gusto!
Gani kar-on, ginpatumbayaan run kang Dios ang inyo nga templo kag ana run dya ginpabay-an nga daw kamingawan.
Sugidan ko kamo, indi run gid ninyo ako makita hasta sa pag-abot kang adlaw nga magakuon kamo, Pakamayadun ang nagaabot sa ngaran kang Ginoo.
