Nadid, nnm pa a aldew bagu en Piyesta nen Aldew nen Pgtalib, ti Jesus ay dummemt ti Betania, ten banuwan ni Lazaro a biniyag na a ruway.
Kaya naghanda hidi haud ti pangapon para knni Jesus, sakay kumman hidi a kaguman ti Lazaro.
Ti Marta ay nagserbi dikodi.
Nangalap ti Maria ti kalahati ni litru a mahal a kalasi ni pgpasrrub, iyd ay puru a pgpasrrub a gubwat ten mula a nardo.
Imbulak na iyud ten babsset ni Jesus.
Kttapos ay pinahidan na ten buuk na.
Sakay en buu a bilay ay summrrub.
Ti Judas Iscariote, en disepulus ni Jesus a mngtokyon dikona en nagkagi a, En halaga ni pasrrubid a iyn ay katumbas nen essa a taon a suweldu.
Bakin a awan tam dlla inlaku sakay inyatd ten mgkahirap hidi en pilak?
Kinagi na iyud bakn a gapu tehud siya a malasakit ten mgkahirap hidi nan gapu a essa siya a mgtakaw.
Siya en mgsaddi ten pilak di sakay kkkupitn na iyud.
Tummbbig ti Jesus, Pabayan moy la siya.
Imbulak na iyud ten bggi ku bilang pghanda ten pglbbng dikoku.
En mgkahirap ay pirmi moy hidi a kakaguman, peru sikn ay awank moy pirmi a kakaguman.
Ten dikona a nabareta nen makpal a Judio a ked ti Betania ti Jesus ay ummangay hidi haud, bakn la a gapu knni Jesus nan gustu di bi a ketan ti Lazaro a biniyag na a ruway.
Kaya binalak nen pinunu hidi nen padi hidi a pabunu di bi ti Lazaro, gapu siya en dahilan ni bakin a en Judio hidi ay humiwalay dn dikodi sakay sumampalataya dn knni Jesus.
Nadid, ten kailawan na ay nabareta nen tunay ti kakpal a tolay a nkpamiyesta a ti Jesus ay tamu ti Jerusalem.
Kaya nangalap hidi ti palapa ni palma sakay tinagbu di ti Jesus.
Ipppkraw di a, Puriyn en Diyos!
Pagpalan en dumemt ten ngaran nen Panginoon.
Puriyn en Hari ni Israel!
Netan ni Jesus en essa a bul-u palla a asno sakay sinakayan na iyud, kona ten nesulat a, Dyan kam manteng, sikam a taga-Sion hidi!
Mgsanig kam!
Dumemt dn en Hari moy, a sumssakay ten bul-u a asno!
Awan iyud naintendiyan nen disepulus na hidi.
Peru dikona a mabiyag a ruway ti Jesus sakay maluwalhati, ay naala-ala di en kinagi ten kasulatan tungkul dikona, kaya kona ngani haud en nangyari.
Dikona a biyagn a ruway ni Jesus ti Lazaro ay makpal en naketa.
Iyud a pangyayari ay angay di imbbbareta.
Iyud en dahilan ni bakin a tinagbu siya ni sakonahud ti kakpal a tolay gapu nabareta di en ginamet na hidi a himala.
Namgguronan nen Pariseo hidi a, Awan kitamon ti magamet!
Ilingn moy umunonud dn dikona atanan a tolay!
Nadid ay tehud a sangan a Griego a ummangay ten piyesta nen Aldew nen Pgtalib tnni sumamba.
Ummadeni hidi knni Felipe a taga-Bethsaida a sakup ni Galilea sakay kinagi di, Maari kami wd a mkpgguron knni Jesus?
Kinagi iyud ni Felipe knni Andres sakay hidi a duwwa en ummadeni knni Jesus sakay kinagi di iyud.
Kinagi ni Jesus, Dummemt dn en odas tnni parangalan en Anak nen Tolay.
Tandaan moy: mentras a awan matknig ten luta en essa a butil nen trigo sakay matay ay manatili iyud a mggeessa.
Peru ni matay ay magbunga iyud ti makpal.
En tolay a magpahalaga ti hustu ten biyag na ay siya en mawanan, peru ni deyaman en awan mangpahalaga ten biyag na ti munduwiday gapu la dikoku ay magkahud ti biyag a awan ti katapusan.
Ni deyaman en magserbi dikoku ay dapat a sumunud dikoku, sakay ni ked hdyak ay ked bi siya haud.
Ni deyaman en magserbi dikoku ay parangalan nen Ama.
Kinagi pa ni Jesus, Mabalisak nadid.
Kagiyn ku beman ten Ama a iligtask na ten adeni dn a pghirap ku?
Awan!
Gapu iyd en dahilan ni bakin a kedk hddi.
Kttapos ay kinagi ni Jesus, Ama, parangalan mu en ngaran mu.
Sakay en boses a gubwat dilanget en tummbbig a, Pinarangalan ku dn iyd sakay ruway ku a parangalan.
Nasanig iyud nen tolay hidi a ked haud kaya kinagi di, Nagkddur Kagi bi nen agum ay, Nkpgguron dikona en essa a anghel!
Kinagi ni Jesus, Impasanig iyud a boses para dikomoy, bakn a para dikoku.
Nadid dn en panahun tnni hatulan i munduwiday.
Sakay iyd dn bi en panahun a hatulan en pinunu ni munduwiday.
Sakay ni melangkawk ay paadeniyn ku dikoku en atanan a tolay.
Kinagi na iyd tnni ipeta na ni konya siya a matay.
Tummbbig en tolay hidi, Kinagi nen Kautusan a en Cristo ay mabiyag a awan ti katapusan.
Bakin a kinagi mu a kailangan a melangkaw en Anak nen Tolay?
Deya beman en Anak nen Tolay a kkkagiyn mu?
Tummbbig ti Jesus, Awan dn magmalay a kakaguman moy en demlag.
Tulos kam a maglakad mentras a kaguman moy palla en demlag, tnni awan kam maabutan nen diklm.
Gapu awan tukoy nen maglakad ten kadiklmman ni hdya en angayan na.
Sumampalataya kam ten demlag mentras a kaguman moy palla en demlag tnni magin anak kam nen demlag.
Kttapos na hidi a kagiyn ay lummakad ti Jesus sakay tinaguwan na hidi.
Nadid, maski ni netan nen Judio hidi en makpal a himala a ginamet ni Jesus ay awan padi hidi summampalataya dikona.
Ni konahud ay natupad en kinagi ni Propeta Isaias a, Panginoon, deya naniwalaid ten impahayag mi?
Deya i nngpetaan muwid ten kapangyariyan mu?
Awan ngani hidi maniwala gapu kinagi ni Isaias, Binurk nen Diyos en mata di sakay pinakttug na en pusu di, tnni awan hidi maketa, sakay awan makaintendi en isip di, bakay sumoli hidi dikoku sakay pagpiyyan ku hidi.
Kinagi iyd ni Isaias gapu netan na en kaluwalhatian ni Jesus, sakay nagupos siya tungkul knni Jesus.
Konapamanhud, ay makpal ten pinunu hidi nen Judio hidi en naniwala dikona.
Peru insekretu di la gapu ten nteng di ten Pariseo hidi, bakay itiwalag di hidi ten sinagoga.
Gapu mas ginustu di pa a kasayaan nen tolay nan kasayaan nen Diyos.
Sakay mabegsk a kinagi ni Jesus, En maniwala dikoku ay bakn la a sikn en naniwalaan na, nan pati en nangutus dikoku.
Sakay en naketa dikoku ay naketa dn bi ten nangutus dikoku.
Ummangayk hddi bilang demlag ti munduwiday, tnni deyaman en maniwala dikoku ay awan dn manatili ten kadiklmman.
Ni deyaman en nakasanig ten upos ku hidi peru umd a sumunud ay awan ku siya hatulan.
Gapu ummangayk hddi bakn a tnni hatulan ku i munduwiday nan para iligtas iyd.
Tehud a manghatul ten mngtakwil dikoku sakay en awan mangtanggap ten upos ku hidi; en upos a impangaral ku en manghatul dikodi ten katapusan a aldew.
Gapu awank magupos a gubwat la ten sadili ku, nan en Ama a nangutus dikoku en nngkagi ni nya i dapat kuwid a kagiyn sakay ipahayag.
Sakay tukoy ku a en utus na ay makapangatd ti biyag a awan ti katapusan.
Kaya en pekagi nen Ama en ipppahayag ku dikomoy.
