Inkuyog dagiti Ismaelita ni Jose idiay Egipto.
Idi dumtengda sadiay, inlakoda ni Jose iti maysa kadagiti ofisiales ti ari, ni Potifar a kapitan dagiti guardia ti palasio.
Nagserbi ni Jose iti balay ti apona nga Egipcio.
Tinultulongan ni Yahweh ket nagballigi iti aniaman nga aramidenna.
Nadlaw ti apona nga adda ni Yahweh ken ni Jose.
Naay-ayo ni Potifar kenkuana, ket pinagbalinna a katalek iti balay ken mangaywan iti amin a sanikuana.
Manipud idin, binendisionan ni Yahweh ti entero a balay ti Egipcio gapu ken ni Jose.
Rimmang-ayda a sangakabbalayan ket immadu ti apit iti talonna.
Intalek ni Potifar ti amin ken ni Jose.
Awanen ti pakaringgoran ni Potifar, malaksid ti taraon a kanenna.
Nabaked ken naguapo ni Jose.
Iti saan a mabayag, nakayawan kenkuana ti asawa ni Potifar.
Ginargari ti babai nga agkaiddada.
Nagkedked ni Jose, ket kinunana, Kitaem, awan ti pakaringgoran ni apok iti balay ta addaak ditoy.
Intalekna ti amin a kukuana iti aywanko.
Adda turayko a kas kenkuana iti daytoy a balay.
Sika laeng ti dina intalek kaniak ta asawanaka.
Kasano ngarud nga aramidek ti kasta a kinadakes, ket agbasolak iti Dios?
Saan nga inkaskaso ni Jose ti inaldaw a pananggargari kenkuana ti babai.
Ngem iti maysa nga aldaw, idi napan ni Jose iti balay tapno aramidenna ti trabahona, nairana nga awan sadiay dagiti dadduma a babaonen.
Pagammoan, ginuyod ti babai ket kinunana, Kaiddaennak!
Nagtaray a rimmuar ni Jose ngem naigawid ti babai ti kagayna.
Idi makita ti babai a nabati ni Jose ti kagayna, nagtaray a rimmuar iti balay, pinukkawanna dagiti babaonenna iti balay, ket kinunana, Kitaenyo, ibabainnatayo daytoy a Hebreo nga insangpet ti asawak.
Simrek iti kuartok, ket kayatnak a ramesen, ngem nagikkisak.
Iti pannakangngegna iti ikkisko, nagtaray a rimmuar ket nabatina ti kagayna iti abayko.
Indulin ti babai ti kagay ni Jose.
Idi sumangpet ti apo ni Jose, inulitna kenkuana ti imbagana kadagiti babaonenna.
Simrek iti kuartok dayta Hebreo a tagabu nga inyegmo ditoy, ket kayatnak a kaiddaen, kinunana.
Ngem idi nagikkisak, nagtaray a rimmuar ket nabatina ti kagayna iti abayko.
Kasta unay ti pungtot ni Potifar.
Pinatiliwna ni Jose sana pinaipupok iti pagbaludan nga ayan dagiti balud ti ari.
Sadiay ti nagyanan ni Jose.
Ngem saan a binaybay-an ni Yahweh.
Binendisionanna ni Jose, isu a nagbalin a nasayaat kenkuana ti guardia ti pagbaludan.
Pinagbalinna a mangimaton kadagiti dadduma a balud ken mangidaulo iti amin nga aramid iti pagbaludan.
Saan a nakibiang ti guardia ti aniaman a naipaannong ken ni Jose ta ammona a kaduana ni Yahweh, ket tultulonganna ni Jose iti amin nga aramidna.
