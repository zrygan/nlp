Ngana ning Dios kang Jacob, Gayak ka at munta ka Betel.
Manuknangan ka karin.
Gawa kang altar karin para kanaku, ing Dios, a pepakit keka inyang tatakasan me ing kapatad mung i Esau.
Inya nganang Jacob karing katubale na at karing kayabe na, Iyugse yu na la ring kikilalanan yung dios a atyu keti kayabe yu.
Linisan yu ing sarili yu at miblas kayu.
Kaybat mako tamu at munta karin Betel.
Karin gawa kung altar para king Dios a sinaup kanaku inyang maliligalig ku at parating matnube kanaku nukarin ku man munta.
Binie da la kang Jacob ding heganaganang kikilalanan dang dios at ding susulud dang tingga.
Kitkut na la ngang Jacob lalam na ning tanaman a ausan dang ensina a atyu malapit Sikem.
Inyang lalakuan da ne ing lugal a ita, pepagpa na ning Dios ing maragul a takut karing memalen da ring siudad a makalapit karin.
Inya e re tegal i Jacob at ing pamilya na.
Makanyan yang miras Luz i Jacob at ding kayabe na.
Betel ya naman a lagyu ing lugal a ita; atyu iti king sakup na ning Canaan.
Karin ya ginawang altar at inaus neng El-Betel ing lugal a ita, uling karin ya pepakit ing Dios inyang tatakas ya king kapatad na.
Karin ya mete i Debora a menese kang Rebeca.
Mikutkut ya lalam na ning tanaman a ensina king gabun makababa king Betel.
Inya inaus deng Ensina ning Pamanangis.
Pepakit yang pasibayu ing Dios kang Jacob inyang mibalik ya king Padan-aram ning Mesopotamia at saka ne binendisyunan.
Ngana ning Dios, Jacob ka lagyu, pero e na ka mayaus pang Jacob manibat ngeni, nune Israel.
Makanyan yang meging Israel ing lagyu nang Jacob.
Ngana pa ning Dios, Aku ing Dios a Mayupaya.
Parakalan mu la ding anak mu.
E ya mu metung a bansa nune dakal la ding bansang bilugan da ring lahi mu.
Maging ari la ding aliwa karela.
Ibabie ke keka at karing lahi mu ing gabun a binie ku kang Abraham at kang Isaac.
Kanita likuan ne ning Dios ketang lugal nung nukarin ne akasabi.
Mitalakad yang metung a batung pekatanda i Jacob ketang lugal nung nu ne akasabi ning Dios.
Miyain yang ain-a-inuman at saka ne tigtugan laru.
Betel ing inaus nang Jacob ketang lugal a ita.
Meko ya Betel i Jacob at ding katubale na.
Malaut la pa Efrata inyang miras ing oras na ning pamanganak nang Raquel.
Miraramdam yang e makanyan-kanyan.
Inyang magkasakit yang manganak ngana ning ilut, E ka tatakut, Raquel.
Mika metung ka pang anak a lalaki.
Oneng mibili ya king panganib at mete ya king pamanganak na.
Bayu ya mete inaus neng Benoni ing anak na.
Oneng Benjamin naman ing pemalagyu nang Jacob a tata na.
Mete ya i Raquel at mikutkut ya king lele dalan papunta Efrata a ngeni ya ing Betlehem.
Mibili yang batung pitatandanan i Jacob king kutkutan na.
Iti ya ing batung palatandanan king kutkutan nang Raquel a atyu angga ngeni karin.
Sindu nang Israel ing pamaglakbe na at menuknangan ya sumangid na ning tore ning Eder.
Kabang manuknangan ya i Israel king lugal a ita, lepitan neng Ruben i Bilha, ing metung karing babaing kasese nang tata na, at sipingnan ne.
Abalu nang Israel iti at mimua ya.
Labi lang aduang lalaki ding anak nang Jacob.
Ding ayanak na kang Lea ila di Ruben ing pangane nang Jacob, Simeon, Levi, Juda, Isacar, at i Zebulun; ding ayanak na kang Raquel ila naman di Jose at Benjamin at ding ayanak na kang Bilha a ipus nang Raquel ila di Dan at Neftali; ding ayanak na kang Zilpa a ipus nang Lea ila di Gad at Aser.
Ila deti ring anak nang Jacob.
Mibait la ngan deti inyang manuknangan ya Padan-aram.
Minuli ya i Jacob kang tata nang i Isaac karin king Mamre, karin Kiriat-Arba at ausan da namang Hebron, nung nu la mibalebale di Abraham at Isaac.
Dinalan walung pulung banua ya i Isaac inyang mate ya.
Kitkut de ri Esau at Jacob lele da ring makatua na.
