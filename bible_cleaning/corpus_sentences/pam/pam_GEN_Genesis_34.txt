Misan a aldo, i Dina a anak nang Jacob kang Lea meko ya ban dalawan na la ding babaing tubu Canaan.
Ikit neng Sikem a anak nang Hamor, ing Heveo a pekapun karin.
Sebat ne at sinira ne puri.
Ikit na ing makabighani ya at dinatang ya sinta kang Dina a anak nang Jacob.
Milsinta ya at pekipagsalitan ne kapamilatan da ring amanung mangalambing.
Inya nganang Sikem kang Hamor a tata na, Gawa kayu sanang paralan ban ayasawa ke ing babaing ita.
Abalitan nang Jacob king sinira ne puring Sikem ing anak nang i Dina.
Atyu la kanita ding anak nang lalaking Jacob king marangle, magpastul la karing baka na.
Ala yang sinabi nanuman i Jacob.
Penaya na lang minuli ding anak na.
Kanita pintalan neng Hamor a tata nang Sikem i Jacob ba neng pakisabian.
Minuli lang ibat king marangle ding anak nang Jacob inyang abalu ra ing milyari.
Mibua la king mua uling ginawa yang kalapastangan i Sikem karing memalen na ning Israel king kapamilatan na ning pamanyirang puri na kang Dina, uling ing bage anti kaniti e kailangan merapat.
Pekisabian na lang Hamor.
Ngana kang Jacob, Tune neng palsintan ning anak kung i Sikem i Dina a anak mu.
Ipakisabi ku kekayu king paintulutan yu neng ayasawa ne.
Paintulut yung miyayasawa la ring anak yu at ding anak mi.
Manuknangan kayung kayabe mi; keti na kayu makipanuknangan, mangalakal, at manialing gabun.
Kanita nganang Sikem kang tata na at karing kapatad nang Dina, Panusigan yu na ku at ibie ku kekayu ing nanumang aduan yu kanaku.
Bayaran ke ing duru agyang magkanu ya.
Paintulutan yu mung ayasawa ke ing anak yung dalaga.
Makisamut pamaglinlang ing pekibat da ring anak nang Jacob kang Sikem at kang tata na uling sinira na ne puri ing kapatad dang i Dina.
Ngarang sinabi, E mi malyaring paintulutan iti.
E mi ya malyaring pakiasawa ing kapatad mi king metung a taung e mesirkunsisyun.
Maragul a kamarinayan ita para kekami.
Mabisa kami nung makitulad kayu kekami at pasirkunsisyun yu la ngan ding lalaki kekayu.
Kanita paintulut ming ayasawa yu la ring dalaga mi at ikami naman makiasawa kami karing dalaga yu.
Mibalebale kami libutad yu at maging metung ta na mung balen.
Nung e yu na ke man pakiramdaman at nung e kayu pasirkunsisyun, kuanan mi ya ing kapatad mi at saka na kami mako.
Mebisa ya i Hamor at ing anak nang i Sikem king dimdam da.
Agad yang pepasirkunsisyun i Sikem uling malsinta ya kang Dina.
Lalawan deng marangal dili i Sikem king pamilya na at gagalang de ring kamaganak na.
Minta ya i Hamor at ing anak nang i Sikem king lugal a pititipunan da ring tau at ngara karing kabalen da, Kakaluguran ta la ding taung deti.
Paburen ta lang manuknangan king gabun tamu ampon mangalakal.
Atin namang lugal para karela keti kekatamu.
Makiasawa tamu karing dalaga ra at ila naman makapakiasawa la karing dalaga tamu.
Pero ating metung a bage a aduan da.
Pasirkunsisyun la sana ding lalaki kekatamu antimo ila.
E wari ding sese rang baka at pibandian ampon ding aliwa pang sese rang animal maging kekatamu la?
Inya manusig tamu king buri da ba lang manuknangan kayabe tamu.
Pekiramdaman de ring heganaganang mekipulung i Hamor at ing anak nang i Sikem, at pepasirkunsisyun la ring lalaki.
King katlung aldo kabang masakit la pa panamdaman ding pepasirkunsisyun, i Simeon at i Levi a kapatad nang Dina kinua da la ring karelang espada at lihim lang linub king siudad.
Pete da la ngan ding lalaki.
Pete ria naman i Hamor at ing anak nang i Sikem.
Kaybat tiki de i Dina at saka na la meko.
Pemangua da ring aliwa nang anak Jacob ing nanumang bage akua ra king siudad anting pamanablas king pangasira na puri ning kapatad dang i Dina.
Kinua da la ring kawan; dela da la ngan ding baka ampon asno, at ing sablang atyu kilub at kilual ning siudad.
Kinua da ngan ing heganaganang bage maulaga; binihag da la ring asawa ra at anak at nipnap da la laman ding pibalebale ra.
Nganang Jacob kari Simeon at Levi, Karagul na ning problemang pepasari yo!
Uli na ning gewa yu pikasaman da ku ding memalen na ning lugal a iti, ding tau Canaan, at ding Perezeo.
Ditak la mu ding tauan ku.
Nung sakaling misanmetung la at lusuban da ku, siguradung magisan tamu lahi.
Pekibat da, E mi apaintulut ing ituring deng balamu babaing magtinda king katawan na ing kapatad mi!
