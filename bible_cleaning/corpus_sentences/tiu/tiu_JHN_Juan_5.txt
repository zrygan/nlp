Ket kalpasan niyan, uwed isa nga padaya diya Hudyu.
Ket nanang-at nge Jesus nga nawe enna Herusalem nga nakipadaya.
Ket enna Herusalem, uwed isa nga naptut nga pagdigusan da nga nalecbut ka lima nga ruwangan nga naatpan.
Maawagan yan nga pagdigusan ka Betsata no ya kagi Hebriyu, ket denni iya isa nga ruwangan niya siyudad nga maawagan ka Ruwangan Para Karneru.
Iya lidum dito lima nga ruwangan, adu diya uwed diperensiya niya beggi da nga agiida antuni, nga agten kadiya kulap, piley, se dito nacpet ya duduma nga parte niya beggi da.
It-iton da ya arinewnew niya danum.
Ta pasaray kanu sumegged ya isa nga anghel niya Apu ito pagdigusan, ket arinewnewwan na ya danum.
Ket ya mona nga pumisuc iya danum kalpasan niya pannakaarinewnew na, malaingan kanu met ya orey nagan na nga diperensiya na.
Ket ito pagdigusan itun, uwed isa nga lalaki nga tellu nga pulu ket walu nga dagun ya panagsagaba na iya diperensiya nan.
Ket nasingen ne Jesus to lalaki nga nakaida antuni, se naemmuwan na nga nabayagin nga agsagsagaba.
Itu nga kinunen na ito lalaki, Gabay mu ya malaingan?
kunen na.
Ket to lalaki nga uwed diperensiya na, kinunen na ngarud, Awan met mangipisuc iyaken iya pagdigusan, apu, apaman nga maarinewnewwan ya danum.
Ta no gaygay-atec pekkem ya mawe, ket uwed met man mon-ona ngem iyaken nga pumisuc kin, kunen na.
Ket e Jesus, kinunen na ito lalaki, Bumangun ka ngarudin!
Bacrunem ya idam, se manalan kan, kunen na.
Ket sigida met nga nalaingan to lalaki.
Dikad binacrun na ngarud to ida na, ket nanalanin.
Ket Algew Ngilin met ito napasamac yan.
Itu nga kinunen dito pangpangulu diya Hudyu ito lalaki nga nalaingan, Algew Ngilin met.
Ket sigun iya Linteg tida, maiparit met nga agtuwem ya idam ita, kunen da.
Ket to lalaki, kinunen na, Ya toley nga nangpalaing iyaken, kinunen na met iyaken nga, Bacrunem ya idam, se manalan kan, kunen na met, kunen na.
Ket nagsaludsud dito Hudyu igina nga kinunen da, Nagan ngarud niyan nga toley nga nagkunen nga bacrunem ya idam se manalan ka?
kunen da.
Ngem to lalaki nga nalaingan, madi na met emmu no nagan to nangpalaing igina.
Ta adu diya toley iyan nga lugar, ket nagliguligud nge Jesusin.
Ket iya di nabayag, naaskuran ne Jesus to lalaki enna Templu.
Ket kinunen na ito lalaki, Singem ket nalaingan kan!
Ala!
Isardeng mu ya panagbasbasul mu, tasun awan kuma dacdakec nga mapasamac nad ikew, kunen na.
Ket to lalaki, nawe na nipakaemmu kadito pangpangulu diya Hudyu nga e Jesus gayam ya nangpalaing igina.
Dikad pe dito pangpangulu diya Hudyu, nawe da kinuntra nge Jesusin, ta nangpalaing iya Algew Ngilin.
Ngem kinunen met ne Jesus igida, Kanayun ya panagwangel ne Amac nga awan sardeng na, ket agten nac pe iyan nga agwangwangel, kunen na.
Itu nga ad-adda lugud manin ya pinget dito pangpangulu diya Hudyu nga mangpapatey e Jesus, bekken nas nga gapu iya panangsalungasing na kanu iya paglinteggan niya Algew Ngilin, no di lugud pe gapu ta kinunen na nga Ama na mettas nge Apu Diyus.
Ket iya agten iyan, nipada na met ya beggi na e Apu Diyus.
Itu nga kinunen ne Jesus kadito pangpangulu diya Hudyu, Pudnu met yani nga ibagac dakayu: Awan mawangel niya Anac nga bucbukud na.
Ya masingen na nga wangwanglen niya Ama na, itu ngas ya mawangel na.
Ta ya orey nagan na nga wanglen niya Ama, itu met ya tuladen niya Anac.
Ta ya Ama, ayaten na ya Anac, ket ipakaemmu na igina ya amin nga wangwanglen na.
Ket ipawangel na nad iya Anac diya daddadackel pekkem ngem kadidi nga nasingen nun, tasun masdaaw kayu.
Ta no ya Ama, pagungaren na diya natey ket biyagen na da met.
Ket agten met pe ya Anac, ta mangecde pe ka biyag kadiya gabay na nga ecdan.
Ket no ya panangukum ka toley, bekken nin nga ya Ama ya mangukum, ta necde nan iya Anac ya amin nga turay nga mangukum.
Agten iyan ngarud ya winangel niya Ama, tasun diya amin nga toley, maiparis kuma ya panagdayaw da iya Anac iya panagdayaw da iya Ama.
Ket iya agten iyan, ya madi mangdayaw iya Anac, madi na met pe padayawan ya Ama nga nangibon igina.
Tutu met yani nga kunec dakayu: Ya mangipangag kadiya kagic se mamati iya nangibon iyaken, uwed iginan ya biyag nga agnanayun.
Ket madi nad maukum, no di lugud nailisi yin iya pannakaukum na, ket naiyalisin iya turay niya biyag, manipud iya turay niya patey.
Tutu met nga uwed nad timpu nga diya toley nga naibilang nga natey iya imatang ne Apu Diyus, ket magicna da ya bilin niya Anac ne Apu Diyus igida.
Ket diya mangipangag iya Anac, maecdan da ngarud ka agnanayun nga biyag.
Ket kinapudnu na, nadatngan ngarudin yan nga timpu.
Tutu met nga agten iyan, ta ya Ama mettas ya pagtaudan niya biyag, ket itu nga necde na met pe iya Anac na ya turay nga mangecde ka biyag.
Ket se necde na pe iya Anac ya turay nga mangukum, gapu ta igina ngarud met ya Anac nga Naipatoley.
Bekken nu kuma nga pakasdaawan yan nga kunec.
Ta uwed nad met sumarunu nga timpu nga diya amin nga natey nga uwed kadiya tamtamen da, magicna da nad ya bilin niya Anac ne Apu Diyus igida, ket rumwar da nad met kadiya tamtamen da.
Ket diya nangtungpal kadiya nabaru ito kauwed da nga biyag, mapagungar da nad nga agbiyag manin.
Ngem diya nagwangel kadiya dakec, mapagungar da nad tasun maukum da.
Ket iyaken, awan mawangel ku nga kabucbukudac, no di lugud sigun nas iya ibaga niya Ama iyaken ya panangukum ku.
Ket itu nga nalinteg ngas ya panangukum ku, ta bekken nga ya tarigagay ku ya wanglec, no di ngas ya gabay niya nangibon iyaken, kunen ne Jesus.
Nituluy ne Jesus nga kinunen na, No iyaken mettas ya mangipanecnec iya beggic, bekken nga nakapapati ya pammanecnec ku.
Ngem uwed met sabali nga mangipanecnec maipanggep iyaken, ket itu ya Ama.
Ket emmuc nga pudnu met ya ibaga na nga mangipanecnec maipanggep iyaken.
Ket orey to Juan nga Mammautisar, uwed dito nibon nu igina itun nga nangdamag igina iya maipanggep iyaken.
Ket pudnu pe ya nipakaemmu na maipanggep iyaken.
Ibagac ngarud yan, ngem bekken nga gapu ta masapul ku ya pammanecnec niya isa nga toley, no di lugud tasun mamati kayu kuma ito nipakaemmu na.
Ket no agten iyan, maisalakan kayu.
Ta to Juan, naiyarig iya masibsibtan nga dilag nga nagdardarang.
Ket dakayu, nagustuwan nu met ito damu nito panangipawada na.
Ngem ya pammanecnec nga uwed iyaken, nabacbaked pekkem ngem ito panangipanecnec nito Juan.
Ta diya ipawpawangel niya Ama iyaken, itu pe diya mangpanecnec iya maipanggep iyaken.
Ket itu ngarud didi diya wangwanglec ita.
Ket didi met diya mangipasingen nga nibon nac nga tutu ya Ama.
Ket ya Ama nga nangibon iyaken, igina mettas pe ya nangipanecnec iya maipanggep iyaken.
Ngem dakayu, pulus nga madi nu nipangag ya kagi na, se madi nu pe nasingen ya langa na.
Ket bekken ngarud nga ya kagi na ya laglagipen nu, ta madi kayu patpatiyen ya nibon na.
Dakayu, ad-adalen nu met diya naisurat iya Bibliya, gapu ta pagarupen nu nga itu ya pakaaskuran nu iya makaecde ka biyag nga agnanayun.
Ket ya kinapudnu na, diya naisurat iya Bibliya, itu mettas diya mangipanecnec maipanggep iyaken.
Ngem orey agten iyan, madi kayu met gabay ya umadenni nga sumurut iyaken, tasun maecdan kayu kuma iyan nga biyag.
Ket iyaken, bekken nga ya panangpadayaw niya toley ya sapsapulec.
Ngem no dakayu, bekken nga agten iyan.
Emmuc met ya uwed kadiya nakem nu, ket emmuc nga bekken met nga e Apu Diyus ya ay-ayaten nu.
Tutu met yan, ta orey inumbet tac gapu mettas iya kinaturay niya Amac, ket pulus met nga madi dac inawat.
Ngem no uwed kuma sabali nga agparang nga gennung, se orey no ya mismu nga kinaturay na ngas ya mangipanecnec iya beggi na, ket nalaka nu was met nga awaten nin.
Madi nu ngarud mabalin ya mamati iyaken, ta ya kalikaguman nu, bekken nga ya panangannamung niya is-isa nga Diyus dakayu, no di lugud ya pammadayaw niya pada nu nga toley.
Ngem orey agten iyan ya kagkagiyec, madi kayu kuma ipagarup nga iyaken ya mangipilit dakayu nad iya Ama.
Ta to Muyses nga nangitalkan nu iya namnama nu, igina mettas ya arig nga mangipilit dakayu iya Ama.
Tutu met nga agten iyan, ta no tutu nga namati kayu kuma kadiya nisursurat nito Muyses, pinati dac ngarud met pe yin.
Ta maipanggep ngarud iyaken to nisurat na.
Ngem madi kayu ngarud pinati diya nisursurat nito Muyses.
Itu nga siguradu nga madi kayu pe mamati iya kagic, kunen ne Jesus.
