Dandani itunin ya Padaya Tinapay nga Awan Pangpablad Na, nga maawagan pe ka Padaya Nitatalib.
Ket dito pangpangulu diya agsirsirbi iya Templu, se dito manursuru iya Linteg, pinanpanunut dan nga nalaing no kumaan kuma niya panangpatey da e Jesus.
Pinanpanunut da ngarud nga nalaing, ta mansing da ngamin kadiya toltoley.
Ket itun, naglugan met nge Satanas ito Hudas nga managan pe ka Iskariyute, nga isa kadito sangapulu ket duwa nga adalan.
Ket to Hudas, nawe nakitulag kadito pangpangulu diya agsirsirbi iya Templu, se dito pangulu diya guwardiya niya Templu, no kumaan niya panangiyawat na kuma e Jesus igida.
Ket naragsakan da ngarud, ket kinariyan da nga ecdan da kanu ka kuwarta.
Ket e Hudas, imannugut ngarud igida, ket nagsicsiim ngarudin ka mayat nga gundaway na nga mangiyawat e Jesus igida, no awan adu nga toley nga makasingen.
Ket nadatngan ngarud itunin ya Padaya Tinapay nga Awan Pangpablad Na, nga itu pe ya naibilin ito Linteg nga panagparti da ka urbun karneru para iya Padaya Nitatalib.
Itu nga nibon ne Jesus de Pedru nge Juan, nga kinunen na, Mawe kayu isagana ya panggidam tida nga panangilagip tida iya Nitatalib, kunen na.
Ket kinunen da ngarud igina, Awac ya gabay mu nga pangisaganaan mi?
kunen da.
Ket kinunen ne Jesus igida, Agten idi: No makasrec kayu nad iya siyudadin, uwed makasabet dakayu nga isa nga lalaki nga nakaagtu ka amusu nga nisacdu na.
Ket suruten nu, se umuneg kayu met iya baley nga pennan na.
Ket kunen nu iya akin-baley nga, Ipasaludsud ne Mistru nga kunen na, Awac ya kuwartu nga panganac se diya adalan ku no deddan iya pananggidam mi nga panangilagip mi iya Nitatalib?
kunen nu.
Ket uwed nad ipasingen na dakayu, nga isa nga akin-ngatu nga kuwartu nga dackel, ket uwed iyanin amin nga masapul tida.
Itu yan ya pangisaganaan nun, kunen na.
Ket nawe da ngarud, ket nadateng da diya amin nga nibaga ne Jesus igida, ket nisagana da ngarud ya panggidam da nga panangilagip da ito Nitatalib.
Ket ito uras pannangan, nakisangu nga nangan nge Jesus kadito apustules.
Ket kinunen na igida, Tinarigagayac nga unay, nga sacbay niya panagrigat ku, makisangu wac kuma pekkem dakayu idi nga pannangan nga panangilagip tida iya Nitatalib.
Ta pudnu met nga madi yac nad makisangu manin iya Padaya Nitatalib agingga nga di pekkem matungpal ya pudnu nga kaipapennan na nad iya panangituray ne Apu Diyus, kunen na.
Ket namet nge Jesus ka paginuman, se nagkararag nga nagyaman e Apu Diyus.
Kalpasan na, kinunen na, Alac nu yani, ket uminum kayu nga tunggal isa idi.
Ta pudnu met nga manipud ita, madic uminum manin iya basi ubas, agingga nga agparang nad ya panangituray ne Apu Diyus, kunen na.
Ket namet pe ka tinapay, se nagkararag nga nagyaman manin e Apu Diyus.
Pinisepisey na to tinapay, se na necde igida nga kinunen na, Idi ya beggic, nga maecde nga maipaay dakayu.
Agten idi nga pannangan ya wanglen nu kuma nga panangilagip nu iyaken, kunen na.
Se manin, kalpasan niya pannangan da, necde na igida ya paginuman, ket kinunen na, Idi nga binasu nga mainum, itu ya pakaemmuwan nu nga uwed kabarbaru nga tulag ne Apu Diyus dakayu, nga mapalagdaan gapu iya pannakaiyayus niya dagac para dakayu.
Ngem ita, singen nu, ta uwed met dakayu nga kasangsanguc idi nga panganan ya mangiyawat nad iyaken kadiya kumuntra iyaken.
Tutu met nga maiyawat nad ya Anac nga Naipatoley, ta aglak-am ngarud ka pannakatey, sigun iya sigud nga naikeddeng maipanggep igina.
Ngem kackaasi nad lugud yan nga toley nga mangiyawat igina!
kunen na.
Ket nagsisinnaludsud dito apustules no nagan ngata igida ya mangiyawat nad igina.
Ket itun, nagsusupadi dito adalanin no nagan igida ya maibilang nga kangrunaan.
Itu nga kinunen ne Jesus igida, Diya ar-ari diya bekken nga Hudyu, ket ipapilit da ya turay da kadiya toley da.
Ngarud, diya agtuturay nga bekken nga Hudyu, gabay da pe ya maawagan ka managkaasi.
Ngem bekken kayu kuma nga agten iyan, ta ya maibilang nga kangrunaan dakayu, masapul nga agten kuma iya kababaan.
Ket ya maibilang nga pangulu nu, masapul nga agten kuma iya agsirsirbi dakayu.
Ket sigun iya kunen diya toley, nagan na kanu ya maibilang nga nangatngatu: Ya sumangu nga maidasaran, winno ya agidasar nga agsirsirbi?
Di ngarud ya sumangu nga maidasaran ya maibilang nga nangatngatu?
Ket tutu met!
Ngem no iyaken nga gennung, uwed dac met dakayu nga arig nga agsirsirbi dakayu, kunen na.
Ket no dakayu, peyeng nga nibulbulun kayu iyaken, nga madi dac binaybay-an, orey kadiya nakaparparigatac.
Ket iya agten iyan, isaad nakayu ngarud nga mangituray, nga agten mettas ito panangisaad niya Amac iyaken nga mangituray.
Itu nga mabalin nu ya makisangu nad iyaken nga mangan iya pagturayac.
Ket pagtugawen nakayu nad pe nga mangipangulu kadiya kapututan dito sangapulu ket duwa nga anac nito Israel.
Ket kinunen ne Jesus e Pedru, Ay, Simon, denggem yani nga ibagac ikew: Napalubusan nge Satanas nga mangriribuc dakayu, nga maiyarig iya panagisap ka beggas tasun maisibna ya nabaru iya bekken nga nabaru.
Ngem nikararagan naka e Apu Diyus, Pedru, tasun madi kuma mapukaw ya panamatim.
Ket no sumoli nad ikew ya nabileg nga panamatim iyaken, masapul nga ikew mettas ya mangpabileg kadiya padam nga adalan, kunen na.
Ket kinunen ngarud ne Pedru igina, Apu, sisasagana ngac met nga maibulun ikew, orey iya pagbaludan winno iya pakatayan, kunen na.
Ngem kinunen ne Jesus, Ya kinapudnu na, Pedru, ita mettas nga gabi, sacbay niya panagtataraut diya kawitan no parbangun, nametlu nac nad met nga nilibac kin, nga kunem nad nga madi nac em-emmu, kunen na.
Ket kinunen manin ne Jesus kadito adalan na, Ito nibon nakayu itun nga awan nitarey nu nga kuwarta, legpi winno reserba nu nga palloka, uwed kad nagkurangan nu itun?
kunen na.
Awan met, kunen da.
Ket kinunen ne Jesus igida, Ngem ya kunec itan, ket ya uwed kuwarta na dakayu, alac na kuma, se alac nu met pe ya legpi nu no uwed.
Ket ya awan ispada na, ilaku na kuma ngin ya kebal na, se mawe ngumina.
Ta pudnu met nga ya mapasamac nad iyaken, itu nad ya pakatungpalan nito naisurat iya Bibliya nga masapul nga matungpal nga kunen na, Ket naibilang met nga isa kadiya managdacdakec.
Ta matungtungpal nga tutu win to naisurat maipanggep iyaken, kunen na.
Ket kinunen dito adalan na, Kad ya duwa nga ispada idi, Apu, kunen da.
Ket kinunen ne Jesus igida, Kustun, kunen na.
Ket itun, sigun ito peyeng nga winangel ne Jesus, pimanaw iya siyudad nga nawe enna Tageytey Ulibu.
Ket simurut pe igina dito adalan na.
Ket ito nakadateng iya lugar nga pennan na, kinunen na kadito adalan na, Agkararag kayu ngarudin, tasun madi kayu kuma nga masulisug, kunen na.
Ket binay-atan na da ka eteng, se nagparintumeng nga nagkarkararagin.
Ket kinunen na iya panagkararag na, Ama, no tarigagay mu nga maipac yani nga panagsagaba nga lak-amec, nga rigat nga arig nga inumec, ket ipac mu kuma ngarud.
Ngem bekken kuma ngarud nga ya tarigagay ku ya matungpal, no di lugud ya tarigagay mu, kunen na.
Ket itun, uwed nagparang e Jesus nga isa nga anghel nga gayat ka langit, nga nangpabileg igina.
Ket nipaspasnec pekkem ne Jesus ya panagkararag na, ta nadagsen nga unayin ya ricna na, ket naglinget met ka agten iya daga nga agtedted iya ginet tin.
Ket kalpasan nito panagkararag ne Jesusin, nagsikad nga simoli ito edyan dito adalan na.
Ket nadateng na da nga agtudtudugin, ta agdodongyot da itun gapu iya leddaang da.
Ket kinunen ne Jesus igida, Ape nga mat-atudug kayu?
Bumangun kayun, ket agkararag kayu ngarud, tasun madi kayu kuma nga masulisug, kunen na.
Ket ito agkagkagi pekkem nge Jesus, uwed da inumbet ennan nga adu nga toley.
Ket ya nangibagnus igida, itu met to Hudas, nga isa ngarud kadito sangapulu ket duwa nga adalan.
Ket to Hudas, imadenni ngarud e Jesus, tasun agkan na nge Jesus.
Ngem kinunen ne Jesus igina, Hudas, ya agec mu kadi ya pangiyawat mu iya Anac nga Naipatoley?
kunen na.
Ket dito adalan ne Jesus, nalasin da ya mapasamac, itu nga kinunen da, Apu, kumteb kamin?
kunen da.
Ket kinteb ngarud mettin nito isa igida ya tagabu nito kangatuwan nga agsirsirbi iya Templu, ket napengas met to diwanan nga tinga nito tagabu win.
Ngem kinunen ne Jesus, Bay-an tida ya agten iyan!
kunen na.
Ket sinecdeng na ya natalingu nga tinga nito tagabu, ket pinalaing nan.
Ket se nagkagi nge Jesus kadito inumbet nga mangtekkem igina nga pangulu diya agsirsirbi iya Templu, se kadito pangulu dito guwardiya niya Templu, se dito panglakayen diya Hudyu, nga kinunen na, Ape kad nga agtagiispada se agtagipang-ur kayu nga inumbet mangtekkem iyaken, nga arig nga isa ngac nga tulisan?
Inalgew nga uwed dac met iya imatang nu enna Templu, ngem madi dac met nga tinkem.
Ngem ita mettas, itu ya gundaway nu, ket itu pe yin ya gundaway ne Satanas nga paggayatan niya pannakabalin niya gicbet, kunen na.
Ket tinkem da ngarud nge Jesusin, nga nipen da iya baley nito kangatuwan nga agsirsirbi iya Templu.
Ket e Pedru, tinumtumneb met igina.
Ket dito uwed iya emwag nito baley, nagapuy da ka paginuduwan da iya tengnga nito emwag, ket nagtugtugew da ngarud iyanin.
Ket e Pedru, nawe pe nakitugew igida.
Ket ito nadarangan nge Pedru nga makiin-inudu, nasingen niya isa nga babey nga katulung.
Ket binetbettaan nito babey, nga kinunen na, Nih, idi met pe ya isa kadito nakibulubulun e Jesus!
kunen na.
Ngem naglibac met nge Pedru nga kinunen na ito babey, Siyac, madic met em-emmu yan nga toley, kunen na.
Ket iya di mabayag, uwed manin lalaki nga nakasingen pe e Pedru, ket kinunen na, Ikew met pe ya isa kadito kabulun na!
kunen na.
Ngem kinunen ne Pedru ito lalaki, Ahah, bekken met!
kunen na.
Ket ito napalabes ngata ya isa nga uras, uwed manin lalaki nga nangipapilit nga kinunen na, Siguradu met nga nakibulubulun pe yani e Jesus, ta iGalilya met, kunen na.
Ngem kinunen ne Pedru ito lalaki, Ahah!
Madi yac met emmu yan nga ibagbagam!
kunen na met.
Ket ito agkagkagi pekkem nge Pedru, pag-isu met nga uwed nagtaraut nga kawitanin.
Ket limaw-ing mettin ya Apu nga sinisingen na nge Pedru win.
Ket nalagip ngarudin ne Pedru to nibaga niya Apu igina itun nga kinunen na, Idi mettas nga gabi, sacbay niya panagtataraut diya kawitan no parbangun, nametlu nac nad met nga nilibac kin.
Ket rinumwar ngarud nge Pedru iyan, ket nagberrit ka napalausin.
Ket dito nangbanbantay e Jesus, inuy-uyaw da met nga kinabkabil.
Inamitngan da se da kinunen igina, Ala kay, padtuwam man no nagan dakami ya nangtungpa ikew!
kunen da.
Ket adu pekkem diya kinagkagi da nga pananguy-uyaw da e Jesus.
Ket ito agwada ngin, naguurnung dito kunsehalesin, nga itu dito panglakayen diya Hudyu, se dito pangpangulu diya agsirsirbi iya Templu, se dito manursuru iya Linteg.
Ket didi nga kunsehales, nipasangu da nge Jesus igida iya paguurnungan da.
Ket kinunen da e Jesus, Ibagam man dakami no tutu nga ikew ya naipadtu nga Kristu, kunen da.
Ket kinunen ne Jesus igida, Orey no ibagac dakayu, ket madi dac mettas patiyen.
Se no agsaludsud dac dakayu, madi kayu mettas sumungbat.
Ngem agten idi ya ibagac: Manipud ita, maipatugew ya Anac nga Naipatoley iya madiwanan ne Apu Diyus nga Mannakabalin, kunen na.
Ket amin da, kinunen da ngarud igina, Dikad kayat mu kad nga kagiyen nga ikew ya Anac ne Apu Diyus?
kunen da.
Ket kinunen ne Jesus igida, Nakagi nu mettin, kunen na.
Ket kinunen da, Keh!
Awan pakasapulan tidan ka sabali nga sacsi yin, ta nagicna tidan ya mismu mettas nga kagi na, kunen da.
