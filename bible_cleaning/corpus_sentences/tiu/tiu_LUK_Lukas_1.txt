Patgec nga Apu Tiyupilu, adu win diya nagisurat nga nangurnus ka istorya maipanggep kadito napasamac iya edyan mi.
Nisurat da sigun mettas kadito naipadamag dactida, nga nibaga dito nakasingen kaditun nanipud ito damu, nga igida pe diya nangikaskasaba iya kagi ne Apu Diyus.
Ket ita, Apu Tiyupilu, nabaru kunec no isurat ku pe didi nga banbanag ikew, ta inadal ku nga nalaing manipud ito pannakairugi da.
Itu nga isurat ku ikew ka naurnus, tasun maemmuwam nga nalaing ya kinapudnu maipanggep kadito amin nga naisuru win ikew.
Ito panagari nito Herudes iya pagiliyan nga Hudya, uwed isa nga agsirsirbi iya Templu nga agnagan ka Sakaryas, nga isa iya bungguy ne Abiyas.
Elisabet ya nagan niya asawa na, nga kapututan pe nito Arun.
Ket de Sakaryas nge Elisabet, nalinteg met ya panagbiyag da iya imatang ne Apu Diyus.
Awan ngarud nagkurangan da iya panagtungpal da kadiya sursuru se bilbilin ne Apu Diyus.
Ngem awan anac da, ta lupes met nge Elisabet, ket lakay se bacbaket da pe yin.
Ket ito isa nga algew, agsirsirbi nge Sakaryas e Apu Diyus iya Templu, ta nadatngan ya batang niya bungguy na nga agsirbi iya Templu win.
Ket ugali diya agsirsirbi ya agpipinnabunut no nagan igida ya umuneg iya Templu niya Apu tasun mangpoor ka nabangug nga pagdatun.
Ket napagasatan met nge Sakaryas.
Ket ito madama na nga pocpooran ya nabangug nga pagdatun iya uneg niya Templu, agkarkararag met diya adu nga toltoley iya ruwar.
Ket itun, uwed met isa nga anghel niya Apu nga nagpasingen e Sakaryas.
Nagsikad yan nga anghel iya madiwanan niya pakapocpooran niya nabangug.
Ket e Sakaryas, nasikuran ito nasingen na, ket mansing ngarud pe yin.
Ngem kinunen nito anghel igina, Madi ka mansing, Sakaryas.
Nipangag ne Apu Diyus ya kararag mun.
Itu nga aganac nad ngarud ya asawam nga Elisabet ka anac nu nga lalaki.
Ket panaganam nad ka Juan.
Anggem se ragsac ya uwed nad ikew win, ket adu nad pe diya duduma nga agragsac no maiyanac nad yan nga anac nu.
Ta yan nga anac nu, napateg nad iya imatang niya Apu.
Ket masapul nga madi nad uminum ka basi winno orey nagan na nga makapaenglew.
Ket manipud iya pannakaiyanac na, maturayan nad iya Ispiritu Santu.
Adu nad kadiya Israelita ya pasoliyen na iya panamati da iya Apu nga Diyus da.
Ket mon-ona nad nga maibon ya anac nu ngem iya Apu, ket maidalan nad iya pannakabalin niya Ispiritu ne Apu Diyus, nga agten ito pannakabalin nga uwed ito mammadtu nga Elyas itun.
Pagtutunusen nad niya anac nu diya am-ama se diya an-anac.
Palinteggen na nad diya nasukir ya panpanunut da, ka panunut nga nalinteg.
Ket iya agten iyan, paisagana nad niya anac nu diya toltoley, tasun uwed da nga nakasagana iya umbetan niya Apu, kunen nito anghel.
Ket kinunen ne Sakaryas ito anghel, Kumaan ngarud niya pannakaemmuc nga matungpal nga tutu yan?
Ta lakay yac kun, se bacbaket met pe yin ya asawac, kunen na.
Ket kinunen nito anghel, Iyaken nge Gabriyel nga agsirsirbi iya imatang ne Apu Diyus.
Naibon nac met tasun makitbar rac ikew, nga ibagac ikew yani nga damag nga makaparagsac.
Ngem ita, gapu ta di ka met namati ito nibagac ikew, maumel ka met, nga madi ka makakagi yin, agingga nga di pekkem mapasamac yan nga nibagac.
Ket matungpal nad ngarud met no timpu na, kunen na.
Ket dito toltoley iya ruwar niya Templu nga ag-agton e Sakaryas, nasdaawan da mettin gapu ta nabayag nga unay iya uneg nito pagdayawanin.
Ket ito rinumwarin, madi met makakagi igidan, ket itu ya nakaemmuwan da nga uwed nagpasingen igina iya uneg niya Templu.
Ket sininyasan na da ngas, ta naumel met nga tutu win.
Ito nalpasin ya timpu nga panagsirbi ne Sakaryas iya Templu, nagawirin.
Ket iya di nabayag, nanginaw ngarudin nge Elisabet nga asawa na.
Ket lima nga bulan nga madi nagpaspasingen nge Elisabetin.
Ket kinunen ne Elisabet, Ya Apu met ya nangtulung iyaken.
Ta nipac na met itan ya pakaiyal-alyewwac kadiya toley, kunen na.
Ket ito maikanem nga bulan niya bucsit ne Elisabet, nibon manin ne Apu Diyus to anghel nga Gabriyel, nga mawe enna Nasaret nga isa nga ili ka prubinsiya nga Galilya.
Naibon nge Gabriyel iya isa nga di pekkem nasecdeng nga balasang, nga naitulag nga maiyasawa.
Huse ya nagan nito lalaki nga nakaitulagan na, ket kapututan nito Ari Dabid.
Ya nagan nito balasang, ket Marya.
Ket to anghel, inumbet iya edyan ne Marya, nga kinunen na igina, Agragsac ka ngarud, ta magustuwan naka nga unay ya Apu, ket uwed met ya Apu ikew, kunen na.
Ket nasicsikuran met nga unay nge Marya iya kablaaw nito anghel, ket pinanpanunut na ngarudin no nagan ngata ya kaipapennan na.
Ket kinunen nito anghel igina, Madi ka mansing, Marya, ta magustuwan naka nge Apu Diyus.
Ket manginaw ka nad, ket isa nga lalaki nad no maiyanac mu, ket panaganam nad ka Jesus.
Maipatpateg nad ngarud, ket maawagan nad ka Anac niya Kangatuwan.
Pagbalinen nad ne Apu Diyus nga agari nga agten mettas ito panagari nito Ari Dabid nga am-ama na.
Ket agituray nad met kadiya kapututan nito Hakub ka agnanayun, ket ya panagari na, awan met patingga na, kunen na.
Ket e Marya, kinunen na ito anghel, Kumaan na nga mapasamac yan?
Ta awan met pekkem pannakitipun ku ka lalaki, kunen na.
Ket kinunen nito anghel igina, Umbet met ikew ya Ispiritu Santu, ket uwed nad met ikew ya pannakabalin niya Kangatuwan.
Itu nga ya iyanac mu nad nga awan basul na, ket maawagan ka Anac ne Apu Diyus.
Ket malagip mu pe nge kabagiyam nga Elisabet nga kunen da itun nga lupes.
Ket ita, mabucsit mettin, orey no bacbaket nga unayin, ket lalaki met ya bucsit na.
Ennem nga bulan niya bucsit nan.
Ta awan met madi kabaellan ne Apu Diyus nga wanglen, kunen na.
Ket kinunen ne Marya ngin, Nakasagana ngac nga agsirbi iya Apu.
Matungpal kuma ngarud iyaken nin sigun ito kinagim, kunen na.
Ket pinanawanin nito anghel.
Ket ito di nabayag, nagbulay nge Marya, ket dagus nga nawe iya isa nga ili kadiya tagtageytey enna prubinsiya nga Hudya.
Nawe iya baley de Sakaryas.
Ket ito linumnec kin, kinablaawan na nge Elisabet.
Ket ito nagicna ne Elisabet to kablaaw ne Marya, kimiwa mettin ya kebit iya bessug na.
Ket e Elisabet, naidalanin iya Ispiritu Santu, ket nipkaw na ka nabileg nga kinunen na, Dacdackel met ya dayaw nga nipaay ne Apu Diyus ikew ngem kadiya amin nga duduma nga babey, se dackel ngarud pe ya dayaw niya iyanac mu nad mettas!
Madi yac met maikari nga umbet mu sacwaran, ikew nga ina niya Apuc!
Tutu met, ta apaman nga nagicnac to kablaaw mu, ket kimiwa mettin ya kebit iya bessug ku wi gapu iya ragsac na.
Nagasat ka ngarud pe, ta pinatim met nga matungpal nga tutu to naibaga ikew nga gayat iya Apu, kunen na.
Ket idi met to kinunen ne Marya ngin Tumaud met iya nakem ku ya panagdayaw kun iya Apu.
Se orey ya kararuwac, patauden na met ya panagragsac ku iya Diyus ku nga Mangisalakan iyaken.
Ta nibilang nac nga napateg, iyaken nga nanumu nga agsirsirbi igina.
Ket tutu met nga manipud ita, awagan dac diya amin nga toley ka nagasat, gapu kadiya nakaskasdaaw nga inariman ne Apu Diyus nga Mannakabalin iyaken.
Ket madaydayaw ngarud met ya napudnu nga turay na.
Kadiya agsasarunu nga timpu, peyeng met nga kaasiyan na diya agdayaw igina.
Nipasingen na met ya pannakabalin niya turay na, ta niwarawara na diya toley nga agtangsit gapu kadiya ranranta da.
Nipababa pe ne Apu Diyus ya saad diya agtuturay.
Ket no diya toley nga napakumbaba nga gennung, itu didi diya nipangatu na ya kasasaad da.
Diya nakurkurangan itun, napnec dan gapu kadiya nabaru nga nipaay na igida.
Ngem diya babacnang nga gennung, pinagawir na da nga awan naipaay igida.
Ket tinungpal na ngarudin to kari na kadito am-ama tida, ta kinaasiyan nactida nga Israelita nga eb-ebbonen na.
Ngarud, nalagip na nga tulungan to Abraham itun, se diya amin nga kapututan na ka awan patingga na, kunen ne Marya nga sidadayaw.
Ket itun, agtellu nga bulan nga nakipagedyan nge Marya kade Elisabet, se nagawir.
Ket itun, nadatngan ya panaganac ne Elisabetin.
Ket isa nga lalaki met ya niyanac na.
Nakipagragsac igina diya karruba na se diya kakabagiyan na ito nadamag da yan nga nakaskasdaaw nga nikaasi ne Apu Diyus igina.
Ket ito walu nga algew win nito kebit, inumbet diyan tasun makibulun da ito pannakakugit nito ebbing, sigun iya ugali da nga Hudyu.
Ket gabay da nga panaganan kuma ka Sakaryas, ta itu met ya nagan niya ama na.
Ngem kinunen ne Elisabet nga ina na, Bekken!
Juan ya mainagan igina, kunen na.
Ket kinunen da met e Elisabet, Ngem awan met kabagiyam nga agten iyan ya nagan na, kunen da.
Ket sininyasan da nge Sakaryas nga ama nito kebit, tasun emmuwen da no nagan na ya gabay na kuma nga ipanagan ito kebit.
Ket nagadeng nge Sakaryas ka pagsuratan, ket agten idi to nisurat na: Juan ya nagan na.
Ket iya agten iyan, nasdaaw da nga aminin.
Ket iyan mettas nga kanitu, nalaingan met to kinaumel ne Sakaryasin.
Ket makakagi ngarudin, nga nidaydayaw na ngarud nge Apu Diyusin.
Nasdaaw ngarud diya amin nga karruba da, ket nagwaras met ya damag maipanggep ka amin didi kadiya amin nga luglugar kadiya tagtageytey ka Hudya.
Ket diya amin nga nakadamag kadidi, sinalimetmettan da ngarud didi, nga kinunen da iya panagtetebbar da, Nagan nad ngata ya pagbalinan niyan nga ebbing?
kunen da.
Ta nabatad ngamin nga uwed igina ya pannakabalin niya Apu.
Ket e Sakaryas nga ama ne Juan, naidalan iya Ispiritu Santu itun, ket nagipadtu nga kinunen na, Madaydayaw kuma ngarud ya Apu nga Diyus diya iIsrael, ta sinacwaran nactida nga toley na, nga inumbet nactida sinubbut.
Necdan nactida ka nabileg nga Mangisalakan dactida, nga nagtaud iya kapututan nito Ari Dabid nga eb-ebbonen ne Apu Diyus itun.
Itu to nipaipadtu ne Apu Diyus itun pekkem kadito mammadtu nga pinili na, nga kinunen da, nga nikari kanu ne Apu Diyus nga isalakan nactida kadiya mangkuntra dactida, se isalakan nactida pe iya kabaellan diya amin nga manggura dactida.
Tinungpal na yan tasun kaasiyan nactida kuma, sigun ito nikari na kadito am-ama tida, se tasun tungpalen na ngarudin to nadayaw nga kari na igida.
Itu yan to kari na nga nisapata na ito Abraham nga ama tida.
Nikari na ngarud nga isalakan nactida kadiya mangkuntra dactida, tasun mabalin tida ya agsirbi igina nga awan kuma ansing tida, se tasun napudnu se nalinteg iya imatang na ya panagsirsirbi tida bayat niya panagbiyag tida pekkem.
Ket ikew, anac ku, maawagan ka nad ka mammadtu nga agpaay iya Kangatuwan.
Ta mon-ona ka nad ngem iya Apu, tasun isaganam diya toltoley iya umbet na, se tasun ipakaemmum kadiya toley ne Apu Diyus ya maipanggep iya panangisalakan na igida.
Itu mettin ya pannakapakawan diya basbasul da, gapu mettas iya siaanus nga panangngaasi ne Apu Diyus.
Ket itu nga umbet nad ngarud dactida ya mangisalakan nga aggayat ka langit, nga arig nga malawaan tidan, tasun mawadaan tidan, dactida nga arig nga agtugtugew iya gicbet, nga sidadanag iya umbet nga pakatayan tida.
Ket yan nga wada, itu win ya mangiturung dactida iya pagtalnaan tida, kunen nito Sakaryas.
Ket to ebbing nga Juan, dimackel se numacnakem pe yin itun.
Ket nawe met to Juan nga nagedyan ka away, agingga iya panangirugi na iya gagara na nga silalatac kadiya iIsrael.
