Ket kinunen na pe igida, Pudnu met nga uwed duduma dakayu idi ita, nga madi nad pekkem matey agingga nga madi da aglak-am iya panangituray ne Apu Diyus no madatngan nad nga situturay, kunen na.
Ket kalpasan niya ennem nga algew, nibulun ne Jesus de Pedru, Santiyagu, se e Juan, ket ig-igida ngas ya nanang-at iya isa nga nangatu nga tageytey.
Ket antuni, nabaliwan met to langa ne Jesus iya imatang da.
Ket nagbalin nga makapurarin to luput na, nga pudnu met to kinapuraw nan, nga awan met kabaellan niya toley idi nga lubung nga mangpapuraw ka agten itun.
Ket uwed da met pe nasingen dan, nga itu to Elyas se to Muyses, nga makitkitbar da e Jesusin.
Ket e Pedru, kinunen na met e Jesus, Mistru, nabaru ya kauwed tida idi.
Mangariman kami kuma ka tellu nga pagliduman: ya isa para ikew, isa para e Muyses, se isa para e Elyas, kunen na met.
Agten iyan met to kinagi ne Pedru, gapu ta di na met emmu ya tumutup nga kagkagiyen nan, ta napalaus ngamin to ansing da dito adalan nga pada nan.
Ket uwed met ulep itun nga nangbugus igida.
Ket uwed met pe nagicna da nga timec nga gayat ito ulep, nga kinunen na, Itu yani ya Anac ku nga dungdungnguwec.
Ipangag nu ngarud ya kagi na!
kunen na.
Ket naglanglanga ngarud dito adalan, ngem pagamwan da ngas, nga awan met nasingen dan nga kabulun da iyanin, malacsid ngas e Jesusin.
Ket ito agdagdagus de Jesus ito tageytey yin, nibilin na kadito tellu nga adalan na, nga awan pekkem pangibagbagaan da ito nasingen da, agingga nga di nad pekkem agungar ya Anac nga Naipatoley.
Ket iya agten iyan, awan nga tutu nangibagaan da iyan.
Ket ig-igida ngas nga tellu, pagdidinniskutiran da lugud no nagan ya kaipapennan nito panagungar nga kinunen ne Jesus.
Ket se da ngarud nagsaludsud igina nga kinunen da, Ape nga kunen diya manursuru iya Linteg nga to Elyas, masapul kanu nga umbet nga mon-ona ngem iya Kristu?
kunen da.
Ket kinunen ne Jesus igida, Tutu met nga umbet nga mon-ona nge Elyas, tasun pasoliyen na diya amin nga banbanag kadito sigud nga urnus da.
Ngem orey agten iyan, naisurat met iya Bibliya nga ya Anac nga Naipatoley, aglak-am ka adu nga rigat, se mauyaw pe.
Ket agten idi ya kinapudnu na: Inumbet ngarudin to Elyas, ket winangel da ngarud igina ya orey nagan na nga ginabgabay da, nga maikanatad mettas ito naipadtu nga naisurat maipanggep igina iya Bibliya, kunen na.
Ket ito nakadateng nge Jesus se dito tellu nga adalan ito edyan dito nabati nga adalan, nasingen da nga nakad-adu met diya toley enna edyan da.
Ket uwed da met manursuru iya Linteg nga makidisdiskutir kadito adalan.
Ket apaman nga nasingen dito toltoley nge Jesus nga sumungsungad, ket nasdaaw da met nga aminin.
Ket nagtatagtag da nga nawe kimablaaw igina.
Ket kinunen ne Jesus igida, Nagan ngarud ya pagdidiskutiran nu?
kunen na.
Ket simungbat ya isa kadito toltoley, nga kinunen na, Mistru, nelbet ku ya anac ku nga lalaki ikew, ta nalugluganan met ka sairu, nga itu ya mangpaumel igina.
Ket no kumpet ya sairu igina, itucbang na met ya ebbingin.
Ket aglagotab met ya musung niya ebbing, se agngarngaretnget, se sumicder met ya beggi nan.
Inadeng ku met kadiya adalan mu nga pagtalawen da kuma ya sairu, ngem madi da met nabalinan, kunen na.
Ket kinunen met ne Jesus igida, Ay, dakayu nga toley ita nga timpu!
Ape nga awan panamati nu?
Masapul kad nga agedyan nac pekkem dakayu ka mabayag?
Masapul kad nga mabayag pekkem ya panaganus ku dakayu?
Ala, elbet nu ngarud iyaken ya ebbing!
kunen na.
Ket niyadenni da ngarud to ebbing igina.
Ket apaman nga nasingen nito sairu nge Jesus, pinagkessiw na met to ebbingin.
Natuwang ngarud to ebbing iya ginet, nga agbukabukalig nga aglaglagotabin.
Ket sinaludsud ne Jesus ito ama nito ebbing nga kinunen na, Nungey nga nangrugi yani nga pakarigatan na?
kunen na.
Ket kinunen nito ama, Uwed met yani nin nanipud ito katekkut na pekkem.
Ket ya sairu nga idi, peyeng na nga isungpa ya anac ku wi iya apuy winno ilisem na iya danum, ta gabay na nga pukawen.
Ngem no uwed kabaellam, kaasiyan nakami kay, ta tulungan nakami kuma, kunen na.
Ket kinunen ngarud ne Jesus igina, Ape nga kunem nga, No uwed kabaellam?
Ta ya kinapudnu na, awan met di mabalinan para iya toley nga mamati, kunen na.
Ket to ama nito ebbing, dagus ngarud nga nagkagi yin, nga kinunen na ka nabileg, Mamati yac met!
Tulungan nac kay iya pagkurangan niya panamatic, kunen na.
Ket e Jesus, ito nasingen na nga agdidinnurun nga umadenni diya toltoley yin, binilin na mettin to sairu nga pumanawin, nga kinunen na, Ala!
Ikew nga sairu nga mangpaumel se mangpatuleng, bilinen naka nga agtalew kan iyan nga ebbing!
Ket madi ka nga pulus sumoli iginan!
kunen na.
Ket nagkerres met to sairu win, se na pinagkeskessiw to ebbing ka nakar-aryec, se pimanaw ngarudin.
Ket to ebbing, agten met iya isa nga bangkayin.
Itu nga adu diya nagkunen nga, Natey mettin!
Ngem e Jesus, inicman na met ya ima nito ebbing se na binangun, ket nagsikad met to ebbingin.
Ket kalpasan niyan, ito nakauneg nge Jesus iya isa nga baley yin, uwed saludsud dito adalan na igina, ito ig-igida ngasin, nga kinunen da, Ape ngata nga madi mi nabalin nga pinagtalew to sairu?
kunen da.
Ket kinunen na igida, Ya agten iyan nga lumugan ka toley, ket madi met mapagtalew, malacsid no gapu iya panagkararag, kunen na.
Ket pimanaw de Jesus iyanin, se lumaslasat da iya prubinsiya nga Galilya ngin.
Gabay ne Jesus no awan kuma makaemmu iya kauwed na iyan, ta madama nga mangisursuru kadiya adalan na.
Ket kinunen na igida, Ya Anac nga Naipatoley, maiyawat nad ngarud kadiya toley, ket patayen da met.
Ket orey matey, agungar nad mettas kalpasan niya tellu nga algew, kunen na.
Ngem madi naawatan dito adalan tun nga kinagi na, ket nansing da met nga nagsaludsud iginan.
Ket dimateng de Jesus itun ka ili nga Kapernaum.
Ket ito uwed da iya uneg niya baley yin, sinaludsud ne Jesus kadito adalan na nga kinunen na, Nagan to nagdidiskutiran nu ito dalan?
kunen na.
Ngem madi da negkim, ta to nagdidiskutiran da ito dalan, ket no nagan igida ya kangrunaan.
Ket e Jesus, nagtugew win, nga pinaadenni na dito sangapulu ket duwa nga adalan, se na kinunen igida, Ya mayat nga agbalin kuma nga kadayawan, ket masapul nga agbalin nga kanumuwan, se ya agsirsirbi kadiya amin, kunen na.
Ket se namet nge Jesus ka isa nga ebbing, ket pinagsikad na iya sangu da.
Ket kinebey na met to ebbing, nga kinunen na igida, Ya mangrispitar iya isa kadiya agten idi nga ebbing gapu iyaken, iyaken met ya rinispitar na.
Ket ya mangrispitar iyaken, bekken nas nga iyaken ya rinispitar na, no di pe ya nangibon iyaken, kunen na.
Ket itun, kinunen ne Juan e Jesus, Mistru, uwed nasingen mi nga isa nga lalaki nga mangpatpatalew ka sairu gapu iya panangusar na iya nagan mu.
Ket nilbec mi ngarud, ta bekken tida met nga kabulun, kunen na.
Ngem kinunen ne Jesus, Madi nu nga ilbec ya agten iyan nga toley.
Ta ya agariman ka nakaskasdaaw gapu iya panangusar na iya nagan ku, ket madi ngarud nalaka nga agkagi ka dakec nga maikuntra iyaken.
Ta ya madi kumuntra dactida, ket kabulun tida met.
Ta tutu met nga siguradu nga magun-gunaan nad ya orey nagan na nga toley nga agwangel ka nabaru nga maipaay iyaken, orey no yan nas mangpainum da dakayu ka isa nga tasa nga danum, no painumen dakayu gapu ta emmu da nga pasurut nakayu ya Kristu, kunen na.
Ket kinunen ne Jesus manin, Ya orey nagan na nga makaigapu ka panagbasul niya isa nga agten kadidi nga tekkut nga ebbing nga agtalec iyaken, nabarbaru met para iyan nga pakaigapuwan niya panagbasul, no pagbanagan na kuma ya mabesinan ya tengnged na ka dackel nga takiyew, se maitemsit ka baybayin.
Ket iya agten iyan, no ya isa nga imam ya pakaigapuwan niya panagbasul mu, putdem mas ngarudin!
Ta nabarbaru lugud no pukul ka nga makalak-am iya agnanayun nga biyag ngem ya uwed duwa nga imam, ngem mawe ka ngas met ka impiyernu, nga itu ya pagapuyan nga madi makusep.
Itu pe ya edyan diya eg-egges nga madi matey nga mangmangan kadiya uwed antuni.
Ket itu met pe ya edyan niya apuy nga madi matey.
Ket agten pe no ya isa nga sakam ya pakaigapuwan niya panagbasul mu, putdem masin!
Ta nabarbaru lugud no piley ka nga makalak-am iya agnanayun nga biyag ngem ya uwed duwa nga sakam, ngem maipisuc ka ngas met ka impiyernu.
Itu ya edyan diya eg-egges nga madi matey nga mangmangan kadiya uwed antuni.
Ket itu met pe ya edyan niya apuy nga madi matey.
Ket agten pe no ya isa nga matam ya pakaigapuwan niya panagbasul mu, kotkotem kuma ngasin!
Ta nabarbaru lugud no bulding ka nga makalak-am nad iya panangituray ne Apu Diyus ngem ya uwed duwa nga matam, ngem maipisuc ka ngas met ka impiyernu.
Itu ya edyan diya eg-egges nga madi matey nga mangmangan kadiya uwed antuni.
Ket itu met pe ya edyan niya apuy nga madi matey.
Ta ya tunggal isa nga toley, ket uwed met maiyarig ka pakawarsiyan da ka apuy, nga arig nga maasinan da.
Ket ya asin, emmu tida nga napateg ngarud.
Ngem no naipac ya silem nan, kumaan ngarud niya panangpasilem nu manin iyan nga asin?
Ket dakayu, maiyarig kayu kuma iya uwed silem na.
Ket iya agten iyan, agtutunus kayu met, kunen na.
