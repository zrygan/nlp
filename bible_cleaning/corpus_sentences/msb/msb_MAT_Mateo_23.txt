Pakatapos sadto may ginsabi naman si Jesus sa mga tawo kag sa iya mga disipulos, An mga Pariseo kag mga paratukdo san Kasuguan amo an mga ginakilala na paratukdo san Kasuguan na ginhatag kan Moises.
Kaya sunudon niyo kag himuon an nano man na ginatukdo ninda sa iyo pero ayaw kamo pagsunod san inda ginahimo kay an inda ginahimo dili susog san inda ginatukdo.
Nahimo sinda sin mga sugo na bagan mabug-at na dararhon kag ginapapas-an ini sa abaga san iba pero sinda mismo habo ngani magtikwil bisan usad na tudlo sa pagbulig.
Ginahimo ninda an tanan agod makita san mga tawo pareho san paghigot sa inda agtang kag butkon sin mga dyutay na pitaka na may kasuratan san Kasuguan.
Ginahimo man ninda na pahalabaon an adurno sa sidsid san inda sul-ot.
Naiila gayod sinda mag-ingkod sa pinakahalandon na pwesto sa mga ponsya kag sa unahan na ingkudan sa mga sinagoga.
Naiila pa sinda pagalangan sa merkado kag pagtawagon sinda na Rabi, an gusto sabihon maestro.
Ugaling kamo naman dili dapat magpatawag sin Rabi kay ako lang an ginatawag sani kag pareho kamo tanan bagan magmaranghod.
Ayaw man pagtawag sa sin-o man didi sa duta sin Ama kay usad lang an iyo ama kag siya an Dios na adto sa langit.
Dili man kamo magpatawag sin Maestro kay usad lang an iyo paratukdo.
Siya an Cristo.
An pinakalabaw sa iyo magigin suruguon niyo, kay an nagapakalabaw papakamenuson kag an nagapakamenos papalabawon.
Mga Pariseo kag mga paratukdo san Kasuguan, makaluluoy gayod kamo kay mga pakitan-tawo lang!
Ginasirahan niyo an kahadian san langit sa mga tawo.
Kamo mismo dili nagasulod kag dili man niyo ginatugutan magsulod idton mga gusto.
Mga Pariseo kag mga paratukdo san Kasuguan, makaluluoy gayod kamo kay mga pakitan-tawo lang!
Nagaprobitsar kamo san mga kasadirihan san mga balo kag nagapangadyi kamo sin halagba sa atubangan san mga tawo para lang magpakita, kaya tungod sani mas grabe gayod an kastigo niyo.
Mga Pariseo kag mga paratukdo san Kasuguan, makaluluoy pa kamo kay mga pakitan-tawo lang!
Ginalibot niyo an kadagatan kag kadutaan na makadara kamo sin dili-Judio na magin Judio, tapos ginahimo niyo na sobra pa siya kaangay na mapaimpyerno ki sa iyo.
Makaluluoy gayod kamo kay bagan mga buta na nagaparakabit sin iba na mga buta.
Kamo an nagatukdo na kun may nagasumpa paagi sa pagsambit san templo dili siya obligado pero kun may nagasumpa paagi sa pagsambit san oro na ada sa templo obligado gayod siya.
Bagan buta kamo kag mga buang!
Nano an mas mahalaga, an oro o an templo na amo an nagapabanal sa oro?
Nagatukdo pa kamo na kun may nagasumpa paagi sa pagsambit san altar dili siya obligado pero kun may nagasumpa paagi sa pagsambit san halad na ada sa altar obligado gayod siya!
Bagan mga buta kamo!
Nano an mas mahalaga, an halad o an altar na nagapabanal sa halad?
An nagasumpa paagi sa pagsambit san altar ginasumpa man an tanan na ada sana.
An nagasumpa naman paagi sa pagsambit san templo nagasumpa man paagi mismo sani kag san Dios na nagaistar dida.
An nagasumpa paagi sa pagsambit san langit nagasumpa man paagi sa trono san Dios kag sa nagaingkod dida.
Mga Pariseo kag mga paratukdo san Kasuguan, makaluluoy gayod kamo kay mga pakitan-tawo lang!
Kamo an mga nagaharalad sin ikanapulo na parte san bisan mga utanon na waran pulos pero ginapabayaan an mga mahalaga na bagay san Kasuguan na amo an katanusan, pagkaluoy kag pagkamatinumanon!
Amo ini an dapat niyo sunudon na dili man gihapon napapabayaan an iba.
Bagan buta kamo na parakabit san mga buta!
Pareho kamo san nagasara san dyutay na tayangaw sa iya irimnon pero nagatulon san bilog na daku-dako na kamelyo.
Mga Pariseo kag mga paratukdo san Kasuguan, makaluluoy gayod kamo kay mga pakitan-tawo lang!
Ginalinisan niyo an sa luwas san iyo tasa kag plato pero sa sulod puno sin pandaya kag kapasluan.
Kamo na bagan mga buta na Pariseo, linisi anay an sulod san iyo tasa kag plato tapos ginlinisan man ngani hasta an sa luwas.
Mga Pariseo kag mga paratukdo san Kasuguan, makaluluoy gayod kamo kay mga pakitan-tawo lang!
Baga kamon mga pantyon na ginpaputi.
Sa luwas matahom kitaon pero sa sulod puno san mga tul-ang san mga tawo na namatay kag san tanan na mga kaatian.
Pareho man kamo sana!
Sa luwas bagan matanos pero sa sulod mga pagpakitan-tawo lang kag makasal-anon.
Mga Pariseo kag mga paratukdo san Kasuguan, makaluluoy gayod kamo kay mga pakitan-tawo lang!
Nagatindog kamon mga rulubngan san mga propeta kag ginadikuraran an mga monumento san mga kasadto na matanos na tawo.
An ginasabi niyo, Kun buhay na kami sa panahon san amon mga kalulululuhi, dili gayod kami nadamay sa mga nagpatay san mga propeta!
Kaya kamo man gihapon an nagatestigo kontra sa iyo sadiri na kamo mga lahi san nagpapatay sa mga propeta!
Sige, tapusa na lang niyo an maraot na gintunaan san iyo mga kalulululuhi.
Mga sawa kamo kag mga lahi sani!
Kakastiguhon kamo san Dios sa impyerno.
Pan-o kamo makalibre sani?
Kun kaya ngani mapadara ako sin mga propeta, mga madunong na tawo kag mga paratukdo san Kasuguan na an iba sa inda iyo pagapatayon kag igapako sa krus.
An iba naman iyo pagalatiguhon sa mga sinagoga kag pagapasakitan sa mga kalungsudan.
Dahilan sani may magaabot sa iyo na kastigo sa pagpatay san tanan na matanos na tawo sa kinab-an magtuna sa pagpatay sa waran sala na si Abel hasta sa pagpatay sa anak ni Baraquias na si Zacarias na iyo ginpatay sa katung-anan san pinakabanal na lugar sa templo kag san altar.
Ginasiguro ko sa iyo na ini tanan mangyayari sa mga tawo na nabubuhay yana.
Mga taga-Jerusalem!
Mga taga-Jerusalem!
Marasa pa na ginapatay niyo an mga propeta kag ginabato idton mga ginsugo sa iyo san Dios!
Kadamo na beses ngani na ako naghandom na tipunon kamo pareho san umagak na ginatiripon an iya mga piso sa idalom san iya mga pakpak pero ginhabuan niyo!
Bahala na kamo kay pagapabayaan an iyo kabalayan kag dili na pagaistaran.
Tandaan an masasabi ko na sa iyo: dili na niyo ako makikita gihapon hasta na magsabi kamon, Palabihon lugod san Dios an nagapakadi sa ngaran san Ginoo!
,
