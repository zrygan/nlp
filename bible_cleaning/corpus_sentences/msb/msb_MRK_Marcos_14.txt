Mga duha pa ka adlaw antes san Paskwa kag san pyista san Tinapay Na Waran Lebadura an mga pinakapuno san kapadian kag san mga paratukdo san Kasuguan nagahanap sin paagi para si Jesus patraydor na ipadakop kag ipapatay.
Pero sabi ninda, Dili ini dapat na himuon sa kapyistahan kay basi magsaramok an mga tawo.
Myintras na adto si Jesus sa Betania nagakaon sa balay ni Simon na kasadto may leproso, may sumulod na babayi na may daran surudlan na himo sa alabastro na bato puno sin mahal na pahumot kay puro nardo.
Pinusa niya an surudlan kag ginbu-bo an pahumot sa ulo ni Jesus.
Pero may iba didto na nagairistoryahan na naurit, Nano kay gintiawan ina na pahumot?
Makabaligya kuntani ina sin sobra pa na 300 na dinaryo kag an kabaklanan sana ikapanghatag sa pobre.
Kaya ginsaway ninda an babayi.
Pero ginsabihan sinda ni Jesus, Nano kay ginapakiaraman niyo siya?
Pabayai lang niyo kay maayo an ginhimo niya sa akon.
Matuod ini kay adi pirme sa iyo an mga pobre kag nano man na oras mabubuligan niyo sinda pero ako dili pirme adi sa iyo.
Hinimo san babayi an gutob san iya makakaya.
Ginpahumutan niya an akon lawas bilang preparasyon sa paglubong sa akon.
Matuod gayod na ini na nahimuan sani na babayi igaistorya man bilang pagdumdom sa iya bisan diin igapahayag an Maayo Na Barita sa bilog na kinab-an.
Myintras na adto pa si Jesus sa Betania si Judas Iscariote, usad san dose na mga disipulos, nagpakadto sa mga namumuno san kapadian.
May plano siya na patraydoran si Jesus sa inda.
Nalipay gayod sinda san pakabati sani kag nagtuga na hatagan siya sin kwarta.
Kaya tuna sadto nagahanap si Judas sin maayo na oportunidad agod patraydoran sa inda si Jesus.
Sa primero na adlaw san kapyistahan san Tinapay Na Waran Lebadura, kun san-o an ugali san mga Judio na magpatay sin kordero para sa panigab-i sa adlaw san Paskwa, hinunga si Jesus san iya mga disipulos, Diin mo gusto na ihanda namon an pagkaon sa Paskwa?
Kaya nagsugo sin duha niya na disipulos, Kumadto kamo sa syudad.
Pag-abot niyo didto may makakasugat kamo na lalaki na may daran tibod san tubig.
Sundon niyo siya hasta sa sulod san balay na iya pagasuludan, kag didto sabihon sa tag-iya sani, Nagapahunga an Maestro, Hain an kwarto para sa mga bisita na makaon ako san handa san Paskwa kaupod san akon mga disipulos?
May itutukdo siya sa iyo na dako na kwarto saibabaw na kompleto na sin garamiton kag mahusay na.
Didto kamo maghanda para sa aton.
Nagkadto sa syudad an duha na disipulos na iya ginsugo kag nakita ninda an tanan na ginsabi sa inda kaya ginpreparar an pagkaon sa Paskwa.
Pagkagab-i nag-abot si Jesus kaupod an dose.
Myintras nagakaraon sinda sa lamesa si Jesus nagsurmaton, Matuod an ginasabi ko sa iyo, may usad didi sa iyo na nagakaon kaupod ko na matraydor sa akon.
Didi nagkamurundo sinda kag an kada usad naghunga kan Jesus, Nano, Ginoo, ako ina?
Nagsabat si Jesus sa inda, Usad siya sa iyo na dose.
Amo siya idton nakisaro sa akon.
Oo, mangyayari gayod sa akon na Anak San Tawo susog sa nasurat sa Banal Na Kasuratan pero kamakaluluoy man sana na matraydor sa akon!
Maayo pa lugod sana na tawo na dili na lang siya gin-anak.
Myintras nagakaraon pa sinda nagkuha si Jesus sin tinapay, nagpasalamat sa Dios, gin-utud-utod kag ginpanghatag sa iya mga disipulos na nagasabi, Kaon kamo.
Ini an akon lawas.
Pakatapos may ginkuha naman siya na kupa kag, pakapasalamat sa Dios, hinatag sa inda, tapos nag-inom sinda tanan.
Didi naman ginsabihan niya sinda, Ini an akon dugo na amo an pagpamatuod san sinumpaan san Dios.
Pagapaawason ini para sa kadamuan.
Ginasiguro ko sa iyo na dili na ako mainom gihapon sin duga san mga ubas hasta sa pag-abot san adlaw na mainom ako san bag-o na bino sa kahadian san Dios.
Pakatapos ninda pagkanta sin salmo nagpakadto sinda sa Bukid San Kaolibohan.
Didto ginsabihan sinda ni Jesus, Pagabayaan ako niyo tanan sugad sa nasurat, Papatayon ko an nagaataman kaya magaburulag an mga karnero.
Pero pagkabuhay ko gihapon mauuna ako sa iyo sa Galilea.
Tapos nagsurmaton si Pedro, Bisan magbaya sinda tanan ako naman dili gayod.
Ginsabihan siya ni Jesus, Matuod gayod na yana na gab-i antes magturaok an manok sin makaduha pagapaambutan mo ako sin makatulo na beses.
Pero nagpirit gihapon si Pedro na nagsurmaton, Dili ta ikaw pagapaambutan bisan ako mamatay kaupod mo.
Amo man an ginsarabi san tanan.
Pakaabot ninda sa lugar na ginatawag na Getsemani ginsabihan ni Jesus an iya mga disipulos, Mag-ingkod kamo didi myintras makadto ako para magpangadyi.
Pakatapos gin-agda niya sinda Pedro, Santiago kag Juan na mag-upod sa iya.
Pag-abot didto nakabatyag si Jesus sin dako gayod na kahandal kag pagkamundo man.
Kaya ginsabihan sinda ni Jesus, Namumundo gayod ako na bagan mapapatay.
Maghulat kamo didi kag magbantay.
Pag-uruunhan niya naghapa sa duta kag nagpangadyi na kun mahimo dili siya makabatyag sin pagtios sa maabot na oras.
Tapos nagsabi siya, Abba, Ama, kaya ka na mahimo san tanan.
Halia man sa akon ini na kupa pero dili an akon pagbuot kundi an sa imo lugod an masunod.
Pagbalik niya sa tulo na disipulos tururog na sinda.
Gintawag niya si Pedro, Simon, nano, turog ka?
Dili mo ba kaya na magbantay sin usad lang ka oras?
Kinahanglan kamo magbantay kag magpangadyi agod dili masugtan kay bisan makusog an pagbuot an lawas maluya.
Nagbalik gihapon si Jesus kag nagpangadyi na pareho an iya ginapangamuyo.
Pagbalik niya sa tulo, amo man gihapon naabtan niya na tururog kay ginadaog gayod sinda san kapirawon.
Dili ninda aram kun nano an isabat sa iya.
San ikatulo na na pagbalik ni Jesus sinabihan niya sinda, Nano, nagatururog kamo hasta na lang kag nagapahuruway?
Tama na ina!
Nag-abot na an oras!
Kitaa, kay ako na Anak San Tawo igaintriga sa mga parakasala.
Bangon na kamo!
Kitaa!
Ada na an matraydor sa akon, kaya hamos na kita.
Nagasurmaton pa si Jesus san mag-abot si Judas, usad san dose.
May mga kaurupod na armado sin mga talibong kag mga balbag.
Sinugo sinda san mga namumuno san kapadian, mga paratukdo san mga Kasuguan kag mga kagurangan na mga namumuno san mga Judio.
Niyan nagkasarabot na sinda na si Judas mahatag sin tanda, An haharukan ko amo ina siya.
Kaya dakupa niyo kag siguruha na mabantayan sin maayo sa iyo paglakat.
Kaya san pag-abot ni Judas nagdiretso pagtulos kan Jesus kag nagsabi, Rabi!
Pakatapos ginharukan siya.
Gindakop dayon kag ginpugulan nindan maayo si Jesus.
Pero usad san mga nagamiron an nagbugnot san iya ispada, gintigbas an suruguon san pinakapuno na padi kag nautas an talinga sani.
Tapos nagsurmaton si Jesus, Nano, tulisan an paghuna niyo sa akon kay nagdarara pa kamo san mga talibong kag mga balbag para lang dakupon ako?
Ada ako pirme sa iyo uruadlaw na nagatukdo sa templo kag wara man niyo pagdakupa.
Pero ini nangyari agod matuman an Banal Na Kasuratan.
Tapos ginbayaan dayon siya san mga disipulos kag nagdurulag.
May nagsunod sa iya na batan-on na lalaki na nakatapis sin manipis na tela.
Gindakop siya ninda pero ini na tawo nakadaplos kaya nabilin an iya tapis kag nagdalagan na huba.
Pag-abot ninda sa Jerusalem ginguyod man si Jesus sa pinakapuno na padi.
Tapos naman nagtiripon didto an tanan na mga puno san kapadian, an mga namumuno san mga Judio kag an mga paratukdo san Kasuguan.
Si Pedro naman nagsunod kanda Jesus pero sa huruharayo.
Nagdiretso siya hasta sa natad san palasyo san pinakapuno na padi.
Didto nag-ingkod siya katakin san mga bantay sa may kalayo kag nagpainit man.
Niyan an mga puno san kapadian kag san bilog na konseho naghanap sin ibidinsya kontra kan Jesus agod mahusgaran siya sin kamatayon pero wara sindan nakuha.
Bisan damo didto an naghimuwa sa iya an inda pagtestigo dili nagkaparareho.
Sa katapus-tapusi may pira na nagtindog kag nagbuwa sugad sani, Nabatian namon siya na nagsabi, Rurubaon ko ini na templo na himo san tawo kag sa sulod sin tulo ka adlaw matindog ako sin bag-o na dili himo san tawo.
, Pero dili man gihapon nagakaparareho an mga testigo kontra sa iya.
Didi nagtindog an pinakapuno na padi kag naghunga kan Jesus, Wara ka ba sin ikakasabat sana?
Nano an masasabi mo sa mga ginsabi ninda kontra sa imo?
Pero wara siya magribok.
Ginhunga gihapon siya san pinakapuno na padi, Nano, ikaw an Cristo na amo an anak san pinakapaladan?
Nagsabat si Jesus, Ako ina kag makikita niyo ako na Anak San Tawo na nakaingkod sa tuo san Pinakamakagagahom.
Tapos pagbalik ko naman didi sa kinab-an makikita niyo ako na nakatungtong sa mga dampog sa langit.
Didi ginisi san pinakapuno na padi an sadiri niya na bado kay sa huna-huna niya pagbasang-basang sa Dios an ginsabat ni Jesus.
Tapos naghunga, Nano kay kinahanglan pa naton an mga testigos?
Nabati niyo an iya pagbasang-basang sa Dios.
Nano sa paghuna niyo?
An tanan nagkaurusad na siya dapat ipapatay.
Tapos may iba sa inda na nagtuna pagluda sa iya.
Gintahuban man ninda an iya mga mata tapos ginparasuntok.
Ginsiyakan pa siya na nagasabi, Tugmaha daw, propeta!
Pero san wara siya magsabat ginkuha siya san mga bantay kag ginparasuntok pa.
Myintras si Pedro adto sa natad san palasyo may nag-abot na babayi na suruguon san pinakapuno na padi.
Pagkita niya kan Pedro na nagapainit didto tinurok niya kag ginsabihan, Ikaw kaupod man ni Jesus na taga-Nazaret.
Pero nagpaambot siya na nagasabi, Dili ko aram.
Dili ko nasasabutan kun nano an gusto mo sabihon.
Pakatapos nagluwas si Pedro sa pwertahan.
Didto nakita gihapon siya san suruguon na babayi kag nagsabi ini sa mga nagairistambay didto, Usad man ini sa inda.
Pero nagpaambot gihapon si Pedro.
Taud-taod an mga adto didto na halapit sa iya nagsabi, Matuod na usad ka man sa inda kay taga-Galilea ka.
Didi nagtuna siya pagsabi na maldisyunon lugod siya san Dios tapos nagsumpa, Dili ko kilala ina na tawo na ginasabi niyo.
Sani mismo na oras nagturaok an manok sa ikaduha na beses.
Tapos nadumduman dayon ni Pedro an ginsabi ni Jesus sa iya na, Antes magturaok an manok sin makaduha pagapaambutan mo ako sin tulo na beses.
Didi nagparabakho gayod siya.
