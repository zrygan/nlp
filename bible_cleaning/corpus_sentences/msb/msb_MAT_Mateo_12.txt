Sadto na panahon na Adlaw San Pagpahuway nag-aragi sinda Jesus sa katriguhan.
Ginurutom an iya mga disipulos kaya nagtuna sinda magpamudo sin mga bunga kag pakapaniti ginakaraon.
Pero pakakita sani san mga Pariseo ginsabihan siya ninda, Kitaa an imo mga disipulos kay nagahimo san dili dapat himuon sa Adlaw San Pagpahuway.
Ginhunga man niya sinda, Nano, wara pa kamo kabasa kun nano an ginhimo ni David san ginutom siya kag sadton mga kaurupod niya?
Nangyari ini san magsulod siya sa templo san Dios kag ginkuha an mga tinapay na ginhalad sa Dios na dili ngani sinda dapat magkaon kundi an mga padi lang pero kinaraon ninda.
Usad pa.
Nano, dili man niyo nabasa sa Kasuguan na an mga padi sa templo ginasupak an Adlaw San Pagpahuway pero dili sinda nagakasala?
Pero amo ini an sasabihon ko sa iyo, adi an mas labaw pa ki sa templo.
Kaya kun nasabutan lang niyo an gusto sabihon san mga surmaton, dili sakripisyo an gusto ko kundi kaluoy, dili niyo ginhusgaran idton mga dili nagkasala.
Nasabi ko ini kay ako na Anak San Tawo amo an Ginoo na makabuot sa Adlaw San Pagpahuway.
Paghali didto nagpakadto si Jesus sa inda sinagoga.
Sana man mismo may lalaki didto na kimay.
Kaya sa paglaom na may ikaakusar kontra kan Jesus naghunga sa iya an mga Pariseo, Nano, kontra ba sa aton Kasuguan an pagpamulong kun Adlaw San Pagpahuway?
Ginsabat sinda ni Jesus, Kun igwa didi sa iyo sin may karnero na mahulog sa buho na hadalom sa Adlaw San Pagpahuway, nano, dili niya ini kuhaon?
Syimpre!
Mas lalo pa na mahalaga an tawo ki sa karnero.
Sugad man, susog sa Kasuguan an paghimon kaayuhan sa Adlaw San Pagpahuway.
Kaya ginsabihan niya an lalaki, Iunat an imo kamot.
Gin-unat man sani kag an iya pagkakimay nag-ayo na kag kapareho na ini san sa luyo.
Dahilan sani nagruluwas an mga Pariseo kag nagtuna pagplano kontra kan Jesus kun pan-o siya ninda maipapatay.
Pakaarami sani ni Jesus naghali siya sadto na lugar.
Damo na mga tawo an nagsurunod sa iya kag gin-ayo niya an tanan na may ginabatyag, pero pinadaanan niya sinda na dili siya igpamarita.
Ginhimo niya ini agod matuman an ginsabi san propeta na si Isaias Adi an akon suruguon na pinili ko.
Siya an akon palangga na ginakalipay ko gayod.
Ihahatag ko sa iya an akon Espirito kag igapahayag niya an matuod na hustisya sa tanan na tawo.
Dili siya makigsuay, dili magsiyak kag wara gayod sin bisan makabati san iya boses sa mga kamino.
Pareho san buak na bagakay kag san nagakipat-kipat na lampara an mga kulang san pagtuod sa iya.
Pero dili siya magabari kag dili magaparong sa inda kundi pagapakusugon niya an inda pagtuod hasta na an hustisya san Dios ipalukop niya sa tanan na lugar.
Tapos an mga tawo didto sa tanan na nasyon magasarig sa iya.
Pakatapos may gindara kan Jesus na tawo na nasudlan sin maraot na espirito na nakapabuta kag nakapaapa sa iya.
Gin-ayo siya ni Jesus kaya nakasurmaton kag nakakita gihapon.
Nangawa an tanan na katawuhan sa ginhimo ni Jesus kaya nagahurunga-hunga, Dili kaya ini an kalahi san dati hadi na si David?
Pero pakabati sani san mga Pariseo, nagsabi, Paagi lang kan Beelzebul na namumuno san mga demonyo an pagpaluwas niya san mga demonyo.
Aram ni Jesus an inda ginaisip kaya sinabihan niya sinda, Maruruba an kahadian na pirme may araraway sa inda mismo.
Amo man magaburulag an syudad o pamilya na pirme may araraway sa inda mismo.
Kaya kun ginapaluwas ni Satanas an iya sadiri na mga sakop, may pag-araraway sa iya mismo.
Kun sugad, pan-o magapadayon an iya pagahadi?
May hunga pa.
Kun paagi kan Beelzebul nagapaluwas ako san mga demonyo, kanin-o man gali poder na nahimo man ini san iyo mga katawuhan?
Kaya ini sinda mismo an magapamatuod na sala kamo.
Ugaling kun paagi sa Espirito san Dios an pagpaluwas ko san mga demonyo, ina nagapamatuod na an pagahadi san Dios adi na sa iyo.
Nagpadayon pa si Jesus sa iba na istorya, O halimbawa baga, pan-o masulod an balay san maisog na tawo agod kuhaon an iya mga butang kun dili anay siya gapuson?
Kun sugad, amo pa lang makakawatan an iya balay.
Nagpadayon si Jesus, Kaya mga kontra gayod sa akon an dili nakiupod sa akon kag nagaburulag lugod an dili nagabulig sa akon magtipon.
Niyan ginasiguro ko sa iyo na papatawadon an tanan na mga kasal-an san tawo hasta an pagpakaraot sa tawo pero dili gayod papatawadon an magpakaraot sa Espirito Santo.
An magsurmaton naman kontra sa akon na Anak San Tawo papatawadon pero an magsurmaton kontra sa Espirito Santo dili gayod papatawadon bisan san-o.
Nagsurmaton pa si Jesus, Niyan ipahalimbawa ta man sa kahoy.
Kun maayo ini, nagabunga man sin maayo pero kun maraot, maraot man an bunga.
Kaya makikilala naton an kahoy paagi sa bunga sani.
Pareho kamo sana kay baga kamon kasawahan!
Pan-o kamo makasurmaton sin maayo na kamo mismo maraot?
Kay kun nano man an ada gayod sa tagipusuon amo man an ginasurmaton.
Hali sa iya malinis na tagipusuon an maayo na tawo nagapakita sin maayo na nahimuan.
An maraot naman na tawo nagapakitan mga maraot na hinimuan na hali sa iya maati na tagipusuon.
Pero amo ini an sasabihon ko sa iyo: sa adlaw san paghusgar an tanan na mga tawo dapat mag-atubang sa Dios manungod sa kada naisurmaton na waran pulos.
Kaya pagapatanuson kamo o pagakondinaron paagi sa iyo ginsurmaton.
Pakatapos may mga Pariseo kag mga paratukdo san Kasuguan na nagsabi sa iya, Sir, gusto namon makita na nagahimo kan milagro bilang tanda na pagapamatuod na ikaw hali sa Dios.
Pero sinabat sinda ni Jesus, Maraot kag makasal-anon na mga tawo an nagapangayo sin tanda.
Ugaling waran ipapakita sa inda kundi an pareho na nangyari sa propeta na si Jonas.
Kay pareho ni Jonas na nagtulo ka adlaw kag nagtulo ka gab-i sa sulod san tiyan san dako na isda amo man ako na Anak San Tawo magatulo ka adlaw kag magatulo man ka gab-i sa idalom san duta.
Sa adlaw san maabot na paghusgar san Dios adto na an mga taga-Nineve kaurupod niyo na mga tawo na nabuhay yana.
Magapamatuod ngani sinda kontra sa iyo kay nagbasol gayod sinda sa inda mga kasal-an kag nagbaya sani kasadto san magtukdo si Jonas pero bisan adi na yana an mas labaw pa ki sa iya habo naman kamo mamati.
Kun maabot gayod ina na adlaw, adto man an ginatawag na Reyna san Timog kaupod niyo na mga tawo na nabuhay yana.
Aakusaron man niya kamo kay kasadto hali pa gayod siya sa harayo na lugar san kinab-an para mamati san kadunungan ni Solomon pero, kitaa, bisan adi na yana an mas labaw pa ki kan Solomon, habo naman kamo mamati.
Ipahalimbawa ta naman sa maraot na espirito, an sabi ni Jesus.
Pagluwas sani sa tawo nagaagi-agi siya sa mga disyerto agod maghanap sin mapahuwayan pero kay waran mahanapan, kaya masabi siyan, Mabalik ako sa akon ginhalian na istaran.
Pag-abot niya didto, nakita na waran sulod, malinis kag gin-ayo na idto.
Tapos magahali gihapon siya kag magatiripon pa sin pito na espirito na mas maraot pa sa iya.
Didto naman sinda tanan magasulod kag magaistar.
Dahilan sani mas grabe an kamutangan sadton tawo ki san dati.
Kaya amo man an mangyayari sani na maraot na mga tawo na nabubuhay yana.
Myintras nagasurmaton pa si Jesus sa mga tawo, nag-abot an iya iloy kag mga kamaranghod na lalaki.
Adto sinda sa luwas na nagahangyo na makisurmaton sa iya.
Kaya may usad didto na nagsabi sa iya, Kitaa, ada sa luwas an imo iloy kag mga kamaranghod na lalaki na gusto makigsurmaton sa imo.
Pero sinabat siya ni Jesus sin hunga, Sin-o an akon iloy kag sarasin-o an akon mga kamaranghod na lalaki?
Tapos tinukdo an iya mga disipulos kag nag-sabi, Adi an akon iloy kag mga kamaranghod na lalaki.
An tanan na nagatuman sa pagbuot san akon amasa langit amo an akon iloy, mga kamaranghod na lalaki kag babayi.
