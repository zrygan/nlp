Sadton panahon may sugo hali kan Cesar Augusto na magpalista an katawuhan na sakop san Roma.
Ini an primero na pagpalista san katawuhan na ginhimo san si Kirenio amo pa an gobernador sa Siria.
Kaya an kada usad nag-uli sa lungsod san inda kalulululuhan agod magpalista.
Niyan, may tawo na an ngaran si Jose na naghali sa iya lungsod san Nazaret sa Galilea kag nagpakadto sa lungsod san dati na hadi na si David.
Ini na lungsod ginatawag na Betlehem sa Judea.
Nagkadto siya agod magpalista dahilan na siya kalahi ni David.
An kaupod niya amo si Maria na iya magigin asawa na sadto na kaurason tikaanakon.
Myintras na adto sinda nag-abot an oras san iya pag-anak.
Didi gin-anak niya an iya subang na lalaki kag ginputos sa pambata na gamit, pakatapos ginhulid sa balalong kay wara na gayod sin bakante para sa inda sa istaran para sa mga dayunan.
Halapit didto igwan mga pastor sa kabukidan na pagkagab-i ginabantayan an inda mga karnero.
Niyan, may nagpakita sa inda na anghel san Ginoo kag an kapawa san glorya san Ginoo nagpawa sa inda.
Kaya nagkaharadlok gayod sinda.
Pero ginsabihan sinda san anghel, Ayaw kamo kahadlok!
Pamati, may maayo ako na barita para sa iyo na makapalipay gayod sa tanan na katawuhan.
Niyan pa lang sa Betlehem na lungsod ni David, may Parasalbar na gin-anak para sa iyo.
Siya si Cristo na amo an Ginoo.
Adi an tanda para sa iyo: makikita niyo an bata na napuputos sa pambata na gamit kag nakahulid sa balalong.
Insigida kaupod na san anghel, an damo pa gayod ka manada na anghel hali sa langit na nagaumaw sa Dios kag nagakaranta, Umawon an Dios sa pinakahitaas na langit, kay nagahatag siya sin katrangkiluhan sa mga tawo na iya ginakalipay sa duta.
Paghali sa inda san mga anghel na pabalik sa langit, nag-iristoryahan an mga pastor, Hamos kita sa Betlehem kag kitaon ta ini na mga pangyayari na ginpaaram sa aton san Ginoo.
Kaya nag-apura sinda pagkadto kag pag-abot nakita ninda si Maria, si Jose kag an nakahulid na bata sa balalong.
Pakakita ninda sa bata ginpanumat ninda an ginsabi sa inda manungod sa iya.
Nagkangarawa an tanan na nakabati san ginpangistorya san mga pastor.
Ini tanan na mga surmaton ginpasabuot na lang ni Maria pero ginparaisip-isip.
Pakatapos nag-uli an mga pastor na ginapasalamatan kag ginaumaw an Dios tungod san tanan na inda naaraman kag nakita sugad gayod san ginsabi sa inda.
Pag-ikawalo ka adlaw kag panahon na san pagpaturi san bata, ginngaranan siyan Jesus na amo an ngaran na ginsabi san anghel antes siya ginbudos.
Pagkaadlaw naman san seremonyas san paglinis sa mag-iloy susog sa Kasuguan ni Moises gindara ninda si Jesus pa-Jerusalem.
Didto sa templo ginhalad siya ninda sa Ginoo para magin iya suruguon susog sa sugo san Ginoo na an tanan na subang na lalaki ihalad sa Ginoo.
Amo man bilang sakripisyo susog sa Kasuguan san Ginoo maghalad sin usad na padis na salampati o dili kaya duha na piso na balod.
Niyan, didto sa Jerusalem igwan lalaki na an ngaran Simeon.
Matanos siya kag diosnon na tawo.
Nagalaom siya san pagkasalbar san katawuhan san Israel kag an Espirito Santo ada sa iya.
Ginpaaram siya san Espirito Santo na dili siya mamamatay hasta na dili niya makita an Mesias na gintuga san Ginoo.
Niyan, sa paggiya san Espirito nagpakadto siya sa templo kag san gindara na san ginikanan an bata na si Jesus didto agod masunod an nasabi sa Kasuguan, ginkugos ni Simeon an bata kag gin-umaw an Dios, Yana, O Ginoo, pwede mo na bawian sin buhay an imo suruguon.
May katrangkiluhan na ako kay gintuman mo na an imo gintuga sa akon tungod na nakita ko na an Parasalbar na imo ginpreparar na makita san tanan na nasyon.
Siya an ilaw na magagiya sa mga dili-Judio sa kamatuudan kag maghatag sin galang sa imo mga taga-Israel.
Kaya nagngalas an ginikanan san bata sa mga ginsabi manungod sa iya.
Tapos ginbendisyunan sinda ni Simeon kag ginsabihan si Maria an iloy, Tandai, ini na bata amo an ginpili san Dios para sa kapeligrohan san iba kag pagkasalbar man san iba sa Israel.
Usad siya na tanda hali sa Dios na igasikway san kadamuan.
Kaya an maraot ninda na kaisipan maaaraman.
Sa parte mo naman an pagtios bagan matarom na ispada na matusok sa imo sadiri na puso.
Didto igwa man sin propeta na babayi na an ngaran niya si Ana.
Anak siya ni Fanuel na hali sa lahi ni Aser kag gurang na siya.
Pito ka tuig an iya pag-asawa antes siya nabiyuda pero 84 na niyan an iya edad.
Dili na gayod siya nagahali sa templo kundi adlaw gab-i didto an iya pag-umaw sa Dios na may pag-ayuno kag pagpangadyi.
Nag-abot siya sadto mismo na oras kag nagtuna pagpasalamat sa Ginoo kay nakita man si Jesus.
Ginsurmaton pa niya an manungod sa bata sa tanan na nagalaom san pagkalibre san Jerusalem.
San natuman na san ginikanan ni Jesus an tanan susog sa Kasuguan san Ginoo, nag-uli na sinda sa inda sadiri na lungsod na Nazaret na sakop san Galilea.
Nagdako an bata kag nagin masarig kag madunong kag ginaataman siya sin maayo san Dios.
Tuig-tuig nakaugalian na san mga ginikanan ni Jesus na magpakadto sa Jerusalem para sa Pyista san Paskwa.
San dose anyos na siya nagpakadto sinda para sa Pyista pareho san dati na ninda na ginahimo.
San mauli na sinda pakatapos san Pyista si Jesus nagpabilin sa Jerusalem na waran kaaraman an iya mga ginikanan.
Nagahuna sinda na si Jesus kaupod san iba na nagaralakat.
San mausad na ka adlaw an inda paglakat ginparahanap na ninda si Jesus sa inda mga igmanghod kag mga kakilala.
San wara na ninda makita nagbalik sinda sa Jerusalem na nagaparahanap sa iya bisan diin.
San ikatulo na ka adlaw nakita ninda si Jesus sa templo.
Didto nagaingkod siya kaurupod san mga maestro san Kasuguan, nagapamati kag nagahinunga sa inda.
An tanan na nakabati sa iya nangawa san iya kadunungan kag mga panabaton.
San makita siya nginarat man an iya mga ginikanan.
Pakatapos ginhunga siya san iya iloy, Anak, nano kay sugad ka sana?
Kitaa, kay nahandal kag nagparahanap kami sa imo.
Ugaling ginhunga man sinda ni Jesus, Nano kay ginaparahanap niyo ako?
Dili ba niyo aram na dapat ako nasa balay man san akon Ama?
Pero wara ninda masabuti an iya gusto sabihon.
Tapos, nag-uli siya kaupod na ninda pa-Nazaret kag didto masinunudon na sa inda pero an tanan ginsabuot na lang san iya iloy.
Nagdako si Jesus, nagdugang an iya kadunungan kag nakapalipay sa Dios kag sa mga tawo.
