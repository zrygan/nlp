Usad naman sin adlaw gintiripon ni Jesus an dose kag hinatagan sin gahom kag otoridad na makapaluwas san tanan na mga demonyo kag makabulong san mga masakiton.
Tapos sinugo niya sinda para itukdo an manungod san kahadian san Dios kag magpangbulong.
Gintugon niya sinda, Ayaw pagdara sin nano pa man sa iyo paglakat bisan tungkod, surudlan, pagkaon o kwarta kag liwanan.
An sin-o man na panimalay na magapadayon sa iyo, didto na lang kamo mag-istar hasta na maghali kamo sana na lugar.
Sadto naman na lungsod na dili magpadayon sa iyo paghali niyo sa inda taphuda anay an alpog sa iyo tiil bilang padaan na may paghusgar na maabot sa inda.
Kaya nagralakat sinda kag nagpangburubaryo sa pagtukdo san Maayo Na Barita kag pagpamulong san katawuhan bisan diin.
Niyan nabaritaan ni Herodes na namumuno san Galilea an tanan na nangyayari manungod kan Jesus didto kaya nalisang siya kay basi nabuhay gihapon si Juan na Parabunyag susog sa ginasarabi san iba na mga tawo.
An iba man nagasarabi na si Elias nagpakita gihapon kag may iba pa gayod na nagasarabi na an usad san mga kasadto na mga propeta nabuhay gihapon.
Pero nagsurmaton si Herodes, Dili ako matuod na si Juan ini kay ginpapugutan ko siya, pero sin-o ini na akon nababaritaan?
Kaya mas lalo na nagahandom siya na makita si Jesus.
Pagbalik san mga apostoles ginsumatan ninda si Jesus san inda nagkahirimuan.
Tapos gin-agda niya ini na sinda-sinda lang pakadto sa usad na lungsod na ginatawag Betsaida.
Pakaaram san katawuhan, nagsurunod man sinda kan Jesus.
Kaya, gin-agda niya sinda kag gin-istoryahan manungod sa kahadian san Dios.
Ginbulong man niya idton nagakinahanglan na mabulong.
San takop na an kahapunanon nagharalapit sa iya an dose kag nagsabi, Pahalia na an mga tawo agod makakadto sa mga baryo kag mga sitio para makapanghanap sin maistaran kag sin makaon kay adi kita didi sa mamingaw na lugar.
Pero nagsabat lugod si Jesus, Hatagi na lang niyo sindan makaon.
Pero nagreklamo sinda, Lima lang ka bilog na tinapay kag duha ka bilog na isda an amon dara pwera lang kun magbakal kita sin pagkaon para sani tanan na katawuhan.
Kay mga lima ka libo na kalalakihan an adto didto.
Pero sinabihan niya an iya mga disipulos, Paingkuda sinda sin tigsurusingkwenta kada grupo.
Sinunod ninda kag pinaingkod an tanan.
Tapos, kinuha ni Jesus an lima ka bilog na tinapay kag an duha ka bilog na isda, humangad siya sa langit kag nagpasalamat sa Dios.
Pagkatapos gin-utud-utod ini kag gintunol sa iya mga disipulos agod ipanghatag sa mga tawo.
Nagkaraon sinda tanan hasta na nagkaburusog.
Pakatapos gintipon san mga disipulos an sobra na dose pa ka bangkat.
Usad sin adlaw san si Jesus sulo lang na nagapangadyi, naghalapit an iya mga disipulos.
Tapos nagsabi siya sa inda, Sumati daw niyo ako kun nano an pagkakilala sa akon san mga tawo.
Nagsabat sinda, Sabi san iba na ikaw si Juan na parabunyag.
An iba man na ikaw kuno si Elias, kag an iba pa gayod na ikaw kuno usad san mga kasadto na mga propeta na nabuhay gihapon.
Naghunga gihapon si Jesus, Pero kamo, nano an pagkakilala niyo sa akon?
Nagsabat si Pedro, Ikaw an Cristo san Dios.
Niyan, ginpadaanan gayod niya sinda na dili magpanumat bisan kanin-o man manungod sa iya.
Pakatapos ginsabihan pa niya sinda.
Dapat ako na Anak San Tawo magtios sin grabe.
Pagapaambutan san mga kamagurangan na namumuno san mga Judio, mga namumuno san kapadian kag mga paratukdo san Kasuguan, tapos papatayon pero sa ikatulo ka adlaw bubuhayon gihapon.
Pagpadayon ni Jesus ginsabihan niya hasta an tanan, Kun may gusto mag-upod sa akon bilang disipulos ko, dili niya dapat sundon an sadiri niya na kabubut-on kundi sundon lugod an kaburut-on ko kag pas-anon an iya krus uruadlaw na amo an pagtios tungod sa akon.
Nasabi ko ini kay an nagahandom masalbar an iya buhay para sa iya sadiri mawawar-an sani, pero an maghalad san iya buhay alang-alang sa akon masasalbar lugod sani.
Kay nano man an pakinabang san tawo kun mapasa iya an bilog na kinab-an kag an balyo sani amo an pagsuko o pagkawara san iya buhay?
Syimpre wara gayod!
Sugad man kun may tawo na dili magaako sa akon kay ginakaalo niya ako kag san akon katukduan, ako na Anak San Tawo igakaalo man siya kag dili ko aakuon pag-abot ko sa akon glorya kag sa glorya man san akon Ama kag san mga banal na anghel.
Ginasiguro ko sa iyo na igwa sin pira sa iyo na nagatindog didi na dili mapapatay hasta na makita an kahadian san Dios.
Mga walo ka adlaw pakatapos niya pagsabi sani, gin-agda ni Jesus sinda Pedro, Juan kag Santiago pagsagka sa bukid para magpangadyi.
Myintras nagapangadyi siya didto, nag-iba an hitsura san iya bayhon kag nagsinggat gayod an iya bado sa kaputi.
Bigla na lang may duha na lalaki na nag-abot kag nakisurmaton sa iya.
Amo ini sinda Moises kag Elias.
Nagpakita ini na duha na may langitnon na glorya na nakasilaw bagan adlaw, kag nagsurmaton manungod sa pagtaliwan ni Jesus na mangyayari sa Jerusalem.
Niyan naman si Pedro kag san iya mga kaurupod mga maanok gayod an katurog pero pagmata ninda nakita an glorya ni Jesus kag an duha na lalaki na nagatindog kaupod niya.
San mahali na an duha, sinabihan ni Pedro si Jesus, Sir, maayo man na adi kita.
Tugutan kami na magtindog didi sin tulo na kubung-kubong na usad sa imo, usad naman kan Moises kag usad pa kan Elias.
Dili niya namangnuhan an iya ginasabi.
Myintras nagasurmaton pa siya may madakmol na dampog kag nahandungan sinda.
San matahuban na nagkaharadlok sinda.
Tapos, may nabati sinda na nagasurmaton hali sa dampog, Amo ini an akon Anak na ginpili ko.
Pamatii niyo siya.
Pakatapos sadto, nakita ninda na si Jesus na lang.
Kaya, ginpasabuot san mga disipulos an inda nakita kag wara gayod sin ginsumatan sadto na kaurason.
Pagkasunod na adlaw naglugsad na sinda hali sa bukid kag didto damu-damo na mga tawo an nagsugat kan Jesus.
Insigida may lalaki sa kadamuan na nagsiyak, Maestro, nakimaluoy ako sa imo, pakikita man tabi san akon bugtong na anak na lalaki.
Ginasudlan siya san maraot na espirito kag bigla lang na nagasiyak, ginapakisay-kisay siya hasta na magbura an ba-ba, tapos, ginaparapasakitan siya kag haros habo na maghali sa iya.
Nakimaluoy ako sa imo mga disipulos na pahalion an maraot na espirito pero dili ninda kaya.
Nagsabat si Jesus, Marasa pa kamo na mga tawo yana na panahon na waran pagtuod kag mga sutil!
Hasta san-o ta kamo dapat pagatiusan?
Nano, hasta na lang magatios ako sa iyo?
Tapos sinabihan an lalaki, Sige, darha didi an imo anak.
San nagapahalapit na kan Jesus an bata ginpasagmok siya sa duta san maraot na espirito kag ginauy-og.
Pero sinaway ni Jesus an maraot na espirito kag naayo an bata.
Tapos gin-uli na siya sa iya ama.
An tanan naman nagkangarawa sa kagamhanan san Dios.
San nagkakangarawa pa an tanan san mga ginhimo ni Jesus, sinabihan niya an iya mga disipulos, Itanom niyo sa isip ini na mga surmaton, ako na Anak San Tawo iintriga sa gahom san katawuhan.
Pero dili ninda nasabutan kun nano an gusto sabihon sani na iya ginsabi kay gintago ini sa inda agod dili ninda mapanginano kag nahahadlok man sinda maghunga sa iya.
Niyan, nagsuruay an iya mga disipulos kun sin-o sa inda an labaw sa tanan.
Pero san mapanginano ni Jesus kun nano an inda ginaisip may kinuha siyan dyutay na bata, pinaingkod sa iya katakin, kag ginsabihan sinda, An makaako sin pareho sani na bata alang-alang sa akon ginaako man ako, kag an mag-ako sa akon ginaako man an nagsugo sa akon.
Kun sugad an pinakamenos sa iyo amo an pinakalabaw sa tanan.
Didi, nagsurmaton si Juan, Maestro, nakakita kami sin lalaki na nagapaluwas sin mga demonyo paagi sa imo ngaran.
Kaya ginbawalan namon siya kay dili man naton kaupod.
Pero sinabihan siya ni Jesus, Ayaw niyo siya pagsawaya kay an dili nagakontra sa iyo kaapin niyo.
San nagadangadang na an panahon san pagsakat ni Jesus sa langit, nagtuna siya pagpakadto gayod sa Jerusalem.
Kaya nagsugo siya sin mga mag-una sa iya agod ihanda an pag-abot niya.
Mga Samaritano an mga tawo sana na baryo.
Ugaling an mga tagadidto wara magpadayon sa iya kay an tuyo gayod niya pa-Jerusalem.
San maaraman ini ninda Santiago kag Juan na duha san iya mga disipulos, ginhunga siya, Ginoo, nano, gusto mo na mag-ayo kami na pauranan sindan kalayo na hali sa langit agod ugdawon sinda?
Pero gin-atubang sinda ni Jesus kag gin-uritan.
Pakatapos nagpadayon sinda sa masunod na baryo.
San nagaralakat na sinda may nakasugat sinda sa kamino na tawo na nagsabi kan Jesus, Sir, magaupod ako sa imo bisan magpakain ka.
Didi sinabihan siya ni Jesus, May unugan an mga garong kag an mga sapat na nagalupad may mga salag pero ako na Anak San Tawo wara ngani bisan istaran.
May sinabihan pa siya na tawo, Kadi, umupod ka sa akon, kaya lang nagsabat an tawo, Ginoo, tuguti ako na makauli anay hasta na ikalubong ko an akon ama.
Pero ginsabat siya ni Jesus, Pabay-i na ilubong san mga tawo na bagan patay san inda sadiri na mga patay pero ikaw makadto sa kadamuan kag itukdo an manungod sa kahadian san Dios.
May iba pa gayod na nagsabi sa iya, Ginoo, maupod man po ako sa imo pero mapaaram anay ako sa balay.
Sinabihan siya ni Jesus, An nagahuyot san kaling san arado na nagaparalingi dili angay sa kahadian san Dios.
