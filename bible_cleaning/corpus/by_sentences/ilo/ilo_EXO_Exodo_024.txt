Kinuna ni Yahweh ken ni Moises, Sumang-atka ditoy bantay.
Itugotmo da Aaron, Nadab, Abiu ken ti pitopulo kadagiti panglakayen ti Israel.
Inton adayokayo pay laeng iti ayanko, agkurnokayo iti panagdaydayaw.
Sikanto laeng ti umasideg.
Dinto umasideg dagiti kakadduam.
Ket saan met a mapalubosan dagiti tattao a sumang-at iti bantay.
Napan imbaga ni Moises kadagiti tattao ti amin a bilin ken alagaden nga inted ni Yahweh.
Sangsangkamaysada amin a simmungbat, Aramidenmi ti amin nga imbaga ti Apo .
Insurat ni Moises dagiti amin a bilin ni Yahweh.
Iti agsapa iti sumuno nga aldaw, nangbangon iti altar iti arisadsad ti bantay ken nangipatakder iti 12 a baton-lagip a mangibagi kadagiti 12 a tribu ti Israel.
Kalpasanna, binilinna ti sumagmamano nga agtutubo a lallaki a mangpuor kadagiti animal a kas sagut ken ni Yahweh ken mangidatag iti sumagmamano a toro a baka a kas daton a pakikappia.
Inkabil ni Moises kadagiti palanggana ti kagudua ti dara dagiti napapatay nga animal ket insuyatna iti altar ti nabati.
Innalana ti libro ti tulag a nakailanadan dagiti bilin ni Yahweh sana binasa iti napigsa.
Kinuna dagiti tattao, Agtulnogkami iti Apo ket tungpalenmi amin nga imbilinna.
Innala ni Moises ti dara nga adda kadagiti palanggana ket winarisanna dagiti tattao.
Kinunana, Daytoy ti dara a mangpatalged iti pannakitulag ti Apo kadakayo idi intedna amin dagitoy a bilin.
Simmang-at da Moises, Aaron, Nadab, Abiu ken ti 70 kadagiti panglakayen ti Israel iti bantay.
Nakitada ti Dios ti Israel.
Adda iti babaen ti sakana ti umasping iti pagnaan a nabaldosaan iti safiro ken asul a kas iti tangatang.
Saan nga inan-ano ti Dios dagitoy a panglakayen iti Israel.
Nakitada ti Dios.
Kalpasanna, nagpapangan ken nagiinumda.
Kinuna ni Yahweh ken ni Moises, Sumang-atka iti bantay ket umayka iti ayanko.
Agyanka ditoy ket itedkonto kenka dagiti dua a tapi a bato a nakailanadan dagiti linteg ken bilin nga insuratko nga annuroten dagiti tattao.
Nagsagana ni Moises ken ni Josue a katulonganna ket simmang-at ni Moises iti nasantoan a bantay.
Kinuna ni Moises kadagiti panglakayen, Urayendakami ditoy agingga nga agsublikami.
Mabati da Aaron ken Hur.
Isuda ti papanan ti siasinoman nga adda parikutna.
Simmang-at ni Moises ket adda ulep a nangkumot iti Bantay Sinai.
Bimmaba iti rabaw ti bantay ti makapurar a lawag a mangipakdaar iti kaadda ni Yahweh.
Iti panagkita dagiti Israelita, ti lawag ket kasla apuy a gumilgil-ayab iti tapaw ti bantay.
Innem nga aldaw a kinumotan ti ulep ti bantay.
Iti maikapito nga aldaw, manipud iti ulep, inawagan ni Yahweh ni Moises.
Simrek ni Moises iti ulep iti isasang-atna iti bantay.
Nagyan idiay iti las-ud ti 40 nga aldaw ken rabii.
