Ayabam ni Aaron a kabsatmo agraman da Nadab, Abiu, Eleazar ken Itamar nga annakna.
Ilasinmo ida kadagiti Israelita tapno agserbida kaniak a kas papadi.
Yaramidam ni Aaron kadagiti kawes ti padi tapno nadayag ken natan-ok iti imatang dagiti tattao.
Bilinem dagiti amin a dumadait nga inikkak iti laing nga agdait nga aramidenda dagiti kawes ni Aaron a maidaton nga agserbi kaniak a kas padi.
Dagitoy ti daitenda: pektoral, efod, kagay, nabordaan a tunika, mitra ken barikes.
Yaramidanda ni Aaron ken dagiti annakna kadagiti nasagradoan a kawes tapno makapagserbida kaniak a kas padi.
Balitok, asul, ube ken nalabaga a de lana, ken nafino a linen ti usaren dagiti sastre.
Balitok, asul, ube ken nalabaga, ken nafino a linen a nabordaan ti aramidenda nga efod.
Paikkam iti dua a terante a pakaikaptanna ken agsilpo ti pungtoda.
Maysa a barikes a napintas ti pannakaabelna a naaramid iti isu met la a material ti maikapet iti efod tapno sangsangkamaysada a piesa.
Mangalaka iti dua a bato a karnelia ket ikitikitmo kadagitoy ti nagan dagiti annak ni Jacob, segun ti panagsasarunoda a nayanak.
Saggi-innem a nagan ti maikitikit iti tunggal bato.
Ipaaramidmo daytoy iti nalaing a platero; maimontar dagiti bato iti balitok.
Ikabilmo dagitoy bato kadagiti terante ti efod a pakakitaan kadagiti tribu ti Israel.
Iti kastoy, awiten ni Aaron dagiti naganda iti abagana tapno, siak, ni Yahweh, kanayon a malagipko dagiti tattaok.
Mangaramidka met iti dua a pagmontaran a balitok ken dua a kawar iti puro a balitok.
Taliam daytoy a kawar a kas kordon ket igalutmo kadagiti pagmontaran.
Mangaramidka iti pektoral nga usaren ti Kangatoan a Padi tapno maammoan ti pagayatan ti Dios.
Kas iti efod, masapul a maaramid met iti asul, ube ken nalabaga a de lana, ken nafino ti pannakaabelna a linen.
Kuadrado, 9 a pulgada ti kaatiddog ken 9 a pulgada ti kaakabana ken makupin iti nagtenggaanna.
Imontarmo iti daytoy ti uppat nga intar a napateg a bato.
Iti umuna a batog, imontarmo ti rubi, topasio ken garnet; iti maikadua, esmeralda, safiro ken diamante; iti maikatlo, hasinto, agate ken amatista, ken iti maikapat, berilio, karnelia ken jaspe.
Maimontar dagitoy iti balitok.
Iti tunggal bato maikitikit ti nagan dagiti annak ni Jacob a mangibagi kadagiti sangapulo ket dua a tribu ti Israel.
Mangaramidka iti kawar a puro a balitok.
Taliem a kas kordon ket ikabitmo iti pektoral.
Mangaramidka met iti dua nga argolia a balitok ket ikapetmo kadagiti akingngato a suli ti pektoral, ket igalutmo dagiti kordon a balitok kadagiti dua nga argolia.
Igalutmo met dagiti dua a murdong ti kordon a balitok kadagiti dua a pagmontaran.
Iti kasta, maikamangda iti sango iti terante ti efod.
Mangaramidka met iti dua nga argolia a balitok a maikapet kadagiti akimbaba a suli ti pektoral, iti akin-uneg a pingir iti asideg ti efod.
Mangaramidka pay iti dua nga argolia a balitok a maikapet iti akimbaba a paset iti sango dagiti dua a terante ti efod, iti asideg ti nagtupian ken ngatoen ti napintas ti pannakaabelna a barikes.
Galutam dagiti argolia ti pektoral ken dagiti argolia ti efod iti asul a kordon, tapno agsaad ti pektoral iti ngatoen ti barikes ket saan nga agsina.
No sumrek ni Aaron iti Nasantoan a Disso, aramatenna ti pektoral a nakaikitikitan dagiti nagan dagiti tribu ti Israel tapno, siak, ni Yahweh, kanayon a malagipko dagiti tattaok.
Ikapetmo iti pektoral ti Urim ken Tummim tapno awiten ida ni Aaron no dumatag iti nasantoan nga imatangko.
Tunggal sumrek iti Nasantoan a Disso, masapul nga aramatenna daytoy a pektoral tapno maammoanna ti kayatko kadagiti Israelita.
Asul a de lana ti aramidem a kagay a rutap ti efod.
Putolam tapno pakayusokan ti ulo.
Palikmutam ti putol iti inabel nga arubite tapno saan a nalaka a mapisang.
Iti met aglikmut ti gayadan ti kagay, bitinam kadagiti sinan-bunga ti granada a de lana nga asul, ube ken nalabaga, ken baetbaetam iti kampanilia a balitok.
Usaren ni Aaron daytoy a kagay iti panagserbina a kas padi.
No sumrek iti Nasantoan a Disso tapno dumatag kaniak wenno rummuar sadiay, mangngeg ti uni dagiti kampanilia.
Iti kasta, saan a mapapatay ni Aaron.
Mangaramidka iti arkos a puro a balitok a nakaikitikitan iti daytoy: Naidaton ken ni Yahweh.
Singdanam daytoy iti asul ket ikapetmo iti parupa ti mitra.
Ikabil ni Aaron daytoy iti mugingna, tapno siak, ni Yahweh, awatek dagiti amin nga idaton kaniak dagiti Israelita uray agbiddut dagiti tattao iti aniaman nga idatagda.
Mangabelka iti tunika a nafino a linen nga agpaay ken ni Aaron.
Nafino a linen ti aramidem a mitra ken barikes a nabordaan.
Aramidem dagiti tunika, barikes ken kallugong dagiti annak ni Aaron tapno nadayag ken natan-okda iti imatang dagiti tattao.
Ikawesmo dagitoy ken ni kabsatmo nga Aaron ken kadagiti annakna.
Kalpasanna, ordenam ida babaen iti pananglanam iti uloda tapno agserbida kaniak a kas papadi.
Yaramidam ida iti sapin a linen a dumanon iti luppo tapno saanda a lamolamo.
Masapul a kanayon nga usaren ni Aaron dagitoy ken dagiti annakna no sumrekda iti Toldak wenno umasidegda iti altar nga agserbi a kas padi iti Nasantoan a Disso tapno dida agbasol ket mapapatayda.
Agnanayon daytoy nga alagaden ni Aaron ken dagiti kaputotanna.
