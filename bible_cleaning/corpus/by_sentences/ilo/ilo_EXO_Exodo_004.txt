Simmungbat ni Moises ken ni Yahweh, No ibagak kadakuada a nagparangkayo kaniak ket didanto mamati, anianto ti aramidek?
Ania ta ig-iggamam?
sinaludsod ni Yahweh.
Sarukod, apo, insungbat ni Moises.
Kinuna ni Yahweh, Ipurruakmo iti daga.
Nagtungpal ni Moises ket nagbalin nga uleg ti sarukod.
Nagsanud ni Moises manipud iti uleg.
Kinuna ni Yahweh, Ipusem a piduten.
Tiniliw ni Moises ti uleg babaen iti ipusna ket nagbalin manen a sarukod.
Aramidem daytoy, kinuna ni Yahweh, tapno mamatida a nagparang kenka ni Yahweh a Dios dagiti kapuonanda, ti Dios da Abraham, Isaac ken Jacob.
Kinuna manen ni Yahweh ken ni Moises, Yunegmo ta imam iti badom.
Nagtungpal ni Moises ket idi iruarna ti imana, nalapunos iti kukutel ket pimmuraw a kas niebe.
Kinuna ni Yahweh, Isuksokmo manen ta imam iti badom.
Kasta ti inaramid ni Moises.
Idi iruarna ti imana, awanen ti kukutel ket nagsubli manen a kas iti dati.
Kinuna ni Yahweh, No didakanto patien wenno dida maguyugoy a mamati iti umuna a milagro, mamatidanto iti daytoy maikadua.
Ket no didakanto pay la patien uray no imparangmo dagitoy dua a milagro, mangalakanto iti danum iti Karayan Nile samo ibuyat iti namaga a daga.
Agbalinto a dara ti danum.
Kinuna ni Moises ken ni Yahweh, Saan, apo, saannak nga ibaon.
Ni kaanoman saanak a nalaing nga agsao, ket diak met nagbalin a bumibitla manipud pay itay rugiam ti makisao kaniak.
Nabannayat ket natabbed toy dilak.
Kinuna ni Yahweh kenkuana, Siasino ti mangted iti ngiwat ti tao?
Siasino ti adda pannakabalinna a mamagtuleng wenno mamagumel iti maysa a tao?
Siasino ti mangted iti panagkitana wenno mamagbulsek kenkuana?
Saan kadi a siak ni Yahweh?
Ala, inkan.
Tulongankanto nga agsao ket ibagakto ti sawem.
Ngem kinuna ni Moises, Saan, apo.
Pangngaasim ta mangibaonka laengen iti sabali.
Nakapungtot ni Yahweh ken ni Moises.
Ket ni Aaron a kabsatmo a Levita?
sinaludsodna.
Ammok a nalaing nga agsao.
Kinapudnona, umaynaka sabtenen ket maragsakanto a makakita kenka.
Kasaom ket ibagam kenkuana ti sawenna.
Tulongankayto nga agsao.
Ibagakto ti aramidenyo.
Isunto ti pannakangiwatmo ket agbalinkanto a kas iti Dios a mangibaga no ania ti sawenna kadagiti tattao.
Itugotmo ta sarukodmo ta daytanto ti pagaramidmo kadagiti milagro.
Nagawid ni Moises iti balay ni Jetro a katuganganna ket kinunana kenkuana, Palubosannak koma nga agsubli kadagiti kakabagiak idiay Egipto, ta kitaek no addada pay a biag.
Pinalubosan ni Jetro.
Dios ti kumuyog kenka, kinuna ni Jetro idi agrubbuat ni Moises.
Idi adda pay laeng ni Moises idiay Midian, kinuna ni Yahweh kenkuana, Agsublika idiay Egipto.
Natay aminen a nagpanggep a mangpatay kenka.
Impasakay ngarud ni Moises ti asawana ken dagiti annakna iti asno tapno mapanda idiay Egipto.
Intugotna ti sarukod nga imbilin ti Dios nga alaenna.
Kinuna manen ni Yahweh ken ni Moises, Ita ta agsublikan idiay Egipto, aramidem dagiti amin a milagro iti sangoanan ti ari.
Intedko kenka ti pannakabalin a mangaramid kadagitoy.
Ngem patangkenekto ti pusona tapno dina ipalubos a pumanaw dagiti tattao.
Kunamto kenkuana a kastoy ti sao ni Yahweh: Ni Israel ti inauna nga anakko a lalaki.
Ibagak kenka a palubosam a pumanaw tapno agdaydayaw kaniak ngem dimo pinalubosan.
Ita, patayek ti inauna nga anakmo a lalaki.
Iti pagkamkampoan iti dalan nga agpa-Egipto, napan ni Yahweh ket panggepna a patayen ni Moises.
Nangala ni Sefora iti natadem a bato ket kinugitna ti anakna sana insagid ti nageppas a kudil kadagiti dapan ni Moises.
Gapu iti seremonia ti pannakakugit, kinunana ken ni Moises, Asawaka babaen iti dara.
Iti kasta, pinalubosan ni Yahweh nga agbiag ni Moises.
Kabayatanna, kinuna ni Yahweh ken ni Aaron, Inka sabten ni Moises idiay let-ang.
Napanna sinabat ni Moises iti bantay ti Dios ket inagkanna idi agkitada.
Imbaga ni Moises ken ni Aaron ti amin nga imbaga ni Yahweh idi ibaonna, kasta met ti amin a milagro nga imbilinna nga aramidenna.
Nagkuyog da Moises ken Aaron a napan idiay Egipto ket inummongda amin a pangulo dagiti Israelita.
Imbaga ni Aaron kadakuada ti amin a kinuna ni Yahweh ken ni Moises.
Inaramid met ni Moises ti amin a milagro iti imatang dagiti tattao.
Namatida.
Idi nangngegda a sinarungkaran ida ni Yahweh ket nakitana ti pannakaparparigatda, nagdumogda sada nagdaydayaw.
