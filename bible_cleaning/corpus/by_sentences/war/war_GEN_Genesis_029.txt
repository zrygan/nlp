verse	content
001	Nagpadayon hi Jacob han iya paglakaton ngan nagtipakadto hiya han tuna ha Sinirangan.
002	Ha gilayon inmabot hiya hin usa nga atabay didto han kaumhan nga may tulo ka panon hin mga karnero nga nanluluob ha palibot han atabay.
002	Ginagamit ini nga atabay hin pagpainom han mga karnero.
002	May dako nga bato ha bawbaw han ganggang han atabay.
003	Kada pagtititirok didto han ngatanan nga mga panon, ginkakaliding han mga magmarangno hin mga karnero an bato ngan ginpapainom an mga karnero.
003	Katapos, ibinabalik nira an bato.
004	Ginpakianhan ni Jacob an mga magmarangno hin mga karnero, Kasangkayan ko, taga diin kamo?
005	Taga-Haran, binmaton hira.
006	Nagpakiana hiya, Nakilala ba kamo kan Laban nga anak ni Nahor?
007	Oo, nakilala kami, binmaton hira.
008	Kumusta man hiya?
008	nagpakiana hiya.
009	Maupay man, binmaton hira.
009	Tan-awa, aadi hi Raquel nga iya anak nga babaye upod an iya panon.
010	Nagsiring hi Jacob, Tungod nga adlaw pa man adi ngan diri pa panahon hin pagpasulod han mga panon, kay ano nga diri niyo paimnon ini ngan igbalik ngahaw ngadto han panabsaban?
011	Binmaton hira, Diri kami makakahimo hito tubtob nga aanhi na an ngatanan nga mga panon ngan kinaliding na an bato; niyan paiimnon na namon an mga panon.
012	Samtang nakikighimangraw pa ha ira hi Jacob, inmabot hi Raquel upod an panon.
013	Han pakakita ni Jacob kan Raquel upod han panon ni Laban nga iya bata, kinmadto hiya han atabay, ginkaliding an bato, ngan ginpainom an mga karnero.
014	Kahuman ginhadkan niya hi Raquel ngan nagtangis hiya tungod hin kalipay.
015	Iya ginsumatan hiya, Uropod ako ni imo tatay; anak ako ni Rebecca.
016	Dinmalagan dayon hi Raquel hin pagsumat kan iya tatay;
017	ngan han pakabati la ni Laban han sumat hiunong han iya umangkon nga lalake nga hi Jacob, dinmalagan hiya hin pagtapo ha iya, ginggakos ngan ginhadkan hiya, ngan gindara hiya ngadto han balay.
017	Han pagsumati na ni Jacob kan Laban han ngatanan nga nahinabo,
018	nagsiring hi Laban, Matuod gud nga akon ka kalugaringon nga unod ug dugo.
018	Nagpabilin didto hi Jacob sulod hin usa ka bulan.
019	Nagsiring hi Laban kan Jacob, Tungod la nga urupod ta ikaw, diri angay nga magbudlay ka hin waray la suhol.
019	Ano man an imo karuyag nga suhol?
020	May-ada hi Laban duha nga mga anak nga kababayen-an; ginngaranan nga Lea an magurang ngan Raquel an manghod.
021	Maghusay an mga mata ni Lea kundi maupay an tindog han lawas hi Raquel ngan matahum hiya.
022	Naghigugma hi Jacob kan Raquel, sanglit nagsiring hiya, Magtratrabaho ako para ha imo sulod hin pito ka tuig, kon ipaaasawa mo ha akon hi Raquel.
023	Binmaton hi Laban, Gabay ko pa hiya ighatag ha imo kay ngadto hin iba nga tawo; pabilin dinhe upod ha akon.
024	Nagtrabaho hi Jacob hin pito ka tuig basi maasawa niya hi Raquel, nga daw sugad hin pira la ka adlaw an panahon para ha iya, kay naghigugma man hiya kan Raquel.
025	Niyan nagsiring hi Jacob kan Laban, Tapos na an igintalaan mo panahon; ipaasawa na ha akon an imo anak.
026	Sanglit naghatag hi Laban hin kombite hin pagkasal ngan gindapit niya an ngatanan.
027	Kundi hito nga gab-i, diri hi Raquel, kundi hi Lea an gindara ni Laban ngadto kan Jacob ngan nakighilawas ha iya hi Jacob.
028	Iginhatag ni Laban kan Lea nga iya anak nga babaye hi Zilpa nga iya oripon nga babaye sugad nga iya surugoon.
029	Dida han pagkaaga na makasabot hi Jacob nga hi Lea ngay-an an iya kadirig.
029	Kinmadto hiya kan Laban ngan nagsiring, Kay ano nga ginbuhat mo ini ha akon?
029	Nagtrabaho ako hin pangasawa kan Raquel.
029	Kay ano nga ginlimbongan mo man ako?
030	Binmaton hi Laban, Diri ini batasan dinhe nga ipaasawa an manghod nga anak nga babaye una han magurang.
031	Hulata ngada han katapos han usa ka semana nga pagsalin-urog han pagkasal, ngan ighahatag ko ha imo hi Raquel, kon magtrabaho ka para ha akon sulod hin lain nga pito ka tuig.
032	Tinmangdo hi Jacob, ngan han katapos na han usa ka semana nga pagsalin-urog han pagkasal, iginhatag ni Laban hi Raquel nga babaye kan Jacob sugad nga iya asawa.
033	Iginhatag ni Laban kan Raquel nga iya anak nga babaye hi Bilha nga iya oripon nga babaye sugad nga iya surugoon.
034	Nakighilawas liwat hi Jacob kan Raquel, ngan iya ginhigugma hiya labaw pa kan Lea.
034	Ngan nagtrabaho hi Jacob para kan Laban hin lain nga pito pa ka tuig.
035	Han paghikit-i han Ginoo nga diri hinihigugma ni Jacob hi Lea, ginhimo niya nga mag-anak hi Lea, kundi nga magpabilin nga waray anak hi Raquel.
036	Nagburod hi Lea ngan nag-anak hiya hin usa nga lalake.
036	Nagsiring hiya, Hinkit-an han Ginoo an akon kakurian, ngan yana mahigugma na ha akon an akon bana.
036	Sanglit iya ginngaranan hiya nga Ruben.
037	Nagburod liwat hiya ngan nag-anak pa hin lalake.
037	Nagsiring hiya, Iginhatag liwat ha akon han Ginoo ini nga anak nga lalake kay hinbatian niya nga diri ako hinihigugma.
037	Sanglit iya ginngaranan hiya nga Simeon.
038	Nagburod na liwat hiya ngan nag-anak hin lain liwat nga lalake.
038	Nagsiring hiya, Yana magigin suok na gud ha akon an akon bana kay igin-anak na namon in tulo nga mga anak nga kalalaken-an.
038	Sanglit iya ginngaranan hiya nga Levi.
039	Niyan nagburod gihapon hiya ngan nag-anak pa hin lalake.
039	Nagsiring hiya, Yana pagdadayawon ko an Ginoo .
039	Sanglit iya ginngaranan hiya nga Juda.
039	Ngan hinmunong hiya hin pag-anak.
