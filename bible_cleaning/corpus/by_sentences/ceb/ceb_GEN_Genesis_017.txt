Sa 99 na ang panuigon ni Abram, nagpakita kaniya ang Ginoo ug miingon, Ako ang Dios nga Labing Gamhanan.
Pagmasinugtanon kanako ug ayaw pagpakasala sa tibuok mong kinabuhi.
Himoon ko ang akong kasabotan tali kanimo ug kanako ug pasanayon ko ang imong mga kaliwat.
Unya miluhod si Abram dinuko ang iyang nawong ngadto sa yuta ug miingon ang Dios, Kini mao ang kasabotan nga himoon ko tali kanimo ug kanako: isaad ko nga mahimo kang amahan sa daghang mga nasod.
Sukad karon ang imong ngalan dili na Abram kondili Abraham na kay gihimo ko man ikaw nga amahan sa daghang mga nasod.
Pasanayon ko ang imong mga kaliwat ug ang uban kanila mahimong mga hari.
Modaghan pag-ayo ang imong mga kaliwat ug mahimo silang mga nasod.
Tumanon ko ang akong saad kanimo ug sa umaabot mong mga kaliwat ingon nga walay kataposang kasabotan.
Mahimo akong imong Dios ug sa imong mga kaliwat ug ihatag ko kanimo ug sa imong mga kaliwat kining yutaa diin usa ikaw karon ka langyaw.
Ang tibuok yuta sa Canaan mainyo sa dayon ug mahimo ako nga inyong Dios.
Ang Dios miingon kang Abraham, Kinahanglan usab nga tumanon mo ug sa umaabot mong mga kaliwat ang kasabotan tali kanimo ug kanako.
Ang kalalakin-an ninyo ug sa umaabot ninyong kaliwatan kinahanglan nga magpatuli.
Sukad karon kinahanglan tulion ninyo ang matag lalaki kon siya walo na ka adlaw, lakip ang mga ulipon nga natawo sa inyong balay ug ang mga napalit ninyo gikan sa mga langyaw.
Magmatuod kini nga adunay kasabotan tali kaninyo ug kanako.
Ang matag usa kinahanglan magpatuli agig timaan diha sa inyong lawas nga magpaila nga ang akong kasabotan tali kaninyo walay kataposan.
Ang tanang lalaki nga dili magpatuli kinahanglan hinginlan kay wala man niya tumana ang kasabotan.
Unya ang Dios miingon kang Abraham, Ayaw nag tawga ang imong asawa nga Sarai kondili Sara na.
Panalanginan ko siya ug hatagan ko ikawg anak nga lalaki pinaagi kaniya.
Panalanginan ko siya ug himoon ko siyang inahan sa kanasoran ug may mahimong mga hari sa iyang mga kaliwat.
Mihapa si Abraham sa yuta ug nahikatawa siya sa paghunahuna niya niini: Makaliwat pa ba gud ang tawo nga 100 na ang panuigon?
Manganak pa ba si Sara sa panuigong 90?
Unya nangutana siya sa Dios, Ngano man nga si Ismael dili maoy himoon nga akong manununod?
Apan miingon ang Dios, Dili.
Ang imong asawa nga si Sara manganak ug batang lalaki ug nganlan mo siyag Isaac.
Tumanon ko ang kasabotan tali kanako ug kaniya ingon man sa iyang mga kaliwat.
Kasabotan kini nga walay kataposan.
Nabati ko ang imong hangyo mahitungod ni Ismael busa panalanginan ko siya ug hatagan ug daghang mga anak ug mga kaliwat.
Mahimo siyang amahan sa 12 ka prinsipe ug himoon kong usa ka dakong nasod ang iyang mga kaliwat.
Apan tumanon ko ang kasabotan ngadto sa imong anak nga si Isaac nga matawo kang Sara sa ingon niarong panahona sa sunod tuig.
Sa pagkahuman ug pakigsulti sa Dios kang Abraham, mibiya ang Dios kaniya.
Niadto gayong adlawa, gituli ni Abraham ang iyang anak nga si Ismael ingon man ang tanan niyang ulipon nga natawo diha sa iyang balay ug kadtong napalit niya, ang tanang lalaki gayod sa iyang balay, sumala sa gisugo kaniya sa Dios.
Nagpanuigon na ug 99 si Abraham sa dihang gituli siya ug nagpanuigon nag 13 si Ismael sa pagtuli kaniya.
Busa niadtong adlawa gituli si Abraham ug si Ismael uban sa tanan niyang mga ulipon.
