Usa ka adlaw niana, si Dina, ang anak nga babaye ni Jacob ug ni Lea, namisita sa mga babaye sa maong dapit.
Si Siquem nga anak ni Hamor, ang Hibihanon ug pangulo sa maong dapit, nakakita kang Dina ug gipugos niya kini pagdala ug gilugos.
Apan nakagusto siya kang Dina ug nahigugma kaniya busa gialam-alaman niya si Dina.
Busa giingnan ni Siquem ang iyang amahan, Ipamalaye ako aron maasawa ko siya.
Nakabalita si Jacob nga gilugos ang iyang anak apan kay ang iyang mga lalaking anak didto pa man sa kaumahan uban sa iyang mga kahayopan, wala siyay gihimo ug gihulat niya nga mahiuli sila.
Ang amahan ni Siquem nga si Hamor miadto kang Jacob aron pagpamalaye ug nahiatol kini sa paghiuli sa mga anak ni Jacob.
Sa pagkadungog nila sa nahitabo, misilaob ang ilang kasuko ngadto kang Siquem tungod sa iyang pagpakaulaw sa katawhan sa Israel.
Miingon si Hamor kanila, Ang akong anak nga si Siquem nahigugma sa imong anak busa hangyoon ko ikaw nga ipaasawa siya ni Siquem.
Mahiusa kita pinaagi sa kaminyoon.
Ipaasawa namo sa among mga ulitawo ang inyong mga dalaga ug ang inyong mga ulitawo mahimo usab nga mangasawa sa among mga dalaga.
Ug makahimo kamo sa pagpuyo dinhi sa among dapit tipon kanamo.
Makapuyo kamo bisan asa, makapamatigayon ug makapanag-iyag mga kabtangan.
Unya miingon si Siquem kang Jacob ug sa mga lalaking igsoon ni Dina, Tugoti ako sa pagpangasawa kang Dina ug ihatag ko bisan unsay pangayoon ninyo.
Isulti lamang kon pila ang bugay ug mga gasa nga gusto ninyo ug ihatag ko kaninyo basta maasawa ko lang si Dina.
Ang mga lalaking anak ni Jacob malimbongon nga mitubag kang Siquem ug sa iyang amahan nga si Hamor kay gilugos man ni Siquem si Dina.
Miingon sila, Dili kami makatugot nga ang among igsoon maminyo sa dili tinuli kay makauulaw kana kanamo.
Mosugot lamang kami kon magpatuli ang tanan ninyong lalaki sama kanamo.
Unya makapangasawa na kamo sa among mga dalaga ug kami usab makapangasawa na sa inyong mga dalaga.
Ug mopuyo kami tipon kaninyo ug maghiusa na kita.
Apan kon dili kamo magpatuli, mamahawa kami ug dad-on namo si Dina.
Nakauyon si Hamor ug si Siquem niini busa wala maglangan si Siquem sa pagpatuli kay nahigugma man siya kang Dina.
Si Siquem mao ang labing tinamod nga sakop sa iyang pamilya.
Miadto si Hamor ug ang iyang anak nga si Siquem sa dapit tigomanan nga didto sa ganghaan sa lungsod ug giingnan nila ang ilang katagilungsod, Mahigalaon kining mga tawhana busa tugotan ta sila sa pagpuyo dinhi sa atong dapit nga walay manghilabot kanila, total dako man kining atong yuta.
Mangasawa kita sa ilang mga dalaga ug ato usab nga ipaasawa kanila ang atong mga dalaga.
Apan kining mga tawhana mouyon lamang nga mopuyo tipon kanato ug makighiusa kanato kon kitang tanang mga lalaki magpatuli sama kanila.
Sa ingon niini, maato na ang ilang mga kahayopan, mga kabtangan ug mga binuhi.
Busa mouyon kita nga sila motipon kanato.
Ang tanang molupyo nga nagtigom didto sa ganghaan sa maong lungsod miuyon ug nagpatuli ang tanan nilang mga lalaki.
Sa ikatulo nga adlaw, samtang ang tanang lalaki nag-antos pa sa kasakit sa ilang tuli, duha sa mga anak ni Jacob, si Simeon ug si Levi nga mga igsoon ni Dina, mikuha sa ilang mga espada.
Misekreto sila pag-adto sa lungsod ug gipamatay nila ang tanang lalaki.
Gipatay nila si Hamor ug ang iyang anak nga si Siquem ug gikuha nila si Dina sa balay ni Siquem ug nanglakaw sila.
Ang uban usab nga mga anak ni Jacob miadto sa lungsod ug gitiwasan ang mga samdan ug gikuha nila ang tanang butang nga may bili tungod kay gipanamastamasan man ang ilang igsoon.
Gidala usab nila ang mga karnero, mga baka, mga asno ug uban pang kabtangan nga didto sa maong lungsod ug sa mga kaumahan.
Gidala nila ang tanang bahandi ug ang tanan nga didto sa kabalayan ug gipamihag nila ang tanang babaye lakip ang mga kabataan.
Miingon si Jacob kang Simeon ug kang Levi, Gihatagan gayod ninyo ako ug kasamok.
Karon gidumtan na ako sa mga Canaanhon ug sa mga Perisihanon ug sa tanang molupyo niining dapita.
Diyutay ra ang akong mga tawo.
Kon maghiusa sila ug sulongon nila ako, mahurot ug kamatay ang tibuok kong pamilya lakip ako.
Apan mitubag sila, Dili kami makatugot nga ang among igsoon ipakasama lamang sa usa ka daotang babaye.
