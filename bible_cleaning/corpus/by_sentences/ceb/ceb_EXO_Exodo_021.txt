Ang Ginoo miingon kang Moises, Mao kini ang mga lagda nga ipatuman mo sa akong katawhan Kon mopalit kamog ulipon nga Hebreo, paalagara siyag unom ka tuig.
Buhii siya sa ikapitong tuig ug ayaw pabayra.
Kon ulitawo siya sa pagkahimo niyang ulipon, dili niya madala ang iyang naasawa inigbiya niya.
Apan kon minyo siya sa pagkahimo niyang ulipon, mahimo nga dad-on niya ang iyang asawa.
Kon ang iyang agalon mohatag kaniyag asawa ug manganak siya, ang agalon mao nay tag-iya sa iyang asawa ug sa iyang mga anak ug ang ulipon lamang maoy mobiya.
Apan kon ang ulipon moingon, Gihigugma ko ang akong agalon ug ang akong asawa ingon man ang akong mga anak ug dili ako buot mobiya dinhi, dad-on siya sa iyang agalon ngadto sa dapit diin gisimba ang Dios ug didto sa pultahan o sa haligi sa pultahan lungagan niya ang dalunggan sa ulipon ug maulipon siya sa iyang agalon sa tibuok niyang kinabuhi.
Kon ibaligya sa usa ka tawo ang iyang anak nga babaye aron mahimong ulipon, dili siya buhian sama sa mga ulipong lalaki.
Kon dili siya makapahimuot sa iyang agalon nga nagtinguha sa pagpangasawa kaniya, kinahanglan nga ipalukat siya.
Apan ang agalon walay katungod sa pagbaligya sa maong ulipon ngadto sa mga langyaw kay wala kini mahisubay sa kaangayan.
Kon ang agalon naglaraw sa paghatag sa maong ulipon ngadto sa iyang anak, kinahanglan nga isipon niya siya sama sa iyang anak nga babaye.
Kon maminyo siyag laing babaye, kinahanglan magpadayon siya sa paghatag sa una niyang asawa sa samang gidaghanon sa pagkaon ug bisti.
Ang iyang mga katungod kaniadto isip asawa magpadayon nga mao gihapon.
Kon dili niya tumanon kining maong mga katungdanan ngadto sa unang asawa, kinahanglan iyang hatagag kagawasan ang maong babaye ug dili niya pabayron bisag diyutay.
Ang makadagmal ug makapatayg tawo kinahanglan nga patyon usab.
Apan kon makapatay siya nga dili tinuyo, makadangop siya sa usa ka dapit nga akong pilion alang kaninyo.
Apan kon tuyoon niya pagpatay ang usa ka tawo pinaagi sa lipot, mahimo nga kuhaon ninyo siya ug patyon bisan pag midangop siya didto sa akong halaran.
Ang modagmal sa iyang amahan o inahan kinahanglang patyon.
Ang modagit ug tawo aron ibaligya o tagoan kinahanglang patyon.
Ang motunglo sa iyang amahan o inahan kinahanglang patyon.
Kon may mag-away ug ang usa kanila hampakon ug bato o sumbagon ba hinuon apan dili siya mamatay, ang naghampak o nagsumbag dili silotan.
Apan kon naangol ang tawong nasumbagan, unya makatindog ug makasuroy na sa gawas bisag maggamit siyag sungkod, ang tawo nga nagdagmal kaniya kinahanglan nga mobayad sa iyang panahon nga nausik ug mag-atiman kaniya hangtod mamaayo siya.
Kon bunalan sa usa ka tawo ang iyang ulipon nga lalaki o babaye ug dihadiha mamatay ang maong ulipon, silotan siya.
Apan kon nagpabilin pang buhi ang maong ulipon sa usa o duha ka adlaw, dili silotan ang iyang agalon kay ang ulipon katigayonan man sa agalon.
Kon may mag-away ug maangin ang usa ka mabdos ug makuhaan siya sa iyang gisabak apan walay kadaot nga miabot, ang nakaingon niini multahan sa kantidad nga pangayoon sa bana ug magbayad sumala sa hukom sa mga maghuhukom.
Apan kon nahiagom sa kadaot ang babaye, ang silot mao nga ang kinabuhi bayrag kinabuhi; mata bayrag mata, ngipon bayrag ngipon, kamot bayrag kamot, tiil bayrag tiil, paso bayrag paso, samad bayrag samad, pangos bayrag pangos.
Kon ang usa ka tawo makasumbag sa iyang ulipong lalaki o babaye diha sa mata ug mabuta ang ulipon, kinahanglan nga buhian niya ang maong ulipon ingon nga bayad sa iyang mata.
Kon makapangag siyag ulipon, kinahanglang buhian niya ang maong ulipon ingon nga bayad sa iyang ngipon.
Kon ang usa ka baka makasungag ug tawo ug mamatay ang tawo, batoon ang baka ug dili kan-on ang unod niini apan dili silotan ang tag-iya.
Apan kon ang baka naanad na sa pagpanungag ug mga tawo ug gipahimangnoan na ang tag-iya niini apan wala niya kini ipasulod sa koral, kon makapatay kinig tawo batoon kini ug patyon usab ang tag-iya niini.
Apan kon lukaton sa tag-iya ang iyang kinabuhi, bayran niya ang tibuok kantidad nga gipangayo tumbas sa iyang kinabuhi.
Kon ang baka makapatay ug bata, lalaki man o babaye, sundon gihapon ang maong lagda.
Kon ang baka makapatay ug ulipon, lalaki man o babaye, ang tag-iya sa baka magbayad ug 30 ka buok nga plata ngadto sa tag-iya sa ulipon ug batoon ang baka hangtod nga mamatay.
Kon ang usa ka tawo magkuha sa tabon sa usa ka lungag o kon maglungag siya ug dili niya kini tabonan ug mahulog niini ang usa ka baka o asno, bayran niya ang tag-iya sa maong mananap ug siya na ang tag-iya sa patayng mananap.
Kon ang baka sa usa ka tawo makapatay ug baka sa laing tawo, ibaligya nila ang baka nga buhi ug bahinon nila ang halin.
Bahinon usab nila ang karne sa patayng mananap.
Apan kon masayran nga ang nakapatay nga mananap naanad na sa pagpanungag apan wala kini korala sa tag-iya, magbayad siya ug maghatag siyag buhing baka ilis sa namatay ug iyaha na ang patay nga baka.
