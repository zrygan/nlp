Kokay mo Tiawveylo.
Amyan so aro a tao a nimvatvatek do mina vazay da no kadwan jyaten.
O nivatvatkan da am nipayapo da do nimacita da vazay ni Yeso a kano nimamizing da ciriciring da no nimeylimwang nya.
O akman rana sya vazay am ko na nimanlolok a nyapo do atngeh na kangay na do pinangavosan na a ko nipakapya a nipacinanawan.
Am ori o ko pancyan ya jimo, mo Tiawveylo.
O yako pancyan ya am yamanoyong o mo nimamizing a ninanao da jimo.
O mina panirsirngen do Yotay no kano nang am meyngaran si Helote.
Am amyan so asa ka tao a mapatanatanang so nakem da si Ama ta do to a meyngaran si Sacyadiya macyanod do Apiya, asa ka lipenpenan.
O kahanghangan na no nang am meyngaran si Idisapay.
Sivosivovoong da ni Yalon a mapatanatanang so nakem da si Ama ta do to.
Acyacilban na ni Ama ta do to am katenngan na sira meyyaven do vahay apiya so nakenakem a tao a omahap so inanao na sira ni Ama ta do to.
Am sira rana ori am abo anak da, ta ji meytaodtod o kahanghangan na si Idisapay a mangay do kararakehan da.
Ipisa katalamozong na ni Sacyadiya so nakem da patanangen ji Ama ta do to am, ahapen na rana o iwawalam da macipangoyongoyot.
So nisdep na do rako a panaralayan da do Yelosaleng a mapatanatanang so nakem da ji Ama ta do to.
Patanangen na o nakem da si Ama ta do to am amyan so aro a tao do pantaw a meynozi.
So niyan na no asa ka tinsi ni Ama ta do to a nimangay mapacita no kataotao na jya a meytatanek do kawanan no patanangan so nakem da si Ama ta do to.
Macita na ni Sacyadiya am akmey to nalap o pahad na manyahey nya.
Maniring o tinsi jya am, Sacyadiya, ji ka nyahey, ta o inozi mo am na nyamizing rana ni Ama ta do to.
So peytaodtod na no kahanghangan mo a si Idisapay so mahakay.
So ngaranan nyo jya si Yowani.
So ikasaray mo na a kasaray da nya no aro a tao so anak mo a minalikey.
Ta iya rana am katenngan a tao do tangain na ni Ama ta do to.
So ji na ngyopi so saki.
No kaji na tazakan a tao pa am nipabedbed na rana ni Ama ta do to o oyowyat na jya Seyzi.
Ta iya o mapeysinaoli sira so aro a Isedi a tao a omraralay ni Ama ta do to a manoyong a Tao do to da.
Ta iya rana am manmanma a mai a kano Panirsirngen nyo.
Ta oyatan na no Seyzi akman si Idiya.
So peypeypapyan na so nakenakem no nimeyrahet so nakem a malama.
Ipeysinaoli da mamlis so nakem no meyraraten a tao.
So icyakma dey mina tazak a tao so onowned.
So ikanoyong na somidong so tao a omnanala sya.
Maniring si Sacyadiya do tinsi am, Ikongo pakatenngan ko do ciring mo.
Namen rana rarakeh eya meyyaven do vahay.
Jyabo kapacinadnadnad na pa no kahanghangan ko a.
Maniring o tinsi am, Yaken rana ya am lamlamsoy na yaken ni Ama do to a meyngaran si Cyapaydi a yana nitovoy a mangay a manci nya jimo so rako a vazay eya.
Am yamo ji nganoyngi o ciriciring ko.
Sicyaraw rana ya am papwen mo na o kaji mo makabnebnekan, mangay ori do ikatazak na tao no anak mo.
So kangsahan da nya a ninanala no aro a tao do niyan na do sahad na kapeyzokab da nya nimownay do rako a panaralayan dang.
Makowbot am ji rana makabnebnek.
Ori o ipakateneng da jya nimakacita so niyak na no mata do rako a panaralayan.
So nika lima na no nipacisirsiring na do tao.
Komavos o vazay na mapatanang so nakem da si Ama ta do to am mangay rana do vahay da.
Kadadayan na rana so araraw am mamlis rana so kanen o kahanghangan na si Idisapay.
Mina kalima na vehan am jya nimakowbot do vahay da.
Maniring am, Manoyong an si Ama ta do to a yanimvonas so da tamwadan jyaken no icyatatao ko an, do kabo no minapodpod jyaken.
Ikanem na vehan ni Idisapay am tovoin na ni Ama ta do to o tinsi a meyngaran si Cyapaydi a mangay do ili a meyngaran so Nasale a macinapnap do Cyadidi, a mangay do asa ka mavakes a nitamtamkan da rana no macikownongan ji Tawey, asa ka mahakay a meyngaran si Yoseyvo.
O ngaran no mavakes am si Madiya.
So nyangay na no tinsi do mavakes ang.
Maniring am, Kokay.
Makapiya ka so onowned an.
Manoyong o na kapacilovot jimo ni Ama ta do to a yameypalanginan nimo.
So yana ikatey rako no aryarilaw na jimo ni Ama ta do to.
Mamizing na o ciring no tinsi ni Madiya am mina to na ogtwan, do kaji na makatenngan do peypeypangayan na no ciring na.
So to na rana naknakmi so agagazan na no mina ciring na jya.
Maniring o tinsi jya am, Madiya, ji ka nyaheyan, ta na ikarilaw imo ni Ama ta do to an.
Citahen mo an.
Mangalavat ka so anak mo a mahakay.
So ngaranan mo jya si Yeso.
Iya rana am meyngongyod a katenngan a tao.
So pancyan da nya Anak ni Ama ta do to.
So torwan na nya ni Ama ta do to jya so azwazway na no ineynapo na ni Tawey.
So peypanirsirngan da sya no sivosivovoong na ni Yakebo mangay no kaidan no karawan.
So ikabo na no tao a makataha sya panirsirngen.
Maniring si Madiya do tinsi am, To ko akman sang, do ko jyasingkaji o mahakay.
Maniring o tinsi am, O Seyzi na ni Ama ta do to o peyhekasen na jimo a kano oyowyat na.
So na apzatan jimo ni Ama do to.
Am ori o ikatazak na tao no Anak na ni Ama ta do to.
Cita pala o zipos mo si Idisapay.
Ta kakwakwan na rarakeh rana am macinadnadnad pa.
Am do nakenakem no tao am jyabo kapeytaodtod no nang.
Am yajyakman sang an.
Ta ikanem na rana vehan eya yamamlis so kanen.
Ta abo ji na hap a vazay ni Ama ta do to.
Maniring si Madiya am, Yaken rana am lamlamsoy na yaken ni Ama ta do to.
So to ko na nooni so ciring na ni Ama ta do to.
Meyratateng am karwan na rana no tinsi.
Meyratateng am tomanggeh a meypangay si Madiya do ili da Sacyadiya a macinapnap do Yotay.
Somdep do vahay da am peyminaminasi na si Idisapay.
Mamizing na ni Idisapay si Madiya am mina to meygonagonay o alavaten na a kowyat na ji Idisapay no Seyzi.
Am ori o nilolos na manci no, Imo rana ya am ney manokdwan ka do icyamamavakes ta, ta o yamo alavaten am yamonganay ji Ama ta do to.
Mazavak eya yamai a tomita jyaken a ina no Panirsirngen ko.
Ko mamizing o ciring mo am yato meygonagonay o ko alavaten a somaray.
Mo anoyngan o ciring na jimo ni Ama ta do to a mangononong.
So mo ikanoyong a tey yapya.
Maniring si Madiya am, Ko isaray o rako a nakenakem na ni Ama ta do to, a manoyong a Tao do to, do yana mapatazadang jyaken do teyngato, ta yana manakem o ji mamayok a lamlamsoy na.
So papwan da sya sicyaraw eya mangay do kaidan no karawan o kabnek da jyaken a apiya so ngilin a mavakes, ta yamyan so rako a vazay na do kataotao ko ni Ama ta do to.
Mazway o ngaran na.
O pangangarilawan na am jyablis sicyakwaya, kangay na do kaidan no karawan a itoro na do omraralay nya tao.
Tey mowyat si Ama ta do to a mapeyvwak so nakenakem da no mapahama a tao.
Na nipeypaveveh sira o panipanirsirngen.
So ji da rana makazyazyaki.
Na nikatkat sira o ji makazyazyak a tao.
Na absoin sira o makcin a tao a kapteng na sira so mabsoy a tao.
So ninaknakman na so pangangarilawan na kasidong na so omraralay nya Isedi a tao, akman so nipanci na do ineynapo ta, aryarilaw na si Apolahan a kano apwapo na, mangay rana do kaidan no karawan.
So niyan na ni Madiya do vahay da Idisapay so katlo a vehan a kangay na rana do vahay da.
Marateng rana o vehan ni Idisapay am malikey rana o anak na mahakay.
Mamizing da no katakataib da kano zipozipos da o karilaw na nira ni Ama ta do to am masaray sira so nakenakem ji Idisapay.
Ikawao na araw am mai rana o aro a tao a kayongkad da no kanakan a meyngongyod a Isedi a tao.
So kakzan da no ngaran na ni ama na Sacyadiya a ingaran da jya.
Am maniring o ina na am, Beken.
Ingaran ta jya si Yowani.
Am maniring o aro a tao do ina na am, Yabo do zipos nyo o akman sang so ngaran.
So nisirsirngan da no lima da so ama na, do kapamnek na do ngaran no anak na.
Am ori o nipacyami na jira so peyvatvatkan na.
Meyratateng am vatvatkan na o ngaran na no anak na si Yowani.
So nisavasavakan da nya.
No kanang am nimakeykai a meyzezyak o ama na.
So nisarayan na rana nya ji Ama ta do to.
Am ori o nisavasavakan da nya no katakataib da.
So peylimwangan da rana nya do tao do peycyeylilyan na do Yotay.
O makamizing sya tao am abo ji mapeyyan sya do onowned da kapanci da no, Si makaveyvow am ikongo paro o angayan no kanakan eya.
Ta to da nahaw o kowyat na jya ni Ama ta do to.
So nioyatan na ji Sacyadiya no Seyzi na ni Ama ta do to a manci no, Manoyong a isaray o Tao do to da no Isedi a tao a tomalamozong nyaten an.
Ta tovoin na o sivovoong ni Tawey a omyavayo so onowned ta a mapatazadang jyaten do teyngato.
Akman so nipaziman ni Ama ta do to no kakwa pa nitoyo na jira do panoyonoywan na so ciring, a kapahawa na jyaten do kavosoyan ta tao a kano maoya nyaten a tao.
So nikarilawan na no ineynapo ta, do na kahap sya do kanitomoyotoyon na sira.
Akman so kanitomoyotoyon na so ineynapo ta si Apolahan no ciriciring na, a kangay na mapahawa jyaten do kavosoyan ta tao.
So ikabo no ikanyahey ta.
Am ori o to ta ngavosi nya do karawan so kahap ta so apya nakenakem na, kahap ta so vazay na omraralay nya.
Imo rana manganako am abneken da rana imo a manoyonoyo so ciriciring no ney manokdwan na Tao do to an.
Ta imo rana am manmanma ka mapaziman sya do tao so kai na no Panirsirngen ta.
Ipanci mo do omraralay nya tao o yana kavonas so raraten da ni Ama ta do to.
So ikanoyong na mapatazadang sira do teyngato an, ta oya rana am omaing ya do pangangarilawan na ni Ama ta do to a tomiray jyaten, a kaciray na so ji pa makateneng ji Ama ta do to a manyahey no kawakwak da tao, a kapangonong na nyaten do kapyapyan.
Makaveyvow rana o anak na ni Sacyadiya am meypakatkat o nakenakem na.
Nimeyvahay do kabwan no nihakawan no tao a mangay do nipeytotwaw na rana mangnanao so Isedi a tao.
