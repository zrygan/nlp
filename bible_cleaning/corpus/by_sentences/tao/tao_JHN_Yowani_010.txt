verse	content
001	Maniring pa jira si Yeso am, To ko na macitangayan jinyo am o jindep do aneb no amaot no kagling a kangay na meysopo jya am manakaw o akman sang.
002	O somdep do aneb no amaot no kagling am manoyong a mapeyvinyay sya.
003	Iwangan na o aneb no amaot no vinyay na no pamzamzaten da a kasdep na no mapamangamangan so kagling na.
003	Katovilan no kagling na o itawag na jira no mapeyvinyay sira.
003	Teyteyhesahen na sira tawagan a powboten.
004	Powboten na sira am mangay do panoman da mamanong nira kapacihza da jya no kagling na, ta katovilan da o itawag na jira.
005	Ji sira macihza do ji da singkaji so itawag jira, ta ikeywam da, do kaji da makatovilan do igagan na sira.
006	Ipanci na jira ori a pehngehngayan na sya ni Yeso.
006	Am ji da azab o peypeypangayan no ciring na.
007	Am ori o nipancyan na nya jira.
007	Maniring am, To ko na macitangayan jinyo am yaken am akma koy asdesdepan do peyyamaotan so kagling.
008	O manmanma pa ka nyaken a macitarek so ipangnanao am akman sira so manakaw a tao.
008	Am ori o ji da ngamizngi so nanao da no tao.
009	Yaken rana am akma koy asdesdepan.
009	O somdep jyaken am patazadangen ko sira do teyngato.
009	So ikanoyong da tey yapya, to ngonongonong do kasdep da, kapakowbot da a kapakakala da so apyahen da no nakem.
010	O isdep da no manakaw am manakaw sira, kapanwakwak da ambalinas sira.
010	Am o peypeypangayan no ko nyai do teyrahem am ko ipanta inyo so to meyyonong a ikavyay no pahad nyo, kasasaray nyo rana abo so kalahen.
011	Yaken rana am akma koy mapamangamangan so kagling a makapzat do omanop jyaken a tao.
011	Ta mangay o kangay ko no inawan no omanop jyaken a tao.
012	O torwan da mapamangamangan so kagling am ji na pakapya apzatan o kagling, ta ji meyngongyod ori a mapeyvinyay sira.
012	No myan so vozaw a ino a macisngen do kagling am to na rana ngaroi o kagling, a kakan na so kagling a peyvwaken no vozaw a ino.
013	O ikaro da do kagling no torwan da mapamangamangan so kagling am ji meyngongyod a mapeyvinyay sya.
013	Am ori o ji na makakdengi jira apzatan.
014	Yaken rana am akma koy mapamangamangan so kagling a makapzat jira.
014	Si Ama ka nyaken am namen katenngan o kadwan jyamen.
014	Yakman sang o kagling ko yamabwang jyaken.
014	Yaken rana am ikakza ko o kangay ko nira no inawan.
015	O kagling ko a yapa ji macyamaot do jya am mangay ko kalahen sira kapakamizing da so itawag ko jira.
015	So icyakma dey yasa a onongan ko.
016	Ikarilaw na yaken ni Ama.
016	Ta ko ji macimamman o kangay ko no inawan nira.
016	O ikakman na sang am meysinaoli pa jyaken o inawan ko.
017	Abo o tao a makapehes so inawan ko, ta yaken o yatomalamozong no kawakwak ko, kaji ko a wakwakan.
017	Nakenakem ko kangay no inawan ko.
017	To ko ngonongonongi o keypirwa ko a mavyay, ta nakenakem ni Ama o kahap ko so akman sang a vazay.
018	Mamizing da o aro a ciring ori no tao do Yotay am meyhatay sira so onowned a ji macipaswasovoy.
019	Aro jira manci no, Yakovotan ori.
019	Yazomyak.
019	Nyo amizngan sya.
020	Maniring o karwan da am, Mapatwaw na o akman sang a ciring no kovotan?
020	Ta to na makeywangi do mata no mavota tao no yakovotan ang.
021	Teyka sira mamaring so kanen do Yelosaleng do kaniomyavayo da so rako a panaralayan da no kakwa pa am zosok no ahemyan no kano nang.
022	Mangonong si Yeso do tezantehed no rako a panaralayan do ngaranan da Solomen am,
023	limoten da no tao do Yotay.
023	Maniring sira jya am, Yanamen ipeykawad imo.
023	Pancyan pala jyamen o mo ka Misayya.
024	Maniring si Yeso am, Nipanci ko na jinyo am nyo ji nganoyngi.
024	To nyo na novili o vazay a na nitoro jyaken ni Ama, ta ori o yongkad ko a yapo ji Ama ta do to.
025	O nyo ji nganoyngi jyaken am beken a kagling ko inyo.
026	O kagling ko am katenngan da o izezyak ko.
026	So ipakateneng ko jiraha.
026	So da ipacilolo jyaken.
027	Ipanta ko sira so to meyyonong a ikavyay no pahad da.
027	So ji rana meydednai jira no peyoyaoyyan na ni Ama ta do to.
027	So ikabo no tao a makapehes sira do lima ko.
028	Si Ama a yanitomoro nira jyaken am abo makahad sya.
028	So ikabo no tao a makapehes sira do lima na.
029	Namen akmey yasa si Ama.
030	Karahan am mangap sira o tao do Yotay so veysen a igseh da jya.
031	Maniring si Yeso jira am, Yaro rana o yanyo nimacita a ko pangarilawan a na nitoro a vazay na ni Ama.
031	Am ikongo yamarahet dang a vazay ko a yanyo kato meyvatwan nyaken.
032	Maniring sira o tao do Yotay am, Beken a vazay ang o namen agsahan jimo.
032	Ta imo rana am mo jyasnesnekan si Ama ta do to.
032	Ta yamo paka Tao do towen o kataotao mo a todna ka tao.
033	Maniring si Yeso am, Yadomket do vakong nyo o ciring na ni Ama ta do to.
033	Maniring am, Inyo am tao do to kamo.
034	Tamo katenngan o kato na meyyonongan a jyablis no Ciriciring na ni Ama ta do to do Seysyo.
034	Ipanci ni Ama ta do to o kakma dey tao do to no mahap so ciriciring na no kakwa pa.
035	Am yaken rana am na nitovoy yaken ni Ama do teyrahem.
035	Ko ipanci pa am Anak na yaken ni Ama ta do to.
035	Ikongo nyo pancyan nyaken a yajyaninig ni Ama ta do to.
036	No ko ji ngapa o vazay ni Ama am ji nyo nganoyngi yaken.
037	Am tana ji nyo nganoyngi yaken am anoyngan nyo o vazay ko an.
037	Ta ori o ipakateneng nyo ji Ama yamacikaop jyaken.
037	Ta yako macikaop jya.
038	Makarahan am naknakmen da o karakep da sya am kanikomaro na rana jira.
039	Karahan am mangay si Yeso do katovangan no meyngaran so Yotan a ayo do nipanaktakan ni Yowani a miseysan.
040	Aro tao a mangay komala sya.
040	Maniring sira am, Abo o mapeyzokab a vazay ni Yowani am manoyong o ciring na pakacirngen na do tao eya.
041	Aro tao do dang a niomanoyong ji Yeso.
