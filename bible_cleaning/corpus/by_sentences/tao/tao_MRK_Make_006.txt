Karwan na ni Yeso do dang am meysinaoli a mangay rana do ili da a kapacihza da jya no macinanao jya.
Marateng rana o ipeywalam no tao am mangnanao si Yeso do peyneynozyan.
Aro tao a somavasavak no nimamizing da ciring ni Yeso.
Maniring sira am, Do wanjin na nipakamizngan so sang.
Sino yamanta nya so teneng na ang.
Asyo ori yato makapeyvazay so mapeyzokab a vazay.
Beken a ori o meykeykawaz a tao asyo?
Beken a iya o anak ni Madiya asyo?
Beken a kaka na ni Yake a kani Yoseyvo a kani Yota kani Simong ori asyo?
Da kapeyvahay do jya no wari na mavakes eya am.
Makarahan am ikaoya da na si Yeso.
Maniring jira si Yeso am, O panoyonoywan na ni Ama ta do to so ciring na tao am ikanig da sira no tao do peycyeylilyan na.
Am kolalahen da sira no pacikeylyanan da kano pacivahayan da tao.
Am ori o ji na nimapeyvazai so mapeyzokab a vazay do ili da.
So nikapereh no tao a niparapongan na so lima na a omiwakwak jira.
Am ori o nyeyyakan na nira, ta ji sira manganoyong o aro a tao.
So ji na nimacimazai do kalivolivon na do peycyeylilyan na mangnanao so tao.
Nilovot na sira o rarwa so ikakarwan a macinanao jya kateyrararwa da tovoin a kapanta na nira so oyowyat da ipamozwaw da so kalamsoyan ni Satan a komovot do tao.
Maniring jira am, No mangay kamo am sisikod nyo o palolwen nyo.
Ji kamo mapalolo so kanen nyo am nizpi nyo.
Ji kamo meyyaomas.
Apya o kapeytokap nyo.
Ji nyo peytapila o ayob nyo.
Maniring pa jira am, No makaranes kamo do asa ka ili am no masaray o tao a tomaotao jinyo am to kamo na ngisan do vahay da.
No mangay kamo rana am ori o karwan nyo jira.
No mangay kamo do vahay da a kaji da raralayan ninyo a taotawwen a ji da ngamiznga so ciring am to nyo na ngaroi sira katoktok nyo so domket do ai nyo a tana, ta tovilan nyo jira meyraraten a tao a ji mamlis so nakenakem.
Makarahan am mangay rana sira o macinanao ji Yeso a meylimwang no ciring na ni Ama ta do to a kavavaga da do aro a tao a mamlis rana komaro do peyraratenan da.
Aro o nivozwaw da a kalamsoyan ni Satan a komovot do tao a kakoris da no haneng do meyngen a tao.
So nikaro no niwakwakan da meyngen a tao.
Mamizing no panirsirngen a meyngaran so Helote o aro a vazay ni Yeso a meylimwang rana do peycyeylilyan na.
Maniring sira o tao am, Iya o nimanaktak a meyngaran so Yowani a yanimirwa mavyay.
Am ori o na ikatey mowyat a yamapeyvazay so mapeyzokab a vazay.
Maniring pa sira o tao am, Iya rana am si Idiya.
So iyan no tao a manci nya akmey tao no kakwa a panoyonoywan na so ciring ni Ama ta do to.
Mamizing na o ciring ori no panirsirngen a meyngaran so Helote am maniring am, Iya asyo o nimanaktak a si Yowani a nipotowan ko so oo a yarana nimirwa mavyay.
O cinawakwak na ni Yowani am o panirsirngen a meyngaran so Helote am to ney mehsa o mavakes no kakteh na a meyngaran so Veydipo.
O ngaran no mavakes am si Helotiya.
Masangib si Yowani a mazyak nya do kato ney papenan so kahanghang na no kakteh na.
Am ori o nipanovoy ni Helote so tao no kanang a omrakep si Yowani a kangay da nya do pamemtengan.
Si Helotiya rana am to na peyyana do onowned na o oyyan na ni Yowani.
Am ori o naknakman na so kawakwak na sya.
Am ji na pakongo, ta ikanig na ni Helote si Yowani.
Ta abo karatan na.
Am ori o ji na gogaji nya.
Ta ikakza na amizngen o ipangnanao ni Yowani.
Am mangday no amizngen na o ipangnanao ni Yowani o kaji nangnedan so ninyakan.
Marateng o araraw no cinatazak na tao ni Helote am naknakmen na rana ni Helotiya o kalita na ji Yowani.
Makarahan am manaotao si Helote so aro a meynakem a tao a kapazagom na so panipanirsirngen da no tao do Cyadidi.
Makarahan am ipanci na ni Helotiya o anak na mavakes a maganam.
Ikakza ni Helote a kano tao na o ganam na.
Maniring si Helote do maganam a mavakes am, No si amyan so amin mo jyaken am cyaha, ta itoro ko jimo.
Maniring pa am, Tana amin mo jyaken o kakteb no pongso ta ya am jyabo kaji ko norwan nya jimo a.
Makarahan am mangay na ahesen o ina na no mavakes ang.
Maniring ji ina na am, Ikongo amin ko.
Maniring o ina na am, Oo no nimanaktak a si Yowani.
Meysinaoli o mavakes do panirsirngen a si Helote a manci nya jya.
Maniring am, Ji mo peyyahahaya o oo no nimanaktak a si Yowani a pangain do kakanan a itoro jyaken.
Mamizing na o ciring na no panirsirngen am ikeyngen na no oo.
Am ji na rana pakongo, ta nimamizing da rana no aro a tao o ipanma na ciring.
Am ori o ji na makapeyolii so nakem na do mavakes ang.
Makarahan am ipanci na rana o lamlamsoy na mangay do pamemtengan a kapotow na ji Yowani, kapangay na so oo na do kakanan a yangay do anak ni Helotiya a mavakes kangay na rana ji ina na.
Mamizing no macinanao ji Yowani o vazay da am mangay da pingsanan o kataotao na ni Yowani a kangay da rana mapakakasa sya.
Meysinaoli sira ji Yeso o nipamnekan na a omlivolivon no ciriciring na am ipanci da rana ji Yeso o mina vazay da no kapeylimwang da no ciriciring na.
Ikongo do tey yaro o tao, am ori o ikabo no ipeywalam da koman.
Maniring si Yeso jira am, Sijya kamo a kangay tamo meywalam do kabwan no tao.
Makarahan am zomagpit sira do vazangay a kangay da rana do kabwan no tao.
Am macita da sira no aro a tao am to da rana tenngi o angayan da.
Am ori o nipanmanma da rana no aro a tao do peycyeylilyan a mangay do angayan ni Yeso a kano macinanao jya.
Makaranes si Yeso do pamsan na am macita na o aro a tao akmey kagling a abo so omonong nira.
Am ori o nikasyan na nira.
Makarahan am nanawen na sira no aro a ciring.
Maseyrem rana am mai sira o macinanao jya.
Maniring sira ji Yeso am, Yatey mahep rana.
Yabo pa do jya o panazangan.
To ta rana mancyan sira meysyasyay a kangay da do ili a mangay manazang so kanen da.
Maniring jira si Yeso am, Pantan kamo sira so kanen da.
Maniring sira o macinanao jya am, Manngwa, ipanta mo yamen saon so meycyalaklaksa a nizpi a ipangap namen so kanen da myanpaw?
Maniring si Yeso jira am, Angay pala cita yapira o yada nipalolo a myanpaw.
Citahen da am alima ka myanpaw a kano yadwa ka among.
Makarahan am ipanci na rana ni Yeso o macinanao jya mapeykapyapinpin sira do katamtamkan, kalisna da rana no aro a tao.
So niyan dang no kakapowan 100 a tao do asa ka lipenpenan.
Amyan so kakaliman 50 do asa ka lipenpenan.
Todahen na ni Yeso o alima ka myanpaw a kano adwa ka among am tangarahen na rana o hanit a kasaray na rana nya ji Ama ta do to, a kakcikcil na rana so myanpaw a itoro do macinanao jya.
Makarahan am vonongen da rana sya do aro a tao.
Akman sang o among a itoro na do macinanao jya.
So nikamimin da rana nikoman a mabsoy.
Peykakasahen da na no macinanao jya o atda da myanpaw a kano among am adwa pa o ikarwa na ka yala no nimapanpan.
Vilangan da o mahakay a nikoman am kakaliman a ranaw 5000 sira.
Mavitos o vazay na am to na rana panma ni Yeso o macinanao jya a somakay do vazangay a mangay do Peysayta a ili.
Ta tovoin na pa sira o aro a tao a mangay rana.
Teyka na taitaiden o aro a tao ni Yeso am omangaz do tokon a meynozi.
Mahep rana am makanavak o vazangay do rako a meybebneng a ranom am maveyvow pa si Yeso do tokon a meynozi.
Macita na o macinanao jya mazikna komaod so vazangay a somangoz so yanan da ranom.
Toda jyaraw am mangonong si Yeso do ranom a mangay do macinanao jya.
Macita da no macinanao jya si Yeso a omalam do ranom am ipanci da anito.
Am ori o nilololos da a manyahey.
So nikamimin da nimanyahey a makacita sya.
Maniring si Yeso jira am, Ji kamo anyahey, ta yaken.
Makarahan am zomagpit rana do vazangay kapacioran na rana jira.
Makarahan am mahanang rana.
Am ori o nisavasavakan da nya no macinanao jya.
Ta tana nimacita da rana o kaniomabsoy na so aro a tao am ji da pa tenngi o ka Tao do to na ni Yeso, do kaji da makazaban sya no onowned.
Makarahan am makaranes rana sira do Kenisale.
Meyhekas sira do vazangay am katovilan da rana si Yeso no aro a tao.
Mamizing da si Yeso amyan dang am ori o nipeypalapalalayo da a mangay a mahap so meykeyngeyngen a tao do itkehan da a mangay nira do yanan ni Yeso.
Tana mangay si Yeso do likta ili a tana mangay do rako a ili am mamimin o meykeyngeyngen a tao a peypangain da do rararahan.
Ta si ori pa o ipakapinan da do ayob ni Yeso do ipeyhavas na.
Ta o minan do ayob ni Yeso a tao am todapya rana sira.
