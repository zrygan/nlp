verse	content
001	Amyan so asa ka tao a meyngaran so Lasalo a tey makdeng so ingingnen a meyvahay do Potani.
001	Do dang rana am peyilyan da Madiya kano kaka na a meyngaran so Marta.
002	Si Madiya rana am iya o nimapaglo so mahangno a haneng do ai ni Yeso a kalinas na jya no avok na so ai ni Yeso.
002	O meyngen a si Lasalo am kakteh na no nang.
003	O rarwa kakteh na am mapasonson sira so tao a mangay ji Yeso.
003	Maniring sira am, Mo Panirsirngen, yameyngen o ney malipetpet na jimo a kagagan mo.
004	Maniring si Yeso do pakamizngan na sya am, Jyabo kato na rana wakwakan ni Lasalo no ingingnen na ori a.
004	O ikakman na sang am azwain si Ama ta do to a kapacyazway na no Anak na.
005	Ikaglaw ni Yeso si Marta kano kakteh na a si Madiya.
005	Akman sang si Lasalo a ikaglaw na.
006	Mamizing na si Lasalo a meyngen am todavezed pa dang si Yeso a miseysan so kadwa araw.
007	Karahan am maniring do macinanao jya am, Meyoli tamo pa do Yotay a pongso.
008	Maniring o macinanao jya am, Mo Mangnanao, no kano nang asyo am apwa agsahan da imo no veysen no tao do Yotay.
008	Ikongo mo kakzan no mo kapeysinaoli pa do dang.
009	Maniring si Yeso am, Yadwa o ikarwa no vatvatek no na ikazngang.
009	No malam o tao do maraw am jyabo kacikad na, do kapakacita na so zezak a amzezak so karawan a.
010	Am no mangonong do mahep am jyabo kaji na nikadan, do kaji na makacittan so mazngang a.
011	Iptad na o ciring na ni Yeso am maniring pa am, Yamitkeh si Lasalo a kagagan ta.
011	Mangay ko pa yokain.
012	Maniring o macinanao jya am, Mo Panirsirngen, no si manoyong a mitkeh am ji meyvangon pa ori a.
013	O peypeypangayan no ciring ni Yeso am yarana nimawakwak si Lasalo.
013	Am ji da tenngi no tao o ciring na.
013	Ta ipanci da yato ngitkeh.
014	Karahan am ji na rana naywa o ciring na ni Yeso jira.
014	Maniring am, Yarana nimawakwak si Lasalo.
015	Apyapya o kaji ko ngyanan do dang.
015	Ta si macita nyo na o vazay ko am ji nyo nganoyngi rana yaken a.
015	So yangay tamo pala.
016	O meyngaran so Tomase a ngaranan da si Nimeytovong a nimatazak a tao am maniring do karwan da macinanao ji Yeso am, Macihza tamo jya, kapacikawakwak ta jya.
017	Makaranes si Yeso do Potani am katenngan na rana si Lasalo a kapat araw a nibobo da.
018	Masngen o Potani do Yelosaleng.
019	Aro o tao do Yotay a nimapo do Yelosaleng a mangay mapadnadna so pahad da Marta kani Madiya, do kanimawakwak no kakteh da.
020	Mamizing ni Marta si Yeso a nimai am makowbot a mangay amrapong sya.
020	Si Madiya am to ngyan do sahad no vahay da.
021	Maniring si Marta ji Yeso am, Mo Panirsirngen, no ka mina to ngyan do jya am jyabo na mina kawakwak a.
022	Am ko katenngan o kamizing na jimo ni Ama ta do to do pasyasyan mo jya sicyaikwaya.
023	Maniring jya si Yeso am, O kakteh mo ori am mirwa pa ori a mavyay.
024	Maniring si Marta am, Ko katenngan o keypirwa na mavyay no marateng o araraw no keypirwa da meyvangon no nimawakwak rana tao do ikavos rana no karawan.
025	Maniring si Yeso am, Yaken o mapeyvangon so nimawakwak a tao.
025	Yaken o yapwan no inawan no tao.
025	Tana nimawakwak rana sira o omanoyong jyaken am mirwa pa sira mavyay.
026	O mavyay pa omanoyong jyaken am amyan rana jira so to meyyonong a ikavyay no pahad da.
026	So ji da rana wakwaki no pahad da.
026	Anoyngan mo ori an?
027	Maniring si Marta am, Mo Panirsirngen, ko anoyngan.
027	Ko anoyngan imo a Misayya a mai do karawan a Anak na ni Ama ta do to.
028	Teyka na o ciring na ni Marta am mangay rana do vahay da a kahes na si Madiya.
028	Maniring am, Yana nimai o Mangnanao.
028	Yana ipanci imo.
029	Mamizing na o ciring na am meybezbez a mangay ji Yeso.
030	No kano nang am ji pa nimangay si Yeso do ili da, ta todavezed pa do niyanan da da Marta.
031	O aro a tao do Yotay a nimangay mapadnadna so pahad da Madiya meyketeh am macita da si Madiya meybezbez a makowbot.
031	Karahan am onotan da.
031	Ta ipanci da mangay amlavi do heseb no kakteh na.
032	Makaranes ji Yeso si Madiya am meylilitod do tangain na.
032	Maniring am, Mo Panirsirngen, no ka mina to ngyan do jya am jyabo na kanimawakwak no kakteh namen a.
033	Macita na si Madiya kano aro a tao do Yotay amlavi am meyngen onowned na do pakacittan na sira.
034	Maniring jira am, Do wanjin nyo nibobwan nya.
034	Maniring sira am, Mo Panirsirngen, sijya pala, kacita mo sya.
035	Karahan am mina to meykaoo a amlavi si Yeso.
036	Maniring sira o tao do Yotay am, Asyo na tey karilaw si Lasalo eya.
037	Maniring o tatasa jira am, Niwakwakan na o mata na no mavota tao am ikongo na ji ngiwakwaki ji Lasalo no keyngen na kaji na rana limanan.
038	Makaranes si Yeso do heseb na am meyngen o onowned na amnakenakem sya.
038	O heseb rana ori am asa ka azcip ori.
038	O ngoso no nang am nipasengsengan da so rako a veysen.
039	Maniring si Yeso am, Peylis kamo o veysen.
039	Maniring o kakteh na meyngaran si Marta am, Mo Panirsirngen, yajya kapat araw rana yanibobo a jyabo na kajyangotan no kataotao na.
040	Maniring si Yeso jya am, Nipanci ko na jimo asyo o, No si anoyngan mo am macita mo o mapeyzokab a oyowyat ni Ama ta do to, kwan ko imo asyoo.
041	Karahan am peylisen da o rako a veysen.
041	Maniring si Yeso a tomangara so hanit am, Mo Ama, ko isaray jimo an.
041	Ta yamo na nyamizing o ciring ko.
042	Ko katenngan mo kapangday a yaomamizing so ciring ko.
042	O ko peycirngan so sang am ko ipamizing so aro a tao a yamyan do katangked ko ito.
042	Ta no si ori pa o anoyngan da jyaken a yamo nipahanhan do teyrahem.
043	Mateyka na o ciring na am amlolos a manci no, Pakowbot rana mo Lasalo.
044	Karahan am makowbot rana si Lasalo.
044	O ai na kano lima na am mabedbed pa no milakayob.
044	O moing na am nipongosan da no milakayob.
044	Maniring si Yeso jira am, Ovai kamo rana kalam na rana.
045	Macita da o vazay ni Yeso no aro a tao do Yotay a nimangay tomazogaw ni Madiya am anoyngan da rana.
046	Am amyan so karwan da mangay manci no vazay ni Yeso do tao a macyagom do Vadisay.
047	Am ori o nipeykaygi da no tao a macyagom do Vadisay a kano panipanirsirngen da no mapatanatanang so nakem da si Ama ta do to.
047	Maniring sira do kaygi da am, Yatey yaro o mapeyzokab a vazay na mina vazay.
047	Meypanngonngo tamo.
048	No si to ta amyapya o tao ori a kato da miminan no tao a omanod jya am jyabo kaji da angayan no Loma mangay komavakava so rako a panaralayan ta kabalinas da rana jyaten a.
049	Amyan jira ang so asa ka tao a meyngaran so Keyava.
049	Iya rana ori am panirsirngen da no mapatanatanang so nakem da si Ama ta do to no kano nang.
049	Maniring ori am, Yabo nyo katenngan.
050	Manngwa, nyo jyatenngi o kapyapya na pa no keyyan no asa ka tao a mawakwak nyaten aro a tao do Yotay?
050	No si jyakman sang am jyabo kaji ta miminan a mabalinas a.
051	Am o ciring eya am beken a meyngongyod a ciring na.
051	Ta iya rana am panirsirngen da no mapatanatanang so nakem da si Ama ta do to no kano nang.
051	Am ori o nicyakma ney manoyonoyo so ciring ni Ama ta do to a manci ni Yeso a mangay mawakwak no tao do Yotay.
052	Beken a tao do Yotay o ikawakwak na, ta mangay na peylovolovoten o mavonong do peycyavanovanwan na omraralay ni Ama ta do to a tao akmey yasa rana.
053	Nimakalapo no kano nang o kanakenakem da no panipanirsirngen no tao do Yotay o kawakwak da si Yeso.
054	Am ori o ji na rana mangilili ni Yeso do Yotay.
054	So nimangay ni Yeso a kano macinanao jya do asa ka ili a meyngaran so Ivalyan a masngen do kabwan no nihakawan no tao a miseysan dang.
055	Omanam o Iyeci am aro tao a mangay do Yelosaleng a mangay mahap so iwawalam da omoyas do kataotao da.
056	No kanang am to da ngala si Yeso.
056	Maniring sira do kalwalovotan da rako a panaralayan am, Ala yaji ngai si Yeso a yamacipamaring so kanen ang.
057	Nipanci da na no tao a macyagom do Vadisay a kano panipanirsirngen no mapatanatanang so nakem da si Ama ta do to do aro a tao o kapanci da no yanan ni Yeso, ta mangay da rakpen.
