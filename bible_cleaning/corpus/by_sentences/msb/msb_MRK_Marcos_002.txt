Niyan pakaligad san pira ka adlaw nagbalik si Jesus sa Capernaum.
Nakalukop dayon sa tanan didto na nag-uli na siya.
Kaya ngani kay damu-damo naman na mga tawo an nagtiripon sa iya, haros wara sindan lugar na makatindog bisan sa luwas san pwertahan lang.
Myintras ginapahayag niya an Maayo Na Barita sa inda, may paralitiko na nag-abot na ginabayawan pakadto sa iya san upat na tawo.
Tungod san kadamuan na tawo dili na sinda makahalapit kan Jesus.
Kun kaya nagsaraka sinda sa atop kag didi gintangkasan an atop sa may tungod ni Jesus.
Tapos gintunton ninda an nahihigdaan san paralitiko.
San mapanginano ni Jesus an inda ginhimo dahilan san pagtuod sa iya, nagsabi siya sa paralitiko, Anak, napatawad na an imo mga kasal-an.
Sadto na kaurason may mga paratukdo san Kasuguan na nagairingkod patalibod na nagairisip, Nano kay nakasurmaton ini na tawo sin pareho sadto?
Usad ini na pagbasang-basang sa Dios!
Waran makapatawad san kasal-an kundi an Dios lang gayod!
Namalisyahan dayon ni Jesus ini na inda ginapanghuna-huna kaya ginhunga niya sinda, Nano kay sugad sana an pag-isip niyo?
Hain sani an mas maayo sabihon sa paralitiko na, An imo mga sala napatawad na, o Tindog, bitbita an imo duyan kag lakat?
Ugaling pagapamatuudan ko sa iyo agod maaraman niyo na ako na Anak San Tawo may poder sa pagpatawad san mga kasal-an didi sa kinab-an.
Tapos sinabihan niya an paralitiko, Adi an akon sugo sa imo: bangon kag bitbita an imo higdaan, tapos umuli ka na.
Tapos nagtindog an paralitiko, binitbit dayon an iya higdaan kag naghali myintras nagamiriron sinda.
Kaya nagngaralas sinda tanan kag gin-umaw an Dios na nagasabi, Wara pa gayod kami nakakita sin sugad sani!
Niyan, nagbalik gihapon si Jesus sa may higad san danaw.
Tapos, gintiripunan naman siya san damu-damo na mga tawo kaya gintukduan niya sinda.
Pagkatapos, myintras nagalakat siya, nakita niya an anak ni Alfeo na si Levi na parasukot san buwis na nagaingkod sa may kolektahan san buwis.
Sinabihan siya ni Jesus, Mag-upod ka sa akon.
Kaya, tumindog naman ini kag nag-upod sa iya.
San nagakaon sinda Jesus kag san iya mga disipulos sa balay ni Levi damo na parasukot san buwis kag makasasala an kadurungan ninda Jesus kay damo sinda na nagsurunod sa iya.
Kaya san nakita san mga Pariseo na paratukdo san Kasuguan na nakikaon sinda kaupod ni Jesus, ginhunga ninda an iya mga disipulos, Nano kay nakikaon siya kaupod san mga parasukot san buwis kag iba na mga makasasala?
San mabatian ini ni Jesus ginsabat sinda, Dili nagakinahanglan sin duktor an waran sakit kundi idton mga masakiton.
Nagkadi ako dili sa pag-agda sa mga matanos kundi sa mga parakasala.
Usad sin adlaw myintras nagaayuno an mga disipulos ni Juan na Parabunyag kag san sa mga Pariseo, may mga nag-arabot na naghunga kan Jesus, Nagaayuno na ngani an mga disipulos ni Juan kag san sa mga Pariseo.
Nano kay dili nagaayuno an imo mga disipulos?
Ginsabat naman sinda ni Jesus paagi sa istorya, Nano, pwede kaayuno an mga abay sa kasal myintras kaupod pa ninda an kinasal?
Dili gayod sinda makaayuno myintras an kinasal kaupod pa ninda.
Pero maabot an adlaw na pagakuhaon siya sa inda kag amo pa lang sinda makaayuno tungod san kamunduan.
Tapos gin-istoryahan pa niya sinda para mapahayag na an iya bag-o na katukduan dili makabiyo sa mga daan.
Waran matangkop sin bag-o na tela sa daan na bado, kay kun amo ini an himuon, an gintangkop na bag-o makuro kag mas lalo na madako an gisi.
Sugad man, waran masulod sin bag-o na bino sa daan na anit na surudlan kay kun sugad maputok an anit na surudlan kag an bino mawawasak.
Kaya an bino masasayang kag masisira an surudlan.
Kun kaya an bag-o na bino dapat lugod sa bag-o na anit na surudlan.
Usad na Adlaw San Pagpahuway san sinda Jesus nagaaragi sa katriguhan, nagtuna an iya mga disipulos magpamudo sin mga binhi.
San makita sinda san mga Pariseo naghunga naman ini kan Jesus, Kitaa!
Nano kay ginahimo ninda an ginabawal kun Adlaw San Pagpahuway?
Nagsabat naman siya, Nano, wara pa kamo kabasa kun nano an ginhimo ni David san ginutom siya kag sadton mga kaurupod niya kay wara sindan pagkaon?
San si Abiatar pa an pinakapuno san kapadian nagsulod si David sa templo san Dios kag kinuha an mga tinapay na ginhalad sa Dios na dili ngani dapat kaunon san iba pwera lang san mga padi.
Ginbahinan niya an iya mga kaurupod tapos kinaraon ninda tanan.
Tapos ginsabihan niya sinda, An Adlaw San Pagpahuway hinimo para sa tawo, dili an tawo para sa Adlaw San Pagpahuway.
Kaya ako na Anak San Tawo amo an Ginoo na makabuot sa Adlaw San Pagpahuway.
