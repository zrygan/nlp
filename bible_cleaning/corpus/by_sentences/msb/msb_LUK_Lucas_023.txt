Tumindog an bilog na konseho kag dinara ninda si Jesus kan Pilato na gobernador.
Pag-abot didto, gintunaan ninda pag-akusara si Jesus sani, Naaraman namon ini na tawo na ginasulsulan an mga tawo na kontrahon an amon nasyon.
Ginabawal an pagbayad sin buwis kan Cesar kag nagaangkon na siya mismo si Cristo, usad na hadi.
Hinunga siya ni Pilato sani, Nano, ikaw an hadi san mga Judio?
Ikaw an nagsabi sana, an sabat ni Jesus.
Kaya sinabihan ni Pilato an mga namumuno san kapadian kag an katawuhan, Wara akon makita na may sala ini na tawo.
Pero nagpirit sinda, Paagi sa pagtukdo niya ginapasamok an mga tawo sa bilog na Judea magtuna sa Galilea hasta didi.
Pakabati sani ni Pilato, naghunga siya kun taga-Galilea ini na tawo.
Pakaaram na nasasakupan siya ni Herodes, gin-agi anay si Jesus kan Herodes na adto man sa Jerusalem sadto na mga adlaw.
Pakakita niya kan Jesus nalipay siya kay nabati na niya an manungod kan Jesus kag nagahandom gayod na makita siya na nagahimon milagro.
Kaya damo siyan ginhunga kan Jesus pero wara gayod siya pagsabata.
Grabe man na mga akusasyon na ginasarabi kontra sa iya san mga namumuno san kapadian kag mga paratukdo san Kasuguan na adto didto.
Ginapakaaluhan kag ginatuya-tuya siya ni Herodes kaurupod an iya mga suldados.
Pakatapos sinul-utan siya sin matahom na kapa kag binalik kan Pilato.
Sadto man mismo na adlaw nagkaamigo gihapon sinda Herodes kag Pilato na dati anay magkaaway.
Ginpatipon naman ni Pilato an mga namumuno san kapadian, mga namumuno san mga Judio kag san katawuhan.
Tapos ginsabihan, Gindara niyo sa akon ini na tawo bilang usad na nagasulsul san katawuhan pagkontra sa gobyerno.
Niyan gin-usisa ko na siya sa atubangan niyo pero wara naman akon nakita na may sala siya.
Abir man ngani si Herodes.
Kaya ginpabalik siya sa aton.
Niyan wara gayod siyan nahimo na sala na dapat siya ipapatay.
Kaya ipalatigo na lang siya pakatapos paulion.
Pero nagdurungan sinda tanan pagsiriyak, Patayon ina na tawo!
Ipaluwas sa amon si Barabas!
Ini na Barabas napriso tungod na kaupod san pagsamok sa syudad kag pagpatay.
Kay gusto ni Pilato palibrihon si Jesus nakisurmaton siya sa mga tawo.
Pero nagsiriyak lugod sinda, Ipako siya sa krus!
Ipako siya!
Sa ikatulo na beses ginhunga ni Pilato an katawuhan, Kay nano?
Nano an karautan na nahimo niya?
Wara akon makita na dahilan kontra sa iya na dapat siya patayon, kaya ipalatigo ko na lang siya kag pakatapos palibrihon.
Pero nagpirit gayod sinda kag nagsiriyak sin makusog na gusto gayod ninda ipapako si Jesus.
Sa katapus-tapusi napasunod ninda si Pilato.
Kaya nagmanda siya na matuman an inda kagustuhan.
Ginpalibre an gin-ayo ninda na tawo na napriso tungod sa pagsamok kag pagpatay pero gin-intriga si Jesus para mangyari an inda kagustuhan.
San ginapalakat na san mga suldados si Jesus para ipako sa krus may hali sa uma na tawo na an ngaran si Simon na taga-Cirene.
Ginpirit ninda siya na magpas-an san krus na ginadara ni Jesus kag magsunod sa iya.
Nagsurunod man sa iya an damu-damo na mga tawo hasta mga babayi man na nagamundo kag naganguyngoy parasa iya.
Pero liningi sinda ni Jesus kag sinabihan, Mga kababayihan na taga-Jerusalem, ayaw niyo ako pagtangisi kundi tangisi an iyo sadiri kag san iyo mga kaanakan.
Sigurado gayod na may maabot na mga adlaw na masarabi an mga tawo, Malipay idton mga baog, mga babayi na waran anak kag wara gayod magpadudo!
Sana na maabot na panahon sisiyakan san mga katawuhan an mga kabukidan, Tumpagi kami!
kag sa mga bakilid, Tahubi kami!
Kay kun sugad sani an ginahimo sa akon na bagan sanga na buhay pa, nano an pagahimuon sa iyo na mga Judio kay kamo bagan kahoy na uga na?
May duha na kriminal na ginpaupod man guyod agod patayon kaupod ni Jesus.
Pag-abot ninda tanan sa lugar na ginatawag na Bungo, didto ginpako san mga suldados si Jesus sa krus kag amo man an duha na kriminal sa magluyo niya.
Tapos ginpatindog ini tanan.
Niyan, nagsurmaton si Jesus, Ama ko, patawada sinda kay dili ninda aram an inda ginahimo.
Pakatapos ginbarahin ninda an iya mga sul-ot paagi sa pagparipahan.
Nagamarasid didto an mga miron sa iya pero ginaparatuya-tuya siya san mga namumuno san mga Judio.
An sabi ninda, May ginsalbar siya na mga iba, niyan, ipasalbar man daw niya mismo an iya sadiri kun siya man gayod an Cristo, an Pinili san Dios!
An mga suldados naman gintuya-tuya siya kag gintunulan sin suka na nagasabi, Kun ikaw man gayod an hadi san mga Judio isalbar an imo sadiri!
Sa may uluhan niya igwan nakasurat, AMO INI AN HADI SAN MGA JUDIO.
Gintuya-tuya man siya san usad san mga kriminal na nakapako, Dili ka ba an Cristo?
Isalbar daw an sadiri mo hasta kami.
Pero ginsaway siya san usad, Wara ka ban kahadlok sa Dios na adi pareho mo man ginkondinar?
Pero dapat lang na mangyari ini sa aton kay ginabalusan lang kita san aton pagkakasala.
Pero ini na tawo wara gayod sin nahimo na kasal-an.
Pakatapos sinabihan niya si Jesus, Jesus, dumduman ako pag-abot mo sa imo kahadian.
Ginasiguro ko sa imo na yana mismo kaupod ta ikaw sa Paraiso, an sabat ni Jesus.
Mga alas dose an udto san magdulom an bilog na nasyon hasta na mga alas tres an hapon.
Myintras nagadulom an adlaw natung pagkagisi an kurtina san templo.
Tapos sumiyak si Jesus na nagasabi, Ama ko, sa imo mga kamot ginaintriga ko an akon espirito.
Pakasabi niya sani nautsan na siya.
Pakakita san namumuno san mga suldados sani na pangyayari nag-umaw sa Dios kag nagsabi, Matuod man gayod na matanos ini na tawo.
Kaya an tanan na katawuhan na nagtiripon pagmiron nag-uruli na ginapukpok an inda dughan sa grabe na kamunduan.
Myintras sa huruharayo nagamarasid naman an tanan na mga kakilala ni Jesus hasta man an mga kababayihan na nag-urupod sa iya hali sa Galilea kag nakita ninda an tanan na mga pangyayari.
Niyan may nag-abot na myimbro san Konseho na an ngaran Jose na taga-Arimatea.
Maayo siya kag matanos kag nabubuhay sa paglaom na makita man an kahadian san Dios.
Dili siya nag-uyon sa ginplano kag ginhimo san mga kaurupod niya na mga Judio.
Kaya ini siya nagpakadto kan Pilato kag gin-ayo an lawas ni Jesus.
Pakatunton niya sani sa krus pinutos sa tela na lino kag linubong sa rulubngan na ginkutkot sa bato na wara pa gayod nalubngi.
Adlaw ini sadto san Pagpreparar kag halapit na pagtuna an Adlaw San Pagpahuway.
Nagsurunod naman kan Jose an mga kababayihan na nag-urupod kan Jesus paghali sa Galilea.
Nakita ninda an ginlubngan kag an pakapamutang san patay.
Tapos nag-uli sinda kag nagpreparar sin mga pahumot para sa lawas ni Jesus.
Nagpahuruway na sinda pagka-Adlaw San Pagpahuway susog sa ginapatuman san Kasuguan.
