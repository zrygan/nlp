Sa iba na adlaw nagsulod gihapon si Jesus sa sinagoga kag may lalaki didto na kimay.
May mga nagamarasid man didto sa iya kun magabulong siya san kimay sa Adlaw San Pagpahuway agod may ikaakusar sinda sa iya.
Aram niya an inda paghuna kaya tinawag an kimay, Kadi anay.
Tapos naghunga siya sa mga nagamarasid, Sabata ako, nano, pwede na himuon an kaayuhan kag salbaron an tawo sa Adlaw San Pagpahuway?
O mas maayo an paghimo sin maraot kag pagpatay?
Pero wara sinda nagsarabat.
Kaya nagsud-ong siya patalibod na may kaurit pero namumundo man gayod tungod san kasutilan sani na mga tawo na habo magtuod sa iya.
Pakatapos ginsabihan niya an kimay, Iunat an imo kamot.
Gin-unat man sani kag an iya pagkakimay nag-ayo na.
Dahilan sani nagruluwas an mga Pariseo kag nagtuna mag-istoryahan sa mga sakop ni Herodes kun pan-o siya ninda maipapatay.
Si Jesus kaupod san iya mga disipulos nagkadto sa higad san danaw kag damo na mga taga-Galilea an nagsurunod sa iya.
May nag-tiripon man sa iya na damu-damo pa na mga taga-Judea, mga taga-Jerusalem, mga taga-Idumea, kag tagadidto pa sa unhan san Jordan kag sa iba pa na lugar san Tiro kag Sidon dahilan na nabati ninda an damo na mga maayo na nahimo niya.
Kaya sinugo ni Jesus an iya mga disipulos na prepararan siya sin baruto na masakyan agod dili siya masu-suan san katawuhan.
Problema ini kay tungod na damo siya sin nabulong kaya tanan na mga masakiton an nakidis-ukan agod makadutdot lang sa iya.
Niyan san makita si Jesus sanin mga tawo na ginsurudlan san mga maraot na espirito, nagharapa naman sinda kag nagsiriyak ina na mga espirito, Ikaw an Anak san Dios.
Pero ginmandahan gayod niya an mga maraot na espirito na dili igsabi kun sin-o siya.
Pakatapos nagsagka si Jesus sa bukid, tapos tinawag idton mga nauyunan niya kag nagtulos naman sinda sa iya.
Dose sinda na pinili niya kag gintawag sindan apostoles.
Tapos ginsabihan, Kamo magigin kaurupod ko kag susuguon ko kamo na magpahayag san Maayo Na Barita.
Kamo man pagahatagan ko sin poder na makapahali san mga demonyo.
An napili niya amo ini: si Simon na ginpangaranan niyan Pedro, an mga anak ni Zebedeo na magmanghod na sinda Santiago kag Juan na ginpangaranan niya sin Boanerges na an gusto sabihon, mga Anak san Dalugdog.
Tapos si Andres naman, Felipe, Bartolome, Mateo, Tomas, si Santiago na anak ni Alfeo, Tadeo, si Simon na panatiko, kag si Judas Iscariote na amo an magatraydor sa iya.
Pakatapos nag-uli si Jesus sa iya ginadayunan.
Damu-damo gihapon na mga tawo an nagtiriripon sa iya didto na dili na ngani sinda Jesus makakaon.
San mabaritaan san iya pamilya ini na pangyari, kinadto siya para atamanon kay may nagsabi na siya nabubuang.
Pero an mga paratukdo naman san Kasuguan na naghali sa Jerusalem nagsabi, Ada sa iya si Beelzebul kaya paagi lang sani na namumuno san mga demonyo an pagpaluwas niya san mga demonyo.
Kaya tinawag niya sinda kag ginpahayagan paagi sa mga istorya.
Pan-o si Satanas makapahali kan Satanas, an hunga niya.
Kun may kahadian na may araraway sa inda mismo, dili ini madudugay.
Kun may panimalay man na may araraway sa inda mismo, dili man ini madudugay.
Kun si Satanas ginakontra san iya mga sakop kag naburulag sinda, dili siya magadugay.
Amo na ini an katapusan sani.
O kun ipamutang ta pa, waran masulod sa balay san tawo na maisog agod kuhaon an mga butang sani kun dili anay gapuson ini.
Tapos amo na niya makawatan an balay sani.
Nagpadayon si Jesus, Tandai an sasabihon ko!
An tanan na kasal-an san katawuhan mapapatawad hasta an pagpakaraot sa tawo o bisan man sa Dios, pero an magpakaraot sa Espirito Santo dili gayod mapapatawad hasta na lang kundi kakastiguhon siya sa impyerno hasta na lang.
Ini an ginsabi niya kay nagsarabi sinda na siya may maraot na espirito.
Niyan, nag-abot an iya iloy kag mga kamaranghod na lalaki.
Nagahurulat sinda sa luwas kag ginpatabian siya.
Damu-damo na mga tawo an nagairingkod patalibod ni Jesus san siya ginsabihan, Kitaa, ada sa luwas an imo iloy kag mga kamaranghod na lalaki na ginapatabian ka.
Nagsabat siya, Sin-o an akon iloy?
Sarasin-o an akon mga kamaranghod na lalaki?
Pakasud-ong niya sa nagairingkod patalibod nagsabi siya, Adi an akon iloy kag mga kamaranghod!
An tanan na nagatuman san pagbuot san Dios amo an akon iloy kag akon mga kamaranghod na lalaki kag babayi.
