Sadto mismo na adlaw paghali ni Jesus sa balay nagpakadto siya sa higad san danaw kag nag-ingkod.
Damu-damo na katawuhan an nagtiripon sa iya kaya nagsakay siya sa baruto kag nag-ingkod.
An tanan naman na katawuhan nagtirindog sa baybayon.
May pasadi-sadi na ginsurmaton siya sa inda paagi sa mga istorya.
Ginsabihan niya, May parauma na nagpauma para magsabwag.
Sa iya pagsabwag may mga binhi na nakatupa sa may dalan pero ini ginturuka san mga sapat na nag-abot.
May nakatupa man sa kabatuhan na dyutay an duta.
Nagturubo dayon ini kay hamabaw man lang an duta, pero pagragit san adlaw naluyos kag nag-uga idto kay wara makagamot sin maayo.
May mga binhi naman na nakatupa sa katunukan pero pagdaragko san katunukan nasiutan ini kag namatay.
Niyan may iba na mga binhi na nakatupa sa mataba na duta kag nagburunga gayod.
May mga nagbunga sin ginatos, may tigsisenta kag may tigtraynta kada binhi.
Kaya kamo na makabati, magpamati sin maayo!
Pakatapos nagharalapit an mga disipulos kan Jesus kag naghunga sa iya, Nano kay nagatukdo ka sani na mga tawo paagi sin mga istorya?
Nagsabat si Jesus, Kamo an gintugutan na maaraman an mga misteryo san kahadian san langit pero sa inda wara igtugut.
Manungod sani an igwa na hahatagan pa kaya mabugana na pero an wara-wara kukuhaan pa bisan an nano man na ada na sa iya.
Kaya ngani nakisurmaton ako sa inda paagi sa mga istorya kay bisan sing-ano ninda sin kasud-ong dili gihapon nakakita kag bisan sing-ano sin kapamati dili man gihapon nakabati kag nakasabot.
Natuman man gayod sa inda an ginsabi san propeta na si Isaias na nagsabi, Magapamati man kamo pirme pero dili gihapon makasabot.
Magakita kamo pirme pero dili man gihapon makapanginano.
Nagpadayon si Isaias, Kay manol ini na mga katawuhan bagan mga bungol kag mga piyong pa sinda, kay basi makipanginano, makabati kag makasabot, tapos magabalik sinda sa akon kag mapaayo ko sinda.
Kundi palabi an iyo mga mata kag mga talinga kay nakakita kag nakabati.
Ginasiguro ko sa iyo, kasadto damo na mga propeta kag matanos na tawo an nagahandom na makakita san iyo nakita pero dili ninda nakita.
Nagahandom man makabati san iyo nababatian pero dili ninda nabati.
Kaya pamatii an gusto sabihon sani na istorya san parauma.
An nakapamati na wara makasabot san surmaton manungod san kahadian pareho san binhi na nakatupa sa dalan.
Tapos nagaabot an demonyo kag nagaagaw san surmaton na ginpamatian.
Idton naman na nakatupa sa kabatuhan amo idton mga nakabati san surmaton tapos nagatuod dayon kag nagakarilipay.
Pero wara makagamot sa inda sadiri kaya nagatubo anay sin kadali pero oras na may kalisdanan o kasakitan dahilan san pagsunod sa katukduan nawawara dayon an inda pagtuod.
Idto naman na nakatupa na binhi sa katunukan amo idton nakabati san surmaton pero an mga kahandalan san pagkabuhay kag an kasadya hali san kayamanan amo an nagapalimot san surmaton kaya wara ini makapamunga.
Idto ugaling na mga nakasabwag man na binhi sa mataba na duta amo idton mga nagapamati san surmaton kag nakasabot.
Sinda idton bagan mga tanom na nakapamunga gayod sin ginatos, sin tigsisenta o sin tigtraynta kada binhi.
May iba pa na gin-istorya si Jesus sa kadamuan.
Pareho sa tawo na nagpasabwag sin maayo na binhi sa iya uma an pagahadi san Dios.
Usad na gab-i myintras tururog an mga suruguon san tag-iya may nag-abot na kaaway kag nagsabwag man sin dinghot sadto man mismo na uma tapos lumakat.
Kaya pagturubo san tanom kag nagtuna mamunga nagturunga man an mga dinghot.
Nagkadto sa tag-iya an mga suruguon kag naghunga, Sir, maayo man an binhi na ginsabwag namon sa imo umahan, pan-o man nagkadinghot?
Ginsabat niya sinda, May kaaway na naghimo sani.
Pakabati sani ginhunga naman siya san mga suruguon, Nano, gusto mo ba na gabuton namon an dinghot?
Pero nagsabat an amo, Ayaw, kay basi paggabot niyo san dinghot makaupod man an trigo.
Pabayai lang niyo na durungan ini magtubo hasta pag-ani kay sa tiganihan sabihon ko na lang sa mga paraani na unahon anay paggabot san mga dinghot, tapos butuk-butukon agod isugba sa kalayo.
Pero an trigo itipon sa akon kamalig.
, May iba pa na gin-istorya si Jesus sa inda.
Pareho man san pisog san mustasa na tinanom sin tawo sa iya uma an pagahadi san Dios.
Amo ini an pinakadyutay sa tanan na pisog pero pagtubo amo man an pinakadako sa mga tanom sa uma.
Nagin kahoy ini kaya nagahurugdon an mga sapat kag nagasaralag sa mga sanga sani.
May iba pa na gin-istorya si Jesus sa inda.
Pareho man san pampaalsa na ginatawag lebadura an pagahadi san Dios.
Ginmiskla ina san babayi sa tulo ka sukol na arina.
Tapos dahilan sani nag-alsa an bilog na minasa.
Ini tanan gintukdo ni Jesus sa kadamuan paagi sa mga istorya.
Dili ngani siya nagatukdo sa inda kun dili paagi sa istorya.
Nangyari ini agod matuman an ginsabi san propeta Magagamit akon mga istorya sa pakigsurmaton sa inda.
Igapahayag ko an mga misteryo na dili pa naaaraman magtuna sa paglalang san kinab-an.
Pakatapos sani binayaan ni Jesus an kadamuan kag nagsulod sa balay.
Nag-arapiki an mga disipulos niya kag may nagsabi, Ipahayag man sa amon an gusto sabihon san istorya san mga dinghot sa uma.
Nagsabat si Jesus, Idton nagsabwag san maayo na binhi amo ako na Anak San Tawo.
An uma amo an kinab-an kag an gusto sabihon san maayo na binhi an katawuhan na nagapasakop sa pagahadi san Dios.
An mga dinghot naman an katawuhan na nagapasakop sa Maraot na Espirito na amo si Satanas.
Siya man an demonyo na nagtanom sani na dinghot.
Tapos an pag-ani amo an katapusan san kinab-an kag an mga paraani amo an mga anghel.
Pareho na an dinghot gintipon kag ginsunog sa kalayo amo man an mangyayari sana na mga tawo sa katapusan san kinab-an.
Susuguon ko na Anak San Tawo an akon mga anghel agod tiripunon an tanan na ginapakasala an mga tawo kag an mga nagahirimon karautan.
Tapos igaitsa ini tanan sa kalayo sa impyerno na didto maganguruyngoy an mga tawo kag magaragot an inda mga ngipon sa pagsakit.
An mga matanos naman magasirak pareho san adlaw didto sa kahadian san inda Ama.
Kamo na makabati, magpamati sin maayo!
Nagpadayon si Jesus, Bagan kayamanan na natatago sa uma an pagahadi san Dios.
Pareho ini san tawo na pakakita sani na kayamanan tinahuban gihapon.
Nag-uli siya sa kalipay kag binaligya an tanan niya na nakasadirihan tapos binakal idton uma.
An pagahadi san Dios pareho san negosyante na nagaparapanghanap sin mga pinakamaayo na perlas.
Pakakita sin pinakapambihira sani, umuli kag binaligya an tanan niya na nakasadirihan, tapos binakal ini.
Sugad man, an pagahadi san Dios pareho san lambat na gin-itsa sa dagat kag nakakuha sin manlain-lain na isda.
Pakapuno sani ginhaw-as pabaybayon san mga parapangisda.
Tapos pag-iringkod ninda gintipon ninda an mga maayo na isda sa surudlan pero ginpilak an mga maraot na klase.
Amo man an mangyayari sa katapusan san kinab-an.
Makaradi an mga anghel tapos lalainon ninda an mga maraot na tawo sa mga matanos.
An mga maraot iitsa sa nagadaba-daba na kalayo kun diin maganguruyngoy sinda didto kag magaragot an inda mga ngipon sa kasakit.
Nano, nasabutan niyo ini tanan?
an hunga ni Jesus.
Nagsabat sinda, Opo.
Ginsabihan gihapon niya sinda, Pareho sa tagbalay na ginapaluwas an iya mga gamit na bag-o kag daan hali sa iya taguan ini an kada paratukdo san Kasuguan na gintukduan manungod san kahadian san langit.
Pakatapos pakaistorya sani naghali si Jesus didto.
Pagbalik naman niya sa iya sadiri na lugar, nagtukdo siya sa mga tagadidto sa inda sinagoga.
Nangawa sinda kag naghurunga, Pan-o nagin madunong ini na tawo kag makahimo sani na mga milagro?
Nano, dili ba anak lang siya san panday?
Dili ba an iya iloy si Maria?
Nano, dili ba an iya kamaranghod na lalaki sinda Santiago, Jose, Simon kag Judas?
An tanan naman na iya kamaranghod na babayi, nano, dili man sinda an aton kaurupod?
Kun sugad pan-o naaraman sani na tawo an paghimo san mga milagro?
Kaya urit sinda kan Jesus.
Pero ginasabihan niya sinda, Bisan sin-o na propeta ginagalangan bisan diin pwera lang sa iya sadiri na lungsod kag panimalay.
Kaya kay wara sindan pagtuod, kulang an mga milagro na ginhimo niya didto.
