Niyan halapit na an kapyistahan san Tinapay Na Waran Lebadura na ginatawag Paskwa.
An mga namumuno san kapadian kag mga paratukdo san Kasuguan nagahanap sin paagi para ipapatay si Jesus pero dili ninda mahimon hayag kay nahahadlok sinda sa mga tawo.
Didi sinudlan ni Satanas si Judas na an apilyido Iscariote, usad san dose.
Nagkadto siya sa mga namumuno san kapadian kag sa mga opisyales san mga gwardya para iristoryahan an plano sa pagtraydor niya kan Jesus.
Nalipay gayod sinda kag nagtuga na hatagan si Judas sin kwarta.
Nag-uyon siya kaya tuna sadto nagahanap siya sin maayo na oportunidad agod patraydor na iintriga si Jesus sa inda na dili mamalisyahan san mga tawo.
Nag-abot an adlaw san kapyistahan san Tinapay Na Waran Lebadura kun san-o an dapat na pagpatay san iharalad na kordero na kakaunon para sa Paskwa.
Sana na adlaw ginsugo ni Jesus sinda Pedro kag Juan na nagasabi, Kadto kamo kag ihanda an pagkaon para sa Paskwa agod kaunon naton.
Diin mo gusto ihanda ini?
an hunga ninda.
Nagsabat siya, Pamati, pagsulod niyo sa syudad, may makakasugat kamon lalaki na may daran tibod na tubig.
Sundon niyo siya hasta sa sulod san balay na iya pagasudlan kag didto sabihon sa tag-iya sani, Nagapahunga sa imo an Maestro, Hain an kwarto para sa mga bisita kun diin makaon ako san handa san Paskwa kaupod san akon mga disipulos.
May itutukdo siya sa iyo sin dako na kwarto sa ibabaw na kompleto na sin garamiton kag preparado na.
Didto kamo maghanda para sa aton.
Nagkadto an duha na disipulos kag nakita ninda an tanan na ginsabi sa inda.
Kaya ginpreparar ninda an pagkaon sa Paskwa.
Pag-abot san oras nag-ingkod na si Jesus para magkaon kaupod an iya mga apostoles.
Sinabihan niya sinda, Kaila ko na gayod na makadungan kamo pagkaon sani na kaunon sa Paskwa antes san akon pagtios, kay dili ko na ngani ini maootro hasta na an gusto sabihon sani matuman sa kahadian san Dios.
Pakatapos may ginkuha siya na kupa kag, pakapasalamat sa Dios, nagsabi, Batuna niyo ini kag mag-irinom kamo didi.
Ginasiguro ko sa iyo na tuna niyan dili na ako mainom san duga san mga ubas hasta na mag-abot na an pagahadi san Dios.
Pakatapos nagkuha siyan tinapay kag pakapasalamat gin-utud-utod kag pinanghatag sa inda na nagasabi, Ini an akon lawas na ginahatag ko para sa iyo.
Kaunon niyo ini bilang pagdumdom sa akon.
Sugad man ginkuha niya an kupa pakatapos san panigab-i kag nagsabi, Didi sani na kupa amo an pagpamatuod san bag-o na sinumpaan san Dios na ipapatuman paagi sa akon dugo na ipapaawas para sa iyo.
Pero kitaa kay adi kaupod ko pagkaon an matraydor sa akon.
Mangyayari sa akon na Anak San Tawo an susog sa ginbuot san Dios pero kamakangingirhat man san kastigo san matraydor sa akon!
Kaya nagtuna sinda pagpahurunga-hunga kun sin-o man gayod sa inda an makahimo sani.
Nagsuruay man sinda kun sin-o sa inda an pagakilalahon na pinakalabaw.
Didi sinabihan sinda ni Jesus, Sa mga dili-Judio an mga hadi amo an may pagsakop sa inda kag idton may otoridad sa inda amo an ginatawag na mga parapangataman.
Pero iba kamo kay an pinakalabaw sa iyo dapat mag-ugali bilang pinakamanghod sa tanan kag an namumuno mag-ugali bilang suruguon, kay sin-o man gali an mas labaw, an ginasirbihan o an nagasirbe?
Syimpre an ginasirbihan gayod.
Pero adi ako kaupud-upod niyo bilang usad na nagasirbe!
Kamo an mga nagapabilin na kaupod ko sa akon mga kalisudan.
Kaya ginahatag ko sa iyo an gahom san pagsakop pareho san paghatag sa akon san akon Ama agod makakaon kamo kag makainom kaupod ko didto sa akon kahadian kag makaingkod sa mga trono agod maghusgar san dose na mga lahi san Israel.
Didi naman nag-istorya si Jesus, Simon, Simon, paglikay kay nangayo si Satanas na porbaran ka agod magbaya ka sa akon na bagan pagpabulag san upa sa bugas, pero ginpangadyi ta ikaw, Simon, na dili man lugod mawara an imo pagtuod kag kun maulian ka na sani pakusuga man an imo mga kamanghudan sa pagtuod.
Nagsabat si Simon, Ginoo, preparado ako magpapriso kag mamatay kaupod mo.
Didi nagsurmaton si Jesus, Pedro, may ginasabi ako sa imo na dili pa ngani maturaok an manok yana na adlaw pagapaambutan mo akon tulo na beses na kilala mo ako.
Pakatapos ginhunga man sinda ni Jesus, San suguon ta kamo na waran pitaka, surudlan o sandalyas, nano, nagkulang kamo?
Wara, an sabat ninda.
Sinabihan niya sinda, Pero yana kun igwa kamon pitaka darha ina.
Kun may surudlan darha man.
Kun wara kamon sundang ibaligya an iyo ginasul-ot kag magbakal, kay matuod gayod na matutuman sa akon an mga surmaton san Banal Na Kasuratan na amo ini, Ginbiyo siya sa mga kriminal.
Matuod na an nasasabi sa Banal Na Kasuratan manungod sa akon natutuman na.
Niyan nagsabi sinda, Ginoo, igwa didi sin duha na sundang!
Tama na ina!
an sabat niya.
Nagluwas si Jesus sa syudad kag pareho san iya nakaugalian na nagpakadto sa Bukid San Kaolibohan.
Nagsunod man an mga disipulos.
Pag-abot ninda didto nagtugon siya, Mangadyi kamo agod dili matintaran.
Pakatapos nagpauruunhan siya sa dili na siya mababatian kag nagluhod para mangadyi, Ama, kun maayo sa kabubut-on mo halia man tabi sa akon ini na kupa pero dili an akon pagbuot kundi an sa imo lugod an masunod.
Didi may nagpakita sa iya na anghel hali sa langit na nagpasarig sa iya.
Dahilan san grabe na kasakit inungod pa gayod niya an iya pagpangadyi kag nagtururo an iya balhas sa duta na bagan tinuro san dugo.
Pagtindog niya pakapangadyi binalikan an mga disipulos kag naabtan na tururog dahilan sa kapagalan ninda tungod sa dako na kamunduan.
Tapos naghunga siya, Nano kay tururog kamo?
Bangon kag mangadyi kamo agod dili madaog san tintasyon.
Nagasurmaton pa si Jesus san may nag-abot na mga tawo na ginapangunahan ni Judas na usad san dose.
Ginhalapitan niya si Jesus agod harukan.
Pero ginhunga siya ni Jesus, Judas, pagatraydoran mo ba ako na Anak San Tawo paagi sa harok?
Pakakita san mga kaurupod ni Jesus kun nano an mangyayari naghunga, Ginoo, nano, gamiton na namon an amon mga sundang?
Tapos usad sa inda an tumigbas sa suruguon san pinakapuno san kapadian kag nautas an tuo na talinga.
Pero nagsurmaton si Jesus, Ayaw kamo sana!
Pakatapos dinapatan niya an nautudan san talinga kag nagkaigwa gihapon inin talinga.
Sani naman nagsurmaton si Jesus sa mga namumuno san kapadian, sa mga namumuno san mga gwardya san templo kag sa mga namumuno san mga Judio na nagkadto pagdakop sa iya, Nano, tulisan an paghuna niyo sa akon kay nagdarara pa kamon mga talibong kag mga balbag?
Sa pag-ururupod naton uruadlaw sa templo wara niyo ako pagdakupa.
Pero amo na ini an ginahulat niyo na oras na pagdakop sa akon.
Amo man an paglabaw san poder ni Satanas sa kaduluman san karautan.
Niyan, pakadakupa kan Jesus san mga nag-arestar sa iya, dinara sa balay san pinakapuno san kapadian.
Si Pedro naman nakasunod pero sa huruharayo.
Nagdabok sinda sa tunga san natad kag nag-ingkod patalibod sani.
Nag-ingkod man si Pedro katakin ninda.
San nagaingkod na siya didto sa nabanaagan san kalayo, may nakakita sa iya na suruguon na babayi, tinurok siya kag sinabihan, Ini siya kaupod man sana na tawo.
Pero nagpaambot si Pedro, Babayi, dili ko siya kilala.
Taud-taod may nakakita naman sa iya kag nagsabi, Usad ka man san kaupod sana na tawo.
Amigo, dili ako, an sabat ni Pedro.
Pakalipas san mausad ka oras may nagpirit gayod na nagasabi, Sigurado gayod na ini siya kaupod man sana na tawo kay taga-Galilea man siya.
Pero nagsabat si Pedro, Amigo, ambot kun nano an ginasabi mo.
Sadto mismo tumuraok an manok myintras nagasurmaton pa siya.
Pakatapos liningi si Pedro san Ginoo kag sinud-ong.
Didto nadumduman ni Pedro an ginsabi sa iya, Antes magturaok an manok yana na adlaw pagapaambutan mo na ako sin tulo na beses.
Didi naghali si Pedro kag nagparabakho gayod.
Niyan gintuya-tuya kag ginpasakitan si Jesus san mga nagabantay sa iya.
Tinahuban man ninda an iya mga mata kag ginmanda, Abir, tigmaha daw kun sin-o an nagsuntok sa imo.
Tapos nagpadayon sinda sin sobra na pagtuya-tuya sa iya.
Pagkaaga nagkaigwa sin pagtiripon an mga namumuno san mga Judio kaurupod san mga namumuno san kapadian kag mga paratukdo san Kasuguan.
Ginpaatubang siya ninda sa inda Konseho.
Tapos sinabihan siya ninda, Sabihi kami kun ikaw man gayod an Cristo.
Nagsabat si Jesus, Kun sabihan ta kamo dili man gihapon kamo matuod kag kun hungaon ta kamo dili man kamo masabat.
Pero magtuna yana magaingkod ako na Anak San Tawo sa pinakaimportante na pwesto sa may tuo san Makagagahom na Dios.
Kaya an tanan naghunga, An gusto mo sabihon na ikaw an Anak San Dios?
Nagsabat si Jesus, Kamo an nagsabi sana.
Sa katapus-tapusi nagsarabi sinda, Nano pa man na mga testigos an kinahanglan ta?
Nabatian na naton mismo sa iya sadiri na panurmaton.
