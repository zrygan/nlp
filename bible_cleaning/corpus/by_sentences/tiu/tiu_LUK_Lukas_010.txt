Ket kalpasan diyan, pimili manin ya Apu ka pitu nga pulu ket duwa nga toley, ket nibon na da nga sinagduduwa, nga mon-ona da nga mawe kadiya tunggal ili se lugar nga dumagasan nad ne Jesus.
Ket kinunen na kadito ibon na, Arig nga adu win ya magani kuma, ngem eteng ngas diya aggani.
Itu nga agkararag kayu kuma ngarud nga agadeng kayu iya akin-kuwa iya magani, tasun uwed da ibon na kuma nga mawe manggani kadiya ipagani na.
Ket mawe kayu ngarudin, ngem agannad kayu lugud.
Ta ya panangibon ku dakayu ita, ket arig mettas nga uwed urbun karneru nga iturung ku iya edyan diya atap nga asu nga nauyung.
Ket idi nga ipeppen nu, awan kuma itarey nu nga kuwarta man, legpi winno reserba nu nga palloka, se madi kayu agsardeng iya dalan nga kumablaaw ka orey nagan na.
Ket no umuneg kayu iya isa nga baley, kumablaaw kayu nga mona, nga kunen nu, Talna kuma ya uwed kadiya bumaley idi, kunen nu.
Ket no uwed toley iyan nga baley nga makaawat nga tutu ka talna, maipaay ngarud igina ya kablaaw nu.
Ngem no awan makaawat ka talna iyan, ket dakayu mettasin ya pakaipaayan niyan nga kablaaw nu.
Agdagus kayu iyan mettas nga baley nga inuneg nu, nga madi kayu agal-alis ka pagdagusan nu.
Ket ya ipasangu da dakayu, itu mettas ya kalinteggan nu nga kanen se inumen, ta rumbeng ngarud nga matangdanan ya agtarabaku.
Ket no dumateng kayu iya isa nga ili, se rispitaren dakayu, ket kanen nu nga siiiyaman ya orey nagan na nga ipasangu da dakayu.
Palaingen nu diya agsacsakit iyan nga ili, se ibaga nu kadiya toley iyan nga, Umadenni dakayun ya panangituray ne Apu Diyus, kunen nu.
Ngem no makadateng kayu iya isa nga ili, ket madi dakayu rispitaren, ket mawe kayu iya edyan diya kalkalsada niyan nga ili, ket agten idi ya kunen nu iya imatang diya toltoley iyan nga ili Orey ya tapuc niya ili nu nga dumket kadiya saka mi, punasan min, tasun maemmuwan nu ngarud nga awan bibiyang mi dakayu.
Ngem tandaanan nu lugud nga imadenni met dakayu ya panangituray ne Apu Diyus, kunen nu.
Ket pudnu met nga nad no madatngan ya panangukum ne Apu Diyusin, nangnangruna nad nga kaasiyan ne Apu Diyus dito iSuduma ngem diya toltoley iyan nga ili nga madi mangrispitar dakayu, kunen na.
Uwed manin kinunen ne Jesus, nga agten idi: Kackaasi kayu nga iKorasin se dakayu nga iBetsayda!
Ta orey adu win diya nakaskasdaaw nga naipasingen dakayu iya ili nu, madi kayu latta nga agbabawi kadiya basbasul nu.
Ket no dito iTiru se iSidun kuma nga gennung ya nakaipasingnan diyan nga nakaskasdaaw, ket nalaka da lugud nga nipasingen nga agbabawi dan, nga agkawwes da ngarud ka nakatel nga luput, se agtugtugew da kuma pe iya dapagin gapu iya ladingit da.
Ket kinapudnu na, no iya timpu nad niya panangukum, nangnangruna nad nga kaasiyan ne Apu Diyus dito iTiru se iSidun ngem dakayu.
Ket dakayu nga iKapernaum, nagan na ya ipagarup nu?
Maidayaw kayu nad ngata ka langit?
Bekken met!
Maipasegged kayu lugud met iya pagtuukan diya natey.
Ket kinunen ne Jesus kadito ibon na, Ya mangipangag dakayu, iyaken met ya tutu nga ipangag na.
Ket ya toley nga madi mangdayaw dakayu, iyaken met ya madi na dayawen.
Ket ya madi mangdayaw iyaken, ya nangibon met iyaken ya madi na dayawen, kunen na.
Ket kalpasan nito gagara dito pitu nga pulu ket duwa nga nibon ne Jesus, simoli da nga siaanggem.
Ket kinunen da, Apu, orey diya sairu, ikasu dakami met gapu iya turay mu!
kunen da.
Ket kinunen ne Jesus igida, Pudnu met yan, ta naimatangac met ya kellat nga pannakaidegsut ne Satanas manipud ka langit, nga arig mettas nga panagsel-it.
Tutu met nga necdan nakayun ka pannakabalin, tasun mabalin nu ya manggudel kadiya malaga se gagamat, nga madi kayu maan-anu, se tasun mangabac kayu iya amin nga pannakabalin nito mangkuntra dactida, ket awan ngarud pakaan-anuwan nu.
Ngem orey ikasu dakayu diya sacsairu, bekken kuma nga itu ya paganggemman nu, no di lugud aganggem kayu gapu ta nailista diya nagan nu ka langitin, kunen na.
Iyan mettas nga kanitu, pinagragsac met niya Ispiritu Santu nge Jesus.
Ket kinunen ne Jesus nga sikakararag, Agyaman nac ikew, Ama nga Apu niya langit se ya lubung ngi.
Agyaman nac ngarud, gapu ta nilimed mu didi nga banbanag kadiya uwed adal da se kadiya mamasirib, ngem nipakaemmum nga gennungin kadiya kadawyan nas nga toley nga maiyarig ka ebbing nga awan pekkem adal na.
Agten iyan ngarud ya wagas mu, Ama, ta itu met ya gabay mu, kunen na.
Ket kinunen manin ne Jesus, Nitalec niya Amac iyaken diya amin.
Ket awan met makaem-emmu iya Anac, no di ngas ya Ama.
Se awan met makaem-emmu iya Ama, no di ngas ya Anac, se diya gabay ngas niya Anac nga pangipakaemmuwan igina, kunen na.
Ket kalpasan niyan, simangu nge Jesus kadito adalan na, ket ig-igida ya nangibagaan na, nga kinunen na, Nagasat kayu gapu kadiya masingsingen nu ita.
Ta kinapudnu na, adu dito mammadtu se ar-ari nga nagtarigagay nga makasingen kuma kadidi nga masingsingen nu ita, ngem di da met nasingen.
Se ginabay da pe ya makagicna kuma kadidi nga magicgicna nu ita, ngem di da met pe nagicna, kunen na.
Ket itun, uwed isa nga masirib iya Linteg nga nagsikad nga nangsintir e Jesus, nga kinunen na, Mistru, nagan ya masapul nga wanglec tasun magun-ud ku kuma ya biyag nga agnanayun?
kunen na.
Ket kinunen ne Jesus, Nagan kad ya naisurat iya Linteg tida?
Nagan ya panagawat mu iya maibasbasa nga peyeng iya gigimungan?
kunen na.
Ket simungbat to masirib nga kinunen na, Kunen na iya Linteg nga, Ayatem ngarud ya Apu nga Diyus mu iya amin nga kabaellam nga mangipateg nga uwed iya pusum, iya nakem mu, iya bileg mu, se iya sirib mu.
Se kunen na pe nga, Ayatem ya padam nga toley, nga agten mettas iya panagayat mu iya beggim, kunen na.
Ket kinunen ne Jesus igina, Kustu ya sungbat mu.
Agten iyan kuma ya wanglem, ket uwed nad ngarud ikew yan nga biyag, kunen na.
Ngem to masirib iya Linteg, gabay na nga ikalinteggan latta ya beggi na, itu nga nagsaludsud manin e Jesus nga kinunen na, Bo a, ngem nagan na kuma ya naibilang nga kapadac?
kunen na.
Ket nipalawag ne Jesus nga kinunen na, Agten idi: Uwed isa nga lalaki nga naggayat ka Herusalem, nga managus nga mawe ka Heriku.
Ket uwed da met tulisan nga nangsaneb igina, ket inalac da ngarud amin diya uwed igina, agraman ya luput na.
Kinabkabil da, ket pinanawan da nga makatkatayen nin.
Ket nairana met pe ya managus iyan ya isa nga agsirsirbi iya Templu.
Ket ito nasingen na to lalaki nga natulisan, liniclikan na ngas met nga tinaliban.
Ket agten pe iyan ya isa nga katulungan iya Templu nga kapututan nito Lebi, ta ito nanalan iyan se nasingen na to natulisan, liniclikan na ngas met pe nga tinaliban.
Ngem uwed met pe isa nga iSamarya nga nanalan iyan.
Ket ito nasingen na to natulisan, naasiyan igina.
Inadenniyan na ngarud, ket inagasan na diya talingu na ka lana se basi, se na binedbeddanin.
Kalpasan na, nisakey na to lalaki iya kabayu na, ket nawe na nipen iya isa nga pagdadagusan, se na inistimar antuni.
Ket ito kaagsapaan na, nangecde to iSamarya ka duwa nga pirac ito agpadpadagus, ket kinunen na, Istimarem kay yani nga toley.
Ket no madi makaanay yan nga necdec, anayac nad no sumoli yac, kunen nito iSamarya, kunen na.
Ket kalpasan nidi nga panagpangngarig ne Jesus, kinunen na ito masirib iya Linteg, Iya panagkunem, nagan kadito tellu ya pudnu nga kapada nito toley nga sinaneb dito tulisan?
kunen na.
Ket kinunen met nito masirib, To nangaasi igina, a, kunen na.
Ket kinunen ne Jesus, Agten iyan kuma ngarud ya wanglem, kunen na.
Ket ito nituluy de Jesus ya pananalan da, dimateng da iya isa nga ili.
Ket antuni, uwed isa nga babey nga nangsangaili igida, nga agnagan ka Marta.
Ket uwed pe babey nga kabsat ne Marta nga agnagan ka Marya.
Ket e Marya, nakasalompee iya sangu niya Apu nga aggicgicna iya panursuru na.
Ngem e Marta nga gennung, malipuwessan iya adu nga panagisagana na.
Itu nga nawe iya edyan ne Jesus, ket kinunen na, Apu, awan kadi anyaman na ikew no ipamoya nac nge kabsat ku iya panagistimar ku?
Ibagam kay igina nga umbet nac tulungan, kunen na.
Ngem kinunen niya Apu igina, Ay, Marta, adu was ya pakadanagam se pakariribukan niya panpanunut mu.
Ngem bekken met nga adu diya masapul mu nga biyangan, no di yas is-isa.
E Marya, pinili na mettin ya mayat, ket pulus nga madi maipac igina yan, kunen na.
