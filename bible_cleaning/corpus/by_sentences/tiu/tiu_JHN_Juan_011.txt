verse	content
001	Ket enna ili nga Betanya itun, uwed isa nga lalaki nga agsakit, nga agnagan ka Lasaru.
001	Ket nagedyan pe ka Betanya de Marya nge Marta nga agkabsat, nga kakabsat nito Lasaru nga agsakit.
002	Ket idi nga Marya nga kabsat ne Lasaru, itu to nangibucbuc itun ka bangbanglu kadiya saka niya Apu se na nipunas ya ebbuc na.
003	Ket ito agsakit nge Lasaru, nangibon dito babey nga agkabsat ka nawe nangipadamag e Jesus.
003	Ket kinunen ngarud dito naibon e Jesus, Apu, agsakit ya patpatgem nga gayyem, kunen da.
004	Ket ito nagicna ne Jesus yan, kinunen na, Madi ipatey ne Lasaru yan nga sakit na.
004	Pakaidayawan ne Apu Diyus yan nga sakit na, ta gapu idi nga mapaspasamac, uwed nad met pakaidayawan niya Anac ne Apu Diyus, kunen na.
005	Patpatgen ngarud ne Jesus dito agkakabsat nga Marta, Marya se Lasaru.
006	Ngem orey ito nadamag ne Jesus nga agsakit to Lasaru, nagedyan pekkem mas iyan ka unus duwa nga algew.
007	Ket kalpasan duwa nga algew, kinunen ne Jesus kadito adalan na, Tidan.
007	Sumoli tida ka Hudya ngin, kunen na.
008	Ngem kinunen da igina, Bay-an tida ya sumoli antuni, Mistru.
008	Bekken met pekkem nga nabayag to tage da mangdampag ikew dito pada tida nga Hudyu antuni, kunen da.
009	Ket e Jesus, kinunen na met, Uwed met sangapulu ket duwa nga uras iya aggidam.
009	Ket ya toley nga manalan iya algew, madi miduclap, ta mawadaan met ya dalanen na gapu iya mangwada idi nga lubung.
010	Ngem ya manalan iya gabi, maiduclap met, ta awan mangwada igina, kunen na.
011	Ket kinunen manin ne Jesus igida, Nakatudug nge gayyem tida nga Lasaru win, ngem mawe yac lukagen, kunen na.
012	Ngem dito adalan na, kinunen da, Nabaru a, no nakatudugin Apu, tasun bumileg ya beggi na se umunayin, kunen da.
013	Agten iyan ngarud ya kinunen da, ta nipagarup da nga tutu nga tudug ngas ya kinunen ne Jesus.
013	Ngem ya kayat na nga kagiyen, ket natey yin to Lasaru.
014	Ket iya agten iyan, nilawlawag ne Jesus igida nga kinunen na, Natey nge Lasaru win.
015	Ngem gapu dakayu, nabarbaru kunec no awan nac iya edyan na ito pannakatey na, tasun ita, bumileg ya panamati nu.
015	Ala, mawe tida enna edyan nan, kunen na.
016	Ket to Tumas nga maawagan pe ka Singin, kinunen na kadito kabulun na nga adalan, Tidan!
016	Mibulun tida ngarud iginan, tasun mairaman tida e Mistru nga matey!
016	kunen na.
017	Ito nakadateng de Jesus enna sakup niya Betanya ngin, nadamag da nga naitamen nin to Lasaru, ket eppat nga algew nan.
018	Ket gapu ta tumellu nga kilumetru was ya kadeyyu niya ili nga Betanya ka Herusalem,
019	adu pe dito Hudyu nga taga-antuni nga nawe nakipagladingit kade Marta nge Marya gapu ito pannakatey nito kabsat da nga lalaki.
020	Ket ito nadamag ne Marta nga sumungsungad nge Jesusin, rinumwar nga nawe simabet igina.
020	Ngem e Marya, nabati iya uneg nito baley da.
021	Ket kinunen ne Marta e Jesus, Apu, no uwed ka kuma idi itun, madi kuma natey ya kabsat ku!
022	Ngem orey ita, emmuc met nga orey nagan na nga adngem e Apu Diyus, ecde na met ikew, kunen na.
023	Ket kinunen ne Jesus igina, Agungar met ya kabsat mu, kunen na.
024	Ket kinunen ne Marta, Bo, emmuc a, nga agungar nad iya panagungar diya natey iya kaodiyan nga algew, kunen na.
025	Ket kinunen ne Jesus igina, Iyaken mettas ya mangpaungar se mangecde ka biyag.
025	Dikad pe ya mamati iyaken, orey no matey, agbiyag nad mettas.
026	Ket diya sibibiyag pekkem nga mamati iyaken, pulus nad nga madi matey ka agnanayunin.
026	Patiyem kad yan nga kunec?
026	kunen na.
027	Ket kinunen ngarud ne Marta igina, Bo, Apu.
027	Patiyec ngarud nga ikew nga tutu ya Kristu nga Anac ne Apu Diyus, nga naipadtu nga umbet idi nga lubung, kunen na.
028	Ket ito nakunen ne Marta yanin, simoli ito baley da nga inayab na ya kabsat na nga Marya.
028	Ket kinunen na nga niyasasim, Uwed nge Mistru win, ket palbeten naka, kunen na.
029	Ket ito nagicna ne Marya yan, rinumwar nga dagus nga nawe ito edyan de Jesus,
030	ta madi da pekkem imuneg iya ili, no di lugud nagsardeng da pekkem ito nangsabtanan ne Marta igida.
031	Ket dito Hudyu nga kabulun ne Marya nga nakipagladingit igina enna baley da, nasingen da nga dagus nga rinumwar nge Marya.
031	Ket nipuyut da ngarud igina, ta pagarup da no mawe agsangit enna tamen nito Lasaru.
032	Ket ito nakadateng nge Marya ito edyan ne Jesus, nagparintumeng iya sangu na, nga kinunen na e Jesus, No uwed ka kuma idi itun Apu, madi kuma natey ya kabsat ku!
032	kunen na.
033	Ket ito nasingen ne Jesus nga agsangsangit nge Marya ngin se orey pe dito Hudyu nga nibulun igina, nakipagleddaang ngarud igida, ket nasakit nga unay ya ricna na.
034	Ket kinunen ne Jesus, Awac ya nangitamnan nu igina?
034	kunen na.
035	Ket kinunen da, Umbet mu singen a, Apu, kunen da.
036	Ket nagluwa met pe nge Jesusin.
037	Itu nga kinunen dito Hudyu, Singen nu!
037	Napalaus met pe ya panangipateg na igina!
037	kunen da.
038	Ngem uwed dito duduma igida nga nagkunen, Di lugud igina kanu to nangpalaing ito kulap itun?
038	Ape nga di na met nabalinan nga nilisi yan nga toley ka patey?
038	kunen da.
039	Ket napalaus manin ya leddaang ne Jesus ito umadenni da ito tamen.
039	Ket to tamen, liyang nga nagistan ka isa nga dackel nga batu.
040	Ket kinunen ne Jesus, Ipac nu kay ya batu nga giset na, kunen na.
041	Ngem e Marta nga kabsat nito natey, kinunen na, Ngem nalabin, Apu, ta eppat nga algew na nga naitamen nin!
041	kunen na.
042	Ngem kinunen ne Jesus igina, Di yac kad nibaga ikew nga no mamati ka, masingem ya pakaidayawan ne Apu Diyus?
042	kunen na.
043	Dikad pe nipac da ngarudin to batu.
044	Ket e Jesus, limangad nga kinunen na, Ama, agyaman nac, ta ipangag nac.
045	Ket emmuc ngarud nga sigud nga ipangag nac nga kankanayun, ngem kinagic yan gapu ngas kadiya toley nga uwed idi nga aggigicna, tasun patiyen da kuma nga tutu nga ikew ya nangibon iyaken, kunen na.
046	Ket ito nakagi na yanin, nagpekkaw nga kinunen na, Lasaru, rumwar kan!
046	kunen na.
047	Ket rinumwar ngarud to natey nga sipuputeput pekkem to luput nga nangirapet kadiya ima na iya beggi na, se naiputeput kadiya saka na.
047	Ket ya rupa na, sikakalomot ka pangyu.
047	Ket binilin ne Jesus dito toley nga kinunen na, Ukasan nu ngarudin, tasun mawayawayaanin, kunen na.
048	Ket iya agten iyan, dito Hudyu nga nangbulun e Marya se nakasingen ito winangel ne Jesus, adu igida diya namati e Jesusin.
049	Ngem uwed duduma nga nawe nangipadamag kadito Parisiyu ito winangel ne Jesus.
050	Ket iya agten iyan, dito Parisiyu se dito pangpangulu dito agsirsirbi iya Templu, miniting da ya Kunsehus.
050	Ket nagtetebbar da, nga kinunen da, Nagan ngarud ya wanglen tidan?
050	Ta adu met nga tutu diya nakaskasdaaw nga ar-arimanen niyan nga toley yin!
051	Ket no ipamoya tida, kaynun no mamati nad diya amin nga toltoley iginan.
051	Ket no agten iyanin, umbet ngarudin diya agtuturay nga iRuma nga mangpirdi iya Templu tida se iya pagiliyan tida pe, kunen da.
052	Ngem nagkagi to isa igida nga agnagan ka Kaipas, nga igina to agdama nga kangatuwan nga agsirsirbi iya Templu itun nga dagun, ket kinunen na, Ape?
052	Arig met nga awan nga pulus emmu nun!
053	Madi kayu aya maawatan nga nabarbaru lugud dactida no matey kuma ya is-isa ngas nga toley nga agpaay kadiya amin nga toltoley, ngem ya mapirdi nad met ya amin niya pagiliyan tida?
053	kunen na.
054	Ngem yan nga kinagi nito Kaipas, bekken nga timaud iya kabucbukudan na ngas nga nakem.
054	Ta gapu ta igina ya naisaad nga kangatuwan nga agsirsirbi iyan nga dagun, padtu ngarud to kinagi na, nga nipaikagi ne Apu Diyus igina.
054	Ket to padtu, maipanggep met iya pannakatey ne Jesus nga maipaay iya pannakaisalakan diya toltoley iya pagiliyan da.
055	Ket bekken nas nga maipaay igida, no di pe kadiya maibilang nga an-anac ne Apu Diyus nga naiwaraswaras kadiya nadumaduma nga pagiliyan.
055	Agten iyan ngarud tasun diya anac ne Apu Diyus, maitipun da nga amin iya is-isa nga bungguy ne Apu Diyus.
056	Ket iya agten iyan, nanipud ito miting da, nagiinnumanan dito pangpangulu diya Hudyu no kumaan kuma niya panangpatey da e Jesus.
057	Ket itu ya gapu na nga madi nagpasingen nge Jesus kadiya Hudyu enna Hudya ngin.
057	Pimanaw was antuni nga nawe iya lugar nga denni iya away, iya isa nga ili nga managan ka Epraim.
057	Ket nagedyan antuni nin nge Jesus se dito adalan na.
058	Ket itun, dandani to timpu padaya diya Hudyu nga maawagan ka Padaya Nitatalib.
058	Dikad pe adu diya nanang-at nga nawe ka Herusalem nga naggayat kadiya nadumaduma nga barbaryu.
058	Nawe da ngarudin, tasun tungpalen da nga mona ya alagaden da nga mangpadalus iya beggi da, sacbay niya panangrugi nito padaya.
059	Ket dito toltoley nga adu ka Herusalem, sinapsapul da nge Jesus.
059	Ket ito naguurnung da enna Templu, nagsisinnaludsud da nga kinunen da, No ikew, nagan ya kunem?
059	Umbet ngata makipadaya?
059	kunen da.
060	Agten kadiyan ngarud diya sinapsaput da, ta dito pangpangulu dito agsirsirbi iya Templu se dito Parisiyu, nibilin da kadiya toltoley nga no uwed makaemmu iya edyan ne Jesus, ipakaemmu na kanu igida, tasun tacmen da.
