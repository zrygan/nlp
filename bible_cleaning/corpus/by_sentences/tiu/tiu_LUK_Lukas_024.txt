Ket ito nasapa pekkem nga unay iya algew Duminggu, nawe dito babey iya nakaitamennan ne Jesus.
Ket nitarey da dito bangbanglu nga nisagana da nga pangbalsamar iya bangkay.
Ket ito dimateng da antuni, nasingen da nga ya dackel nga batu nga naigiset ito nailiyang nga tamen, naibukalig mettin.
Ket nimuneg da ngarud ito tamen, ket nasingen da met nga awan gayam to bangkay ne Apu Jesusin.
Ket nasikuran da ngarud no ape.
Ket pagamwan da ngas nga uwed met duwa nga lalaki nga gasisikad iya abay dan, nga makapurar ya kawwes da.
Ket nagdumug ngarud dito babey gapu iya napalaus nga ansing da.
Ket dito lalaki, kinunen da igida, Ape nga ya edyan diya natey ya pangsapsapulan nu iya sibibiyag?
Awan met idi nin ya sapsapulen nu, ta nagungarin.
Madi kayu kad malagip to kinagi na dakayu ito kauwed na pekkem enna Galilya?
Ta nibaga na met nga masapul nga maiyawat ya Anac nga Naipatoley kadiya toley nga managdacdakec, se masapul nga mailansa ka krus, ket agungar mettas iya maikatlu nga algew, kunen na met itun, kunen dito lalaki.
Ket nalagip ngarudin dito babey to kinagi ne Jesus itun.
Ket pimanaw da ngarud ito edyan nito tamen, nga simoli iya siyudadin.
Ket ito sinumpuc dan, nipadamag da amin diyan kadito sangapulu ket isa nga adalan ne Jesus, se kadito duduma nga pasurut na.
Ket dito babey nga nagipadamag kadiyan kadito apustules, igida de Marya nga iMagdala, Huwana, se e Marya nga ina ne Santiyagu.
Didi se dito kabulun da nga duduma nga babey diya nagipadamag kadito apustules.
Ngem madi met namati dito nakaibagaan niya damag, ta pagarup da no agsimsimangtaw was dito babey.
Ngem e Pedru, nanagtag met nga nawe naningen ito tamen.
Nagdokot nga simerep iya uneg nito tamen, ket awan sabali nga nasingen na no di ngas to luput nga linen nga nangkubit da itun ito bangkay ne Jesus.
Itu nga nagawirin, nga nasdaawan gapu iyan nga napasamac.
Ket iyan mettas nga algew, uwed duwa nga pasurut ne Jesus nga mawe iya isa nga ili nga managan ka Emaus.
Ket ya ili nga Emaus, mabalin nga sangapulu ket isa nga kilumetru ya kaaddeyyu na manipud ka Herusalem.
Ket ito manmanalan da, sapsaputen da to amin nga napasamac maipanggep e Jesus.
Ket ito agsapsaput da pekkem, uwed imadenni nga nakibulun pe igidan.
Ket e Jesus met.
Nasingen da, ngem madi da nga nailasin nga e Jesus ya kabulun da.
Ket sinaludsud ne Jesus igida, Nagan ya sapsaputen nu iya panagdaldalan nu?
kunen na.
Ket nagsardeng ngarud nga nanalan dito duwa, ket masingen met kadiya rupa da ya leddaang da.
Ket ya isa igida nga agnagan ka Kliyupas, simungbat met e Jesus nga kinunen na, Madim kad emmu?
Ikew was kid ya aged-edyan ka Herusalem nga madi makaemmu no nagan ya napaspasamac antuni kadito nagkallabes nga algew, kunen na.
Ket kinunen met latta ne Jesus igida, Ape?
Nagan kad niyan?
kunen na.
Ket simungbat da manin igina nga kinunen da, Maipanggep ngarud kadiya amin nga napasamac ito Jesus nga iNasaret, itu ya sapsaput mi.
Mammadtu met to Jesus, ket nabileg ya pannakabalin na nga nasingen kadiya winangel na se kinagi na, bekken nas nga iya imatang diya toltoley, no di pe iya imatang ne Apu Diyus.
Ket diya pangpangulu diya agsirsirbi iya Templu, se diya duduma nga pangpangulu tida, niyawat da lugud met tasun maikeddeng nga matey.
Ket iya agten iyan, nipailansa da ngarud ka krus.
Ngem dakami, ninamnama mi met itun nga igina ya mangwayawaya kuma nga mangisalakan dactida nga iIsrael.
Ngem ya napasamac, ket maikatlu nga algew itan ya napalabes sin, kalpasan nito panangpatey da igina.
Ngem orey agten iyan, mas-asdaaw kami met itan, ta uwed da kabulun mi nga babey nga nasapa nga nawe iya tamen nito Jesus ito agsapa.
Ket simoli da nga nangibaga dakami nga awan kanu met to bangkay nan.
Ket uwed da kanu pe nagpasingen igida nga anghel nga nangipadamag igida nga sibibiyag kanu nge Jesus.
Ket uwed da pe kabulun mi nga lalaki nga nawe nangpanecnec ito nakaitamennan na.
Ket gapu ito nasingen da, napanecnekkan da ngarud nga pudnu to kinagi dito babey.
Ngem madi da kanu met nasingen nge Jesus, kunen na.
Ket e Jesus, kinunen na ngarud igida, Ape lugud nga nakapsut ya pannakaawat nu?
Ape nga narigat kayu nga mamati kadito amin nga kinagi dito mammadtu?
Di ngarud masapul nga mona nga agrigat ya Kristu ka agten kadiyan, se kalpasan na, makadateng nad iya pakaidayawan na?
kunen na.
Ket iya agten iyan, nipalawag ne Jesus igida ya banbanag nga naisurat iya amin nga Bibliya maipanggep mettas igina, nga nirugi na kadito nisurat nito Muyses, se nituluy na kadito kinagi dito amin nga mammadtu nga naisurat iya Bibliya.
Ket ito sumungsungad dan iya ili nga pennan dito duwa, arig nga manalan latta nge Jesus nga tumalib ngas iyan nga ili.
Ngem pinilit da nga kinunen da igina, Ageppaw ka idi nin, ta gidamin, ket gumicbet pe yin, kunen da.
Dikad nawe ngarud nge Jesus nga makidagus igida.
Ket ito nagsasangu dan iya panganan, namet nge Jesus iya tinapay, se nagyaman e Apu Diyus.
Ket pinisey na, se na niyawat igida.
Ket iyan mettas nga kanitu, arig nga nalukatan diya mata dan, ta nalasin da mettin nga igina gayam nge Jesus.
Ngem nagpukaw mettasin iya panagsingen da.
Ket kinunen ngarud dito duwa iya panagtebbar da, Itu mettas gayam nga naganas nga unay to panaggigicna ta iya kagi na ito uwed tida pekkem iya dalan, ito nipalawag na dacta ya banbanag dito naisurat iya Bibliya!
kunen da.
Ket dagus da mettas nga simoli ka Herusalemin.
Ket nadateng da nga naurnung met antuni nin dito sangapulu ket isa nga adalan se duduma pe nga kabulun da.
Ket dito naurnung mettas ya nona nga nagkagi, nga kinunen da kadito duwa, Pudnu met nga nagungar ya Apu win!
Nagpasingen met e Simon!
kunen da.
Ket dito duwa, nipadamag da met pe to napasamac igida ito nagpa-Emaus da, se nibaga da pe no kumaan nito pannakailasin da e Jesus ito nangpisey na ito tinapay.
Ket ito madama da pekkem nga mangis-istorya iyan, nagparang met nge Jesus, nga gasisikadin iya nagtetengngaan da.
Ket kimablaaw ngarud igida nga kinunen na, Talna kuma ya uwed dakayu, kunen na.
Ngem nakigtut da, se napalaus ya ansing da, ta pagarup da no belaw ya nasingen da.
Ket kinunen ne Jesus igida, Ape masikuran kayu?
Ape nga uwed panagduwaduwa nu?
Singen nu diya ima se sakac, tasun maemmuwan nu nga iyaken mettas.
Ricnaen dac, tasun mapanecnekkan nu.
Ta no ya belaw, awan met sebbit se tulang na.
Singen nu, ta uwed met iyaken nga gennung, kunen na.
Kalpasan niya panangagi na iyan, nipasingen na igida diya ima na se saka na.
Napalaus nga unay ya anggem da, ket arig nga madi da pekkem mamati iya nasingen da, ta mas-asdaaw da pekkem.
Itu nga kinunen ne Jesus igida, Uwed kanen nu idi?
kunen na.
Ket necdan da ngarud ka sangagerret nga natunu nga lames.
Inawat na, se na kinan iya imatang da.
Kalpasan na, kinunen na igida, Itu yani to nibagac dakayu ito nakibulbulun nac pekkem dakayu itun, nga masapul nga matungpal amin nga naisurat maipanggep iyaken iya Linteg nito Muyses se kadiya liblibru dito mammadtu se iya libru nga Salmu, kunen na.
Ket itun, arig nga linukatan ne Jesus ya pannakaawat da, tasun maawatan da diya naisurat iya Bibliya.
Ket kinunen na igida, Agten idi met ya naisurat iya Bibliya: Ya Kristu, masapul nga agrigat se mapatey.
Ngem agungar iya maikatlu nga algew.
Ket kunen na pe iya Bibliya nga masapul nga gapu iya turay ne Kristu, maikasaba ya damag maipanggep iya panagbabawi, se iya pannakapakawan diya basbasul.
Ngarud, mona nga maikasaba idi nga Herusalem, se maiwaras pe kadiya amin nga pagpagiliyan iya lubung.
Ket dakayu mettas ya mangipakaemmu iya pudnu maipanggep kadidi nga banbanag.
Ket agten idi: Ibon ku dakayu to nikari niya Amac.
Ket masapul nga madi kayu ngarud pekkem pumanpanaw idi nga siyudad, agingga nga di kayu pekkem maecdan ka pannakabalin nga gayat ka langit, kunen na.
Ket itun, niruwar ne Jesus iya siyudad dito pasurut na.
Ket ito nakadateng dan iya denna niya ili nga Betanya, nitayag ne Jesus diya ima na, ket nikararagan na dito pasurut na.
Ket ito madama nga mangikarkararag nge Jesus igida, nasingen da nga pimanaw igidan, nga naipangudu win nga nawe ka langit.
Ket nagdaydayaw da ngarudin igina, se da simoli ka Herusalem nga siaanggem nga unay.
Ket kanayun da nga nawe iya Templu itun nga nagdaydayaw e Apu Diyus.
