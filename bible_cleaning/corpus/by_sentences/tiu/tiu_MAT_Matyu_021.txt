Ket ito umad-adenni de Jesus enna Herusalemin, nakadateng da ka ili nga Betpage yin enna Tageytey Ulibu.
Ket itun, nangibon nge Jesus ka duwa nga adalan, nga kinunen na igida, Mawe kayu iyan nga masungad nga baryu, ket maaskuran nu nga sigida antuni ya isa nga nakabaud nga asnu nga uwed urbun na.
Ukasan nu da ket elbet nu da idi.
Ket no uwed agsaludsud dakayu, ibaga nu nga, Masapul niya Apu, kunen nu, ket sigida nga palubusan nan didi, kinunen ne Jesus.
Ket agten iyan to napasamac, tasun matungpal kuma to kinagi nito mammadtu itun nga kinunen na, Agten idi ya ibaga nu kadiya iSiyun Singen nu, ket umbetin ya ari nu.
Napakumbaba ngas met, ket nakasakey ka asnu.
Tutu met, nakasakey ka urbun asnu.
Ket dito duwa nga adalan, nawe da ngarud tinungpal to nibilin ne Jesus igida.
Nelbet da ngarud to asnu se to urbun na.
Ket niyap-ap da diya kebal da iya eddeg dito asnu, ket itu ya nagsakayan ne Jesusin.
Ket ya kaaduwan diya toltoley antuni, nagiyaplag da met kadiya kebal da ito dalanen na, nga panangipasingen da iya panagdayaw da igina.
Ket uwed da pe duduma nga nagputed ka sangsanga kayu, ket itu met to niyap-ap da ito dalan.
Ket dito adu nga toltoley nga sarsarunuwen se sumarsarunu e Jesus, nip-ipkaw da nga kinunen, Madaydayaw ya Mangisalakan nga kapututan nito Ari Dabid!
Madaydayaw ngarud ya agparang gapu iya turay niya Apu!
Madaydayaw kuma pe ya Mangisalakan enna kangatuwan nga edyan!
kunkunen da.
Ket ito imuneg nge Jesus iya siyudad nga Herusalemin, nariribuc kin diya toltoley nga uwed iyan, nga kinunen da, Nagan kad yani nga toley?
kunen da.
Ket dito adu nga toltoley nga nakibulubulun e Jesus, kinunen da met, Igina yan nge Jesus, nga itu to mammadtu nga taga-Nasaret enna prubinsiya nga Galilya, kunen da.
Ket nawe nge Jesus enna Templu.
Ket diya uwed iya emwag niya Templu nga aglaclaku se diya agnginngina, pinagtalew met ne Jesus da.
Ket binalintukang na diya lamlamisaan dito agisucsukat ka kuwarta, se diya tugtugew dito aglaclaku ka kalapati.
Ket kinunen na igida, Naisurat met iya Bibliya nga agten idi: Ya baley ku, ket maawagan nad ka baley nga pagkararagan, kunen na met.
Ngem dakayu, pagbalinen nu lugudin nga paguurnungan diya tulisan!
kunen na.
Ket itun, nawe iya edyan ne Jesus enna Templu diya kulap se diya piley, ket pinalaing na da.
Ngem dito pangulu diya agsirsirbi iya Templu se dito manursuru iya Linteg, nakaunget da ito nasingen da dito nakaskasdaaw nga inariman ne Jesus, se ito nagicna da diya eb-ebbing nga nagpecpekkaw enna Templu nga kinunen da, Madaydayaw ya Mangisalakan nga kapututan nito Ari Dabid!
Itu nga kinunen da e Jesus, Madi ka magicna ya kagkagiyen diyan?
kunen da.
Ket kinunen ne Jesus igida, Kapuutin, magicnac met.
Ape?
Madi kayu kad pekkem nabasa to naisurat iya Bibliya nga kunen na nga, Gapu iya maikagi diya eb-ebbing se kebkebit, nipakaemmum ya dayaw mu, kunen na met?
kunen ne Jesus.
Ket pinanawan ne Jesus dan, ket rinumwar iya siyudad nga nawe enna ili nga Betanya.
Ket antuni ya nageppawan na.
Ket iya imagsapa ngin, ito sumolsoli de Jesus enna siyudad, nabisinan nge Jesus iya dalan.
Ket nakasingen itun ka kayu nga igus enna pingit niya dalan.
Ket nawe iya edyan nito kayu, ngem yan nas met eddon ya uwed ito kayu.
Ket kinunen met ne Jesus ito kayu, Manipud ita, awan maibisic mun!
kunen na met.
Ket dagus nga nacrit to kayu win.
Ket dito adalan, ito nasingen da, nasdaawan da ngarud, nga kinunen da, Ape ngata nga dagus nga nacrit yan nga kayu nga igus?
kunen da.
Ket kinunen ne Jesus igida, Kinapudnu na, no sipapati kayu nga awan panagduwaduwa nu, mabalin nga arimanen nu pe ya agten idi nga inariman ku iya kayu nga igus si.
Se bekken nas nga iyan, no di lugud mabalin nu pe nga bilinen yani nga tageytey, nga kunen nu, Maiyalis ka nga maipisuc iya baybayin, kunen nu kuma, ket maariman met nga tutu.
Se orey nagan na nga adngen nu nga sipapati iya kararag nu, ket maalac nu nga tutu, kunen na.
Ket nawe nge Jesus enna Templu.
Ket ito madama nga mangisursuru win, nawe ito edyan na dito pangulu diya agsirsirbi iya Templu se dito panglakayen diya Hudyu.
Ket nagsaludsud da e Jesus, nga kinunen da, Awac ngarud ya naggayatan niya turay mu nga agariman kadiya ar-arimanem?
Nagan ya nangecde ikew iyan nga turay mu?
kunen da.
Ket simungbat nge Jesus igida nga kinunen na, Uwed pekkem mona nga isaludsud ku dakayu.
Ket no masungbatan dac, ibagac pe yin dakayu no awac ya naggayatan niya turay ku nga agariman kadiya ar-arimanec.
Ket agten idi: To Juan nga Mammautisar, awac ngarud ya naggayatan nito turay na nga mamacbautisar itun?
Gayat kad e Apu Diyus, winno ka toley?
kunen na.
Ket igida, nagdidinniskutir da ngarudin, nga kinunen da, Nagan ngarud ya isungbat tidan?
Ta no kunen tida nga gayat e Apu Diyus, kunen na nad met nga, No agten iyan, ape ngarud nga madi kayu namati ito Juan?
kunen na nad met.
Ngem no kunen tida nga gayat ngas ka toley, ay-ay, mansing tida kadiya toltoley.
Ta diya toltoley, patpatiyen da nga amin nga isa nga mammadtu ne Apu Diyus to Juan, kinunen da.
Ket iya agten iyan, nisungbat da e Jesusin nga kinunen da, Madi kami met emmu a, to naggayatan niya turay na, kunen da.
Ket kinunen ne Jesus igida, No agten iyan, madic met ngarud pe ibaga dakayu no awac ya naggayatan niya turay ku nga agariman kadiya ar-arimanec, kunen na.
Ket kinunen manin ne Jesus, Nagan ya makunen nu idi nga pangngarig?
Uwed toley nga uwed duwa nga anac na nga lalaki.
Ket nawe na kinunen ito inauna nga anac na, Iyong, mawe ka kuma agwangel enna kaubasan tida, kunen na.
Ngem kinunen met nito anac na, Ahuh!
Madi yac!
kunen na.
Ngem iya di nabayag, nagbabawi yin, ket nawe mettas nagwangel.
Ket to ama, nawe pe ito inaudi nga anac nan, ket nibaga na pe igina nga mawe kuma agwangel enna kaubasan.
Ket to inaudi, kinunen na, Mawe yac ngarud, ama, kunen na, ngem madi met nawe.
Ket nagan ya makunen nu?
Nagan kadito duwa nga anac ya nagtungpal ito gabay nito ama da?
kunen na.
Ket nisungbat dito pangulu se panglakayen nga kinunen da, To inauna, a, kunen da.
Ket iya agten iyan, kinunen ne Jesus igida, Kinapudnu na, no maipanggep iya pannakitipun niya toley kadiya iturayan ne Apu Diyus, ket konaan dakayu lugud diya managbasul nga agsingsingir ka buis se diya hustes!
Ta ito inumbet to Juan nga Mammautisar nga nangisuru dakayu iya nalinteg nga ugali, ket madi kayu met pinati.
Ngem dito agsingsingir ka buis se dito hustes, pinati da met nga gennung to Juan.
Ket orey nasingen nu itun nga namati didi, madi kayu met latta nagbabawi se namati.
Denggen nu pe yani nga pangngarig: Uwed isa nga akin-kuwa ka lapug.
Nagmula yani ka adu nga ubas, se na inalad to nagmulaan na, ket se nagkorob pe ka inariman na nga pagpespessan ka ubas.
Nangipasikad pe ka nangudu nga pagedyanan agbantay.
Ket ito nalpas nan, nipasugpun na to kaubasan na kadiya agwangwangel ka laplapug, ket nawe ka sabali nga ili yin.
Ket ito dandani ya timpu panagbuburas ka ubasin, nangibon to akin-kuwa kadiya tagabu na nga mawe kadito makisugsugpun, tasun alaken da ya bingay na nga ubas.
Ngem dito makisugsugpun, tinkem da met dito tagabu, ket kinabil da to isa, ket to isa, pinatey da met, ket dinamdampag da met to isa.
Ket to akin-kuwa ito kaubasan, nangibon manin ka ad-adu pekkem nga tagabu na ngem dito nona.
Ngem agten mettas manin ito naariman kadito nona ya inariman da manin kadidi.
Ket kalpasan niyan, ya anac nito akin-kuwa mettas ya nibon na ito edyan dito makisugsugpun, ta kunen na nga, No anac ku mettas ya ibon ku, emmuc nga dayawen da met, kunen na.
Ngem dito makisugsugpun, ito nasingen da to anac na, nagtetebbar da nga ig-igida, nga kinunen da lugud, Ala, igina yani ya agtawid!
Tidan!
Patayen tida lugudin, ket dactida nad ya agtagikuwa iya tawiden nan, kunen da.
Ket tinkem da ngarud to anac, ket nipen da ngarud iya laskig nito kaubasan, se da met pinatey, kunen ne Jesus.
Ket kinunen manin ne Jesus, Ket ita, nagan ngarud ya wanglen nad nito akin-kuwa ito kaubasan kadito makisugsugpun, no sumpuc kin?
kunen na.
Ket kinunen da nga nisungbat e Jesus, Pukawen na ngarud dito managdacdakec a, nga awan asi na igida.
Ket ipasugpun na ngarud manin to kaubasan na ka sabali nga toley nga madi mangiyagawa iya apit na no panagbuburasin, kunen da.
Ket kinunen ne Jesus igida, Kustu ya sungbat nu.
Ngem no dakayu met, arig lugud nga madi kayu pekkem nabasa to naisurat iya Bibliya nga kunen na, Iyan mettas nga batu nga nitemsit ngas dito nangpatdec, itu met ya nagbalin nga kangrunaan nga panuli yin.
Ket gapu mettas iya pannakabalin niya Apu, itu ya nagbalinan na, ket ibilang tida ngarud nga nakaskasdaaw, kunen na iya Bibliya.
Itu nga ibagac dakayu nga maipac nad met ya kalinteggan nu nga agpaituray e Apu Diyus, ket maecde nad ka sabali nga toltoley nga mangariman nga gennung kadiya tumutup idi nga kalinteggan.
Ket diya toley nga maiterkag idi nga batu, mab-abka ngarud met.
Ngem ya orey nagan na nga materkagan nidi nga batu, ket matumetumec met agingga nga mapatuyu win, kunen na.
Ket dito pangulu diya agsirsirbi iya Templu se dito Parisiyu, ito nagicna da diyan nga pangngarig ne Jesus, naawatan da nga igida met to kaiyarigan na.
Ket gabay da nga tacmen kuma, ngem nansing da kadito toltoley, gapu ta ibilang diya toltoley nga isa nga mammadtu ne Apu Diyus nge Jesus.
