Sipingnan neng Adan ing asawa nang i Eva at mebuktut ya, at beit ne i Cain.
Ngana, Mikayanak kung metung a lalaki king saup na ning Ginu .
Inya Cain ing pemalagyu na king anak na.
Beit ne ing metung pang anak a lalaki.
Abel ing lagyu na.
Pastul ya i Abel at i Cain naman ortelanu ya.
Dinatang ing aldo at i Cain migdala yang aibie na king Ginu ibat king bunga na ning gabun.
I Abel naman migdala yang metung karing pangane biseru karing tupa na, at inain na ing masanting diling dake.
Metula ya ing Ginu kang Abel at king daralan nang ain.
Oneng e ya metula kang Cain at king ain a darala na.
Mimua ya i Cain at meslam ya lupa.
Ngana ning Ginu kang Cain, Obat mua ka?
Obat maslam ka lupa?
Nung mayap ing gewa mu, sukat kang tumula; nung e mayap, ing kasalanan manaya ya lele mung pasbul; pagnasan na ka, oneng sukat meng sambutan.
Misan a aldo, nganang Cain kang Abel a kapatad na, Tara, munta kata king marangle.
Minta la king marangle at kabang atyu la karin, lepitan neng Cain i Abel at pete ne.
Kanita nganang mengutang ning Ginu kang Cain, Nukarin ya ing kapatad mung i Abel?
E ke balu, nganang mekibat.
Aku wari ing talaingat king kapatad ko?
Kanita ngana ning Ginu , Obat gewa mu ing anti kanyan?
Kukulait kanaku ibat king gabun ing daya na ning kapatad mu.
Manibat ngeni makasumpa ka at mitabi ka king gabun a mistulang asbuk a mininum king dayang pepatulu mu king kapatad mu.
Mananaman ka man, oneng ala yang ibie pupul ing gabun; ala kang pupulan.
Maglibut-libut ka king mabilug a yatu at e ka malyaring mipaindatun nu man karin.
Nganang Cain king Ginu , Kabayat nang pusanan niting binie yung parusa!
Palakuan yu ku king gabun a iti at mabating ku ban e yu na ku akit; maglayas-layas kung alang tuknangan king lupa na ning yatu, at paten na ku ning ninumang manakit kanaku!
E makanyan, ngana ning Ginu kang Cain.
Itang makamate keka, makatapitu yang besis miparusan.
Mibili yang metung a tatak ing Ginu kang Cain ban e ne paten ning ninumang taung manakit kang Cain.
Meko ya i Cain king arapan na ning Ginu at menuknangan ya king sakup ning Nod, king dane nang aslagan ning Eden.
Sipingnan neng Cain ing asawa na; mebuktut ya at beit ne i Enoc.
Telakad neng Cain ing metung a siudad, at pekilagyu ne iti king anak nang i Enoc.
I Irad ya ing meging anak nang Enoc, at meging anak na ne man Irad i Meuyael.
Anak neng Meuyael i Metusael, at anak neng Metusael i Lamec.
Adua ya asawa i Lamec; i Ada at i Zilla.
Beit neng Ada i Jabal; ya ing pipumpunan da ring taung manuknangan karing tolda at manese animal antimo ding baka.
Jubal ne man lagyu ing kapatad na; ya naman ing pipumpunan da ring sablang manigtigan lira at plauta.
Beit neng Zilla i Tubal-Cain a pipumpunan da ring taung biasang gawa karing kasangkapan a tangsu at bakal.
Naama ya lagyu ing kapatad nang babaing Tubal-Cain.
Nganang Lamec karing asawa na, Ada at Zilla, pakiramdaman yu ku!
Pete ke ing metung a kayanakan uli ning penasakit na ku.
Nung ing makamate kang Cain makatapitu yang besis miparusan, ing kang Lamec naman makatapitung pulu't pitung besis.
Pasibayu neng sipingnan Adan ing asawa na, at menganak yang lalaki at pemalagyuan neng Set.
Dininan na kung aliwang anak ning Dios, nganang Eva, bilang kalibe nang Abel a pete nang Cain.
Mikayanak yang metung a lalaki i Set, at pemalagyuan neng Enos.
Kanita la megumpisang minaus ding tau king lagyu na ning Ginu king karelang pamanyamba.
