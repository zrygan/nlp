Oreti ding lahi da ri Sem, Ham, at Jafet a anak nang Noe.
Mikayanak la kaybat na ning albug.
Ding anak nang Jafet ila di Gomer, Magog, Madai, Javan, Tubal, Mesek, at i Tiras.
Ding anak nang Gomer ila di Askenas, Rifat, at i Togarma.
Ding anak nang Jaban ila di Elisa, Tarsis, Kitim, at i Dodanim.
Deting mebanggit ila ding lahi nang Jafet at menibat la karela ding bansang manuknangan karing lele na ning dagat at karing pulu: atin yang sariling bansa at salita ing balang metung karela.
Oreni naman ding anak nang Ham: i Cus, Mizraim, Put, at i Canaan.
Ding anak nang Cus ila di Seba, Havila, Sabta, Raama, at i Sabteca.
Ding anak na namang Raama ila di Seba at Dedan.
I Cus ya i tata nang Nimrod.
Ya ing mumunang taung pekamayupaya keti king yatu.
Metung yang matapang a mangasu king saup na ning Ginu .
Makanyan ya penibatan ing kasebian Kalupa nang Nimrod maging matapang ka sanang mangasu king saup na ning Ginu .
King pasimula ing kayarian na ila ding Babilonia, Erek, at Akkad.
Atyu la ngan deti king sakup na ning Sinar.
Ibat king lugal a ita minta ya king Asiria, at telakad ne ing Nineve, ing Rehobot Ir, ing Cala, at ing maragul a siudad, ing Resen, pilatan na ning Nineve at Cala.
Anak na lang Ehipto ding taga Ludim, Anamim, Lehabim, at Naftu, ding taga Patrusim, Kasluim, at ding Captorim nung nu la menibat ding Filisteo.
Anak neng Canaan i Sidon, ing pangane na, at i Het.
I Canaan ya naman ing pipumpunan da ring Jebuseo, Amoreo, at Girgaseo, ding Heveo, Arkeo, at Sineo, ding Arvadeo, Zemareo, at Hamateo.
Manibat na kanita kinalat la ding lahi da ring Cananeo.
Magumpisa ya ing sakup dang gabun king Sidon banda Gerar malapit Gaza angga na Sodoma at Gomorra, Adma, at Zeboiim angga karin Lasa.
Ila deti ring anak nang Ham, agpang karing pamilya ra at salita, tuknangan, at bansa.
I Sem, ing koya nang Jafet, ya i tata na ning penibatan da ring anak nang Eber.
Ila deti ring anak nang Sem: i Elam, Asur, Arpaksad, Lud, at Aram.
Ding anak nang Aram ila di Uz, Hul, Geter, at Mas.
Anak neng Arpaksad i Sela, at anak neng Sela i Eber.
Mika adua yang anak i Eber: Peleg ya lagyu ing pangane uling king panaun na mepidua ya ing yatu.
Joktan ya lagyu ing kapatad na.
Anak na lang Joktan di Almodad, Selef, Hasarmavet, Jera, Hadoram, Uzal, Dikla, Obal, Abimael, Seba, Ofir, Havila, at i Jobab.
Deti lahi na la ngan Joktan.
Magumpisa ya king Mesa angga Sefar ing gabun a tutuknangan da, ing lugal a mabunduk king bandang aslagan.
Oreti ding lahi nang Sem agpang karing pamilya ra at salita, gabun, at bansa.
Ila deti ring lahi da ring anak nang Noe agpang karing pipumpunan da at bansa.
Ila ding penibatan da ring miyayaliwang bansa keti king yatu kaybat nang milyari ning albug.
