Amo ini ang lista sang mga kaliwat ni Adan.
Sang pagtuga sang Dios sang mga tawo, ginhimo niya sila nga kaangay sa iya.
Gintuga niya sila nga lalaki kag babayi, ginbendisyunan kag gintawag sila nga Katawhan.
Sang si Adan nagaedad sing 130 ka tuig, ang iya asawa nagbata sing lalaki nga pareho gid sa iya, kag ginhingalanan niya sia kay Set.
Sa tapos sini, si Adan nagkabuhi pa sing 800 ka tuig.
May iban pa sia nga mga kabataan, kag sang 930 na ka tuig ang iya edad napatay sia.
Sang si Set nagaedad sing 105 ka tuig, nagbata ang iya asawa kay Enos, kag nagkabuhi sia sing 807 pa ka tuig.
May iban pa sia nga mga kabataan, kag sang nagaedad sia sing 912 ka tuig napatay sia.
Sang si Enos nagaedad sing nobenta ka tuig, nagbata ang iya asawa kay Kenan, kag nagkabuhi pa sia sing 815 ka tuig.
May iban pa sia nga mga kabataan, kag sang nagaedad sia sing 905 ka tuig napatay sia.
Sang si Kenan nagaedad sing setenta ka tuig, nagbata ang iya asawa kay Mahalalel, kag nagkabuhi pa sia sing 840 ka tuig.
May iban pa sia nga mga kabataan, kag sang nagaedad sia sing 910 ka tuig napatay sia.
Sang si Mahalalel nagaedad sing sesentay singko ka tuig, nagbata ang iya asawa kay Jared, kag nagkabuhi pa sia sing 830 ka tuig.
May iban pa sia nga mga kabataan, kag sang nagaedad sia sing 895 ka tuig napatay sia.
Sang si Jared nagaedad sing 162 ka tuig, nagbata ang iya asawa kay Enoc, kag nagkabuhi pa sia sing 800 ka tuig.
May iban pa sia nga mga kabataan, kag sang nagaedad sia sing 962 ka tuig napatay sia.
Sang si Enoc nagaedad sing sesentay singko ka tuig, nagbata ang iya asawa kay Metusela.
Si Enoc nagkabuhi sa paghiambit sa Dios sa sulod sang 300 pa ka tuig, kag may iban pa sia nga mga kabataan, tubtob nga nag-edad sia sing 365 ka tuig.
Nagkabuhi sia sa paghiambit sa Dios, kag sang ulihi nadula sia, tungod kay ginkuha sia sang Dios.
Sang si Metusela nagaedad sing 187 ka tuig, nagbata ang iya asawa kay Lamec, kag nagkabuhi pa sia sing 782 ka tuig.
May iban pa sia nga mga kabataan, kag sang nagaedad sia sing 969 ka tuig napatay sia.
Sang si Lamec nagaedad sing 182 ka tuig, nagbata ang iya asawa sing lalaki, kag nagsiling sia, Halin sa duta nga ginpakamalaut sang Ginoo , ini nga anak magahatag sa aton sing kapahuwayan gikan sa aton mabudlay nga mga bulohaton.
Gani, ginhingalanan niya sia kay Noe.
Si Lamec nagkabuhi sing 595 pa ka tuig.
May iban pa sia nga mga kabataan, kag sang nagaedad sia sing 777 ka tuig napatay sia.
Sang makaedad si Noe sing 500 ka tuig, nagbata ang iya asawa sang tatlo ka mga anak nga lalaki nga amo sanday Sem, Ham, kag Jafet.
