Sang ulihi ang Dios nagtilaw kay Abraham.
Gintawag niya sia, Abraham!
Si Abraham nagsabat, Yari ako, nagapamati sa imo.
Ang Dios nagsiling, Dalha ang imo anak nga lalaki, ang imo bugtong nga anak nga si Isaac nga imo gid ginapalangga, kag magkadto ka sa duta sang Moria.
Didto ihalad mo sia subong halad nga sinunog sa bukid nga akon itudlo sa imo.
Aga pa sang madason nga adlaw nagpang-utod si Abraham sang mga kahoy agod igatong sa halad, ginkarga niya ini sa asno kag gindala niya si Isaac kag ang duha niya ka mga suloguon.
Nagpadulong sila sa lugar nga ginsiling sa iya sang Dios.
Sa ikatlo nga adlaw nakita ni Abraham ang lugar sa unhan.
Dayon nagsiling sia sa iya mga ulipon, Pabilin kamo diri upod sa asno.
Ako kag ang bata makadto didto sa unhan kag magsimba, kag mabalik man dayon kami.
Ginpapas-an ni Abraham kay Isaac ang kahoy para sa halad, kag sia mismo ang nagdala sang sundang kag sang baga nga inugpamakot.
Naglakat sila nga duha.
Sa wala madugay naghambal si Isaac, Tatay!
Nagsabat si Abraham, Ano ina toto?
Nagpamangkot si Isaac, May baga ka kag inuggatong, pero diin ang kordero nga inughalad?
Si Abraham nagsabat, Toto, ang Dios magahatag sa aton sang inughalad.
Kag nagpadayon sila nga duha sa paglakat.
Sang makaabot sila sa lugar nga ginsiling sang Dios, si Abraham naghimo sing altar, kag ginbangdaybangday niya ang mga gatong sa ibabaw sini.
Gingapos niya ang iya anak kag ginbutang sia sa altar sa ibabaw sang mga gatong.
Dayon ginkuha niya ang sundang sa pagpatay sa iya.
Pero ang anghel sang Ginoo nagpanawag sa iya halin sa langit, Abraham, Abraham!
Nagsabat sia, Yari ako.
Nagsiling sia, Indi pagpatup-i ukon pag-anha ang bata.
Karon nahibal-an ko na nga nagatuman ka sa Dios, kay wala mo pag-idumili sa akon ang imo bugtong nga anak.
Si Abraham nagpanghulonghulong kag nakita niya ang toro nga karnero nga ang iya mga sungay nagsangit sa mga kasiutan kag indi na makahalin.
Ginkuha niya ini kag ginhalad subong halad nga sinunog sa baylo sang iya anak.
Ginhingadlan ni Abraham yadto nga lugar nga Ang Ginoo Nagahimuno.
Gani bisan karon ang mga tawo nagasiling, Sa bukid sang Ginoo nagahimuno sia.
Ang anghel sang Ginoo nagtawag liwat kay Abraham halin sa langit, Amo ini ang ginasiling sang Ginoo Nagasumpa ako sa akon ngalan nga hatagan ko ikaw sing madamo gid nga mga kaayuhan, tungod kay ginhimo mo ini kag wala mo gindumili ang imo bugtong nga anak sa akon.
Nagasaad ako nga hatagan ko ikaw sing madamo nga mga kaliwat subong kadamo sang mga bituon sa langit kag mga balas sa baybay.
Ang imo mga kaliwat magadaog sang ila mga kaaway.
Kag ang tanan nga mga pungsod sa kalibutan magapangayo nga bendisyunan ko sila subong sang pagbendisyon ko sa imo mga kaliwat, tungod kay nagtuman ka sang akon sugo.
Si Abraham upod ang iya anak nga si Isaac nagbalik sa iya mga ulipon kag nagbalik sila sa Beerseba, sa diin nag-estar sia.
Sang ulihi si Abraham nakabalita nga si Nahor nga iya utod may walo na ka mga kabataan kay Milca Si Uz ang kamagulangan, si Buz ang utod niya nga lalaki, si Kemuel ang amay ni Aram, si Kesed, si Hazo, si Pildas, si Jidlaf, kag si Betuel.
Si Betuel amo ang amay ni Rebeca.
Nagbata si Milca sining walo ka mga anak nga lalaki kay Nahor nga utod nga lalaki ni Abraham.
Ang babayi ni Nahor nga si Reuma nagbata kanday Teba, Gaham, Taas, kag Maaca.
