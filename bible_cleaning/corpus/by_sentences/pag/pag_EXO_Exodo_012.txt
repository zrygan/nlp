verse	content
001	Say Katawan akisalitad Moises tan Aaron diad Egipto.
001	Inkuanto,
002	Sayan bulan et ononan bulan na taon para sikayo.
003	Iter mo ra yan bilin ed amin ya Israelita: Diad kumaplon agew na sayan bulan say balang ateng a laki et nepeg a mamili na sakey a kordiro odino sakey a kilaw na kanding a para pamilya to.
004	No lapud kinamelag na pamilya to et ag da naoput so intiron ayep, say pamilya to tan say pamilyan kaabay to so mannanabang a mangan na sakey ya ayep, onung na karakel na kabyangan na saray pamilya ra tan onung na nayarian a kanen na kapag too.
005	Nayarian yon pilien so sakey a karniro odino sakey a kanding, balet nakaukolan a kalakyan a mansakey taon tan anggapoy deral na laman to.
006	Insan diad labi na kumalabinapat ya agew na bulan, say amin a totood Israel et pateyen da ray ayayep a para paskua.
007	Alaen na saray totoo so dala, insan da iporanis ed saray lusek ya akapeketan na puirta tan diad tagey na puirta na abung a panganan ed ayep.
008	Diad satan a labi ikalut so laman na ayep insan ipangan ed ampait a pising tan diad tinapay ya anggapoy libadura.
009	Ag yo kakanen a tariwa odino inlambung, no ag ingen akan yon pinolpugan a pati olo to, sali to, tan saray loob-loob to.
010	Ag kayo mangikekera ya anggad kabwasan;
010	no walay nakeraan yo, nepeg yon poolan.
011	No kanen yo, nepeg ya akakawes ki la na pambiahi yo, akasandalya kayo la tan sankabembenan yo lay baston yo;
011	ganatan yoy mangan.
011	Sikatoy Pista na Paskua a pamagalang ed siak a Katawan .
012	Diad satan a labi onliber ak ed intiron dalin na Egipto, pateyen koy balang pangulowan ya anak a laki tan amin a besag ya anak na ayep tan dusaen kon amin iray diriyos na Egipto.
012	Siak so Katawan .
013	Say dala ed saray lusek ya akapeketan na puirta et tanda a pakaamtaan ed saray abung a panaayaman yo.
013	No nanengneng koy dala, labsanan ta kayo tan ag ta kayo pasakitan no dusaen ko ray Egipsio.
014	Nepeg yo yan silibraan ya agew tan sikatoy pakanudnunotan yo ed ginawak, siak a Katawan .
014	Silibraan yo ed anggan kapigan a panaon.
015	Say Katawan kuanto, Diad loob na pitoran agew ag kayo mamangan na tinapay a pinaalsad libadurasaray tinapay ya anggapoy libadura labat so kanen yo.
015	Diad ononan agew ibantak yoy amin a libaduran narumog yo ed kaabungan yo, ta no walay Israelitan mangan na tinapay a nanlibadura legan na sarayan agew, ag la nibilang a sakey ed saray totook.
016	Diad ononan agew tan diad kumapiton agew, mantitipon kayo a mangigalang ed siak.
016	Ag kayo mankikimey legan na saratan ya agew, likud ed pangiparaan yo na kanen yo.
017	Silibraan yo yan pista, ta diad sayan agew impaway kod Egipto iray tribu yo.
017	Diad anggan kapigan a panaon nepeg yon silibraan yan agew a sakey a pista.
018	Manlapud labi na kumalabinapat ya agew na ononan bulan ya anggad labi na kumaduamplo tan sakey ya agew, ag kayo mamangan na tinapay a pinaalsad libadura.
019	Diad loob na pitoran agew nepeg ya anggapoy libaduran narumog ed kaabungan yo, ta siopaman ed sikayon Israelita odino sangkailin mangan na tinapay a pinaalsad libadura, ag la nibilang a sakey ed saray totook.
020	Tinawag nen Moises ya amin iray pangulo na Israel tan kuantod sikara, Mamili so balang sakey ed sikayo na sakey a kordiro odino sakey a kilaw na kanding tan pateyen to, pian nasilibraan na saray pamilya yo so Paskua.
021	Mangala kayoy sangay isopo, isawsaw yod palangganan nankargay dala na ayep, insan yo iporanis ed saray lusek ya akapeketan na puirta tan diad panuksolan ed tagey na puirta na abung yo.
021	Ag kayo ompapaway ed abung yo ya anggad kabwasan.
022	Ta onliber ed Egipto so Katawan a mamatey ed saray Egipsio, et no nanengneng toy dala ed saray panuksolan tan diad saray lusek ya akapeketan na saray puirta, ag to la palooben ed kaabungan yo so Anghil na Patey tan ag to kayo pateyen.
023	Sikayo tan saray anak yo et nepeg yon onuren ed ando lan ando ira yan bilin.
024	No onloob kayod dalin ya insipan ya iter ed sikayo na Katawan , nepeg yon gawaen yan sirimonya.
025	No tepeten ed sikayo na saray anak yo, Antoy kabaliksan na sayan sirimonya?
026	ebatan yo ra, Sikatoy bagat na Paskua a pamagalang ed Katawan , ta nilabsanan to ray kaabungan na saray Israelita nen wala rad Egipto.
026	Pinatey to ray Egipsio, balet ag to kami pinatey.
027	Tinmuek iray Israelita tan inggalang day Katawan .
028	Insan linma la ra tan sinumpal da may ingganggan na Katawan ed kindi Moises tan Aaron.
029	Diad pegley labi, pinatey na Katawan iray amin a lalakin pangulowan ya anak ed Egipto manlapud lakin pangulowan ya anak na ari, a sikatoy onsalat a manari, ya anggad lakin anak na priso ya akolung ed dalem na ambilbilonget a prisowan;
029	inatey met ya amin iray besag ya anak na saray ayayep.
030	Diad saman a labi say ari, saray opisyal to, tan amin nin arum ya Egipsio et abangon ira.
030	Walay agawan baleg ya akisan ed intiron Egipto, lapud anggapoy abung ya anggapoy inatey to.
031	Diad saman a labi impatawag na ari ira di Moises tan Aaron tan kuantod sikara, Taynan ki la, sikayo ran Israelita!
031	Taynan yo lay bansak;
031	laka yo lan mangigalang ed Katawan onung na kekerewen yo.
032	Awit yo ray karniro yo, saray kanding yo, tan saray baka yo;
032	laki la.
032	Ipikasi yo met a nabindisionan ak.
033	Pinaganatan a pilit na saray Egipsio a taynan la na saray Israelita so bansa ra;
033	inkuanda, Ompatey kamin amin no ag kayo ontaynan.
034	Kanyan pinano na saray Israelita iray kawali ran panaggawaay tinapay ya anggapoy libaduran masa, pinonggus da rad abel, tan sinasakbat da ra.
035	Ginawa na saray Israelita iray imbaga nen Moises, tan kinmerew irad saray Egipsio na pilak tan balituk ya alahas tan saray kawes.
036	Ginawa na Katawan a galangen na saray Egipsio iray Israelita tan impaiter tod sikara iray kinekerew na saray Israelita.
036	Diad onyan agawa, inaawit na saray Israelita iray kayamanan na saray Egipsio.
037	Manlapud Ramases nanakar ya amaarap ed Sukot iray Israelita.
037	Sakey ya anem a lasus libo ran lalaki, ya andi bali ray bibii tan saray ogogaw.
038	Dakerakel ya arum a totoo tan amayamay a karniro, kanding, tan baka so akilad sikara.
039	Ginawa ran tinapay ira may anggapoy libaduran masa ya inawit da nen tinaynan day Egipto, ta lapud biglan impangibaki rad sikara, anggapoy panaon dan angiparaan na antokaman a kanen da.
040	Nanayam ed Egipto ed loob na apat a lasus tan talomplon taon iray Israelita.
041	Diad agew a mansamput so apat a lasus tan talomplon taon, amin da ray boleg na saray totoo na Katawan et tinaynan day Egipto.
042	Sikato yay labin tinalaranan na Katawan a pangipaway tod saray Israelita ed Egipto;
042	sayan labi et nisaklang ya anggad angga ed Katawan tan sakey a labin talaranan na saray Israelita.
043	Say Katawan kuantod kindi Moises tan Aaron, Sikara ya so totontonen no silibraan so Paskua: Anggapoy toon taga arum a bansa a nayarin mangan na kakanen na Paskua,
044	balet siopamay aripen a sinaliw yo et nayarin mangan no segaten yo nin onona.
045	Anggapoy sangkaili odino uupaan a kumikimey so nayarin mangan na kakanen na Paskua.
046	Amin a kakanen nepeg a kanen ed dalem na abung ya angiparaanan;
046	ag yo aawiten ed paway na abung.
046	Sakey ni, ag yo popoteren so antokaman a pokel na ayep.
047	Nepeg a silibraan na amin ya Israelita so sayan pista,
048	balet ag nayarin mangan so toon ag asegat.
048	No manayam lad bansa so sakey a taga arum a bansa tan labay ton silibraan so Paskua a pamagalang ed Katawan , nepeg yo nin segaten ya amin iray lalaki ed pamilya to.
048	Sikatod satan so nipasen a sakey a nianak ya Israelita tan nayarian toy mibiang ed pista.
049	Nampapara ray totontonen a nepeg a tombuken na saray nianak ya Israelita tan saray sangkailin manaayam ed bansa yo.
050	Tinmoluk ya amin iray Israelita, tan ginawa ra so ingganggan na Katawan ed kindi Moises tan Aaron.
051	Diad saman ya agew, say Katawan impaway tod Egipto iray boleg na saray Israelita.
