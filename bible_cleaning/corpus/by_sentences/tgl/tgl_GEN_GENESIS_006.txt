Nagsimulang dumami ang mga tao sa balat ng lupa at nagkaanak sila ng mga babae.
Nakita ng mga anak ng Diyos na magaganda ang mga anak na babae ng mga tao.
At sila'y kumuha ng kani-kanilang mga asawa mula sa lahat ng kanilang pinili.
At sinabi ng Panginoon , Ang aking Espiritu ay hindi laging mananatili sa tao, sapagkat siya'y laman.
Subalit ang kanyang mga araw ay magiging isandaan at dalawampung taon.
Ang mga higante ay nasa lupa nang mga araw na iyon, at kahit pagkatapos noon.
Sila ang naging anak nang makipagtalik ang mga anak ng Diyos sa mga anak na babae ng tao.
Ang mga ito ang naging makapangyarihan nang unang panahon, mga bantog na mandirigma.
Nakita ng Panginoon na napakasama na ng tao sa lupa, at ang bawat haka ng mga pag-iisip ng kanyang puso ay palagi na lamang masama.
Nalungkot ang Panginoon na kanyang nilalang ang tao sa lupa at nalumbay ang kanyang puso.
Kaya't sinabi ng Panginoon , Lilipulin ko ang tao na aking nilalang sa ibabaw ng lupaang tao, hayop, ang mga gumagapang, at ang mga ibon sa himpapawid, sapagkat ako'y nalulungkot na nilalang ko sila.
Subalit si Noe ay nakatagpo ng biyaya sa paningin ng Panginoon .
Ito ang mga lahi ni Noe.
Si Noe ay lalaking matuwid at walang kapintasan noong kapanahunan niya.
Si Noe ay lumakad na kasama ng Diyos.
Nagkaanak si Noe ng tatlong lalaki: sina Sem, Ham, at Jafet.
At naging masama ang daigdig sa harapan ng Diyos at ang lupa ay napuno ng karahasan.
Nakita ng Diyos na ang daigdig ay naging masama sapagkat pinasama ng lahat ng tao ang kanilang gawa sa lupa.
At sinabi ng Diyos kay Noe, Ipinasiya ko nang wakasan ang lahat ng laman sapagkat ang lupa ay napuno ng karahasan nila.
Ngayon, sila ay aking lilipuling kasama ng lupa.
Gumawa ka ng isang daong na yari sa kahoy na gofer.
Gumawa ka ng mga silid sa daong at pahiran mo ito ng alkitran sa loob at labas.
Gagawin mo ito sa ganitong paraan: ang haba ng sasakyan ay tatlong daang siko, ang luwang ay limampung siko, at ang taas ay tatlumpung siko.
Gagawa ka ng isang bintana sa sasakyan at tapusin mo ito ng isang siko sa dakong itaas.
Ilalagay mo ang pintuan ng sasakyan sa kanyang tagiliran.
Gagawin mo ito na may una, ikalawa at ikatlong palapag.
Ako'y magpapadagsa ng baha ng tubig sa ibabaw ng lupa upang lipulin ang lahat ng laman na may hininga ng buhay sa ilalim ng langit.
Ang lahat na nasa lupa ay mamamatay.
Ngunit itatatag ko ang aking tipan sa iyo.
Ikaw ay sasakay sa daong, ikaw, ang iyong mga anak na lalaki, ang iyong asawa, at ang mga asawa ng iyong mga anak na kasama mo.
At sa bawat nabubuhay sa lahat ng laman at magsasakay ka sa loob ng daong ng dalawa sa bawat uri upang maingatan silang buhy na kasama mo.
Dapat ay lalaki at babae ang mga ito.
Sa mga ibon ayon sa kanilang uri, sa mga hayop ayon sa kanilang uri, sa bawat gumagapang sa lupa ayon sa kanilang uri, dalawa sa bawat uri ang isasama mo upang ang mga iyon ay manatiling buhy.
At magbaon ka ng lahat na pagkain at imbakin mo, at magiging pagkain para sa inyo at para sa kanila.
Gayon ang ginawa ni Noe; ginawa niya ang ayon sa lahat ng iniutos sa kanya ng Diyos.
