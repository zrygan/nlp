Sinabi ng Diyos kay Jacob, Tumayo ka, umahon ka sa Bethel, at doon ka manirahan.
Gumawa ka roon ng isang dambana para sa Diyos na nagpakita sa iyo nang ikaw ay tumatakas mula sa iyong kapatid na si Esau.
Kaya't sinabi ni Jacob sa kanyang sambahayan, at sa lahat niyang kasama, Alisin ninyo ang mga banyagang diyos na nasa inyo, at maglinis kayo ng inyong sarili, at palitan ninyo ang inyong mga suot.
Tayo'y umahon sa Bethel; at gagawa ako roon ng dambana para sa Diyos na sumagot sa akin sa araw ng aking kabalisahan at naging kasama ko saanman ako nagtungo.
Kaya ibinigay nila kay Jacob ang lahat ng mga banyagang diyos na nasa kanilang kamay at ang mga hikaw na nasa kanilang mga tainga; at itinago iyon ni Jacob sa ilalim ng punong ensina na malapit sa Shekem.
Habang sila'y naglalakbay, ang matinding takot sa Diyos ay dumating sa mga bayang nasa palibot nila, at hindi nila hinabol ang mga anak ni Jacob.
Dumating si Jacob sa Luz na siyang Bethel, na nasa lupain ng Canaan, siya at ang lahat ng mga taong kasama niya.
Nagtayo siya roon ng isang dambana at tinawag niya ang lugar na iyon na El-bethel; sapagkat ang Diyos ay nagpakita sa kanya roon, nang siya'y tumakas mula sa kanyang kapatid.
Namatay si Debora na yaya ni Rebecca, at inilibing sa paanan ng Bethel, sa ilalim ng ensina, at ang pangalan nito ay tinawag niyang Allon-bacuth.
Muling nagpakita ang Diyos kay Jacob nang siya'y manggaling sa Padan-aram, at siya'y pinagpala.
Sinabi ng Diyos sa kanya, Ang pangalan mo'y Jacob; hindi ka na tatawagin pang Jacob kundi Israel ang magiging pangalan mo.
Kaya siya ay tinawag na Israel.
At sinabi ng Diyos sa kanya, Ako ang Diyos na Makapangyarihan sa lahat.
Ikaw ay lumago at magpakarami; isang bansa at maraming mga bansa ang magmumula sa iyo, at mga hari ay magmumula sa iyo.
Ang lupaing ibinigay ko kina Abraham at Isaac ay ibibigay ko sa iyo at sa iyong lahi pagkamatay mo.
At ang Diyos ay pumailanglang mula sa tabi niya kung saan siya ay nakipag-usap sa kanya.
Nagtayo si Jacob ng isang haliging batong bantayog kung saan ay nakipag-usap ang Diyos sa kanya.
Binuhusan niya ito ng inuming handog at ng langis.
Kaya't tinawag ni Jacob na Bethel ang lugar kung saan nakipag-usap sa kanya ang Diyos.
Sila'y naglakbay mula sa Bethel.
Nang sila ay may kalayuan pa mula sa Efrata, ay manganganak na si Raquel at siya'y naghihirap sa panganganak.
Nang siya'y naghihirap sa panganganak, sinabi sa kanya ng hilot, Huwag kang matakot, sapagkat magkakaroon ka ng isa pang anak na lalaki.
Habang siya'y naghihingalo sapagkat namatay siya, kanyang pinangalanan siyang Benoni; subalit tinawag siyang Benjamin ng kanyang ama.
Kaya't namatay si Raquel at inilibing sa daang patungo sa Efrata, na siyang Bethlehem.
Nagtayo si Jacob ng isang haligi sa ibabaw ng kanyang libingan na siyang haligi ng libingan ni Raquel hanggang ngayon.
Naglakbay pa si Israel at itinayo ang kanyang tolda sa dako pa roon ng tore ng Eder.
Samantalang naninirahan si Israel sa lupaing iyon, si Ruben ay humayo at sumiping kay Bilha na asawang-lingkod ng kanyang ama at ito'y nabalitaan ni Israel.
Labindalawa nga ang anak na lalaki ni Jacob.
Ang mga anak ni Lea: si Ruben na panganay ni Jacob, at sina Simeon, Levi, Juda, Isacar, at si Zebulon.
Ang mga anak ni Raquel: sina Jose at si Benjamin; at ang mga anak ni Bilha, na alila ni Raquel: sina Dan at Neftali; at ang mga anak ni Zilpa na alilang babae ni Lea: sina Gad at Aser.
Ito ang mga anak ni Jacob na ipinanganak sa kanya sa Padan-aram.
At pumunta si Jacob kay Isaac na kanyang ama sa Mamre, sa Kiryat-arba na siyang Hebron, kung saan tumira sina Abraham at Isaac.
Ang mga naging araw ni Isaac ay isandaan at walumpung taon.
Nalagot ang hininga ni Isaac at namatay; at siya'y naging kasama ng kanyang bayan, matanda na at puspos ng mga araw.
Inilibing siya ng kanyang mga anak na sina Esau at Jacob.
