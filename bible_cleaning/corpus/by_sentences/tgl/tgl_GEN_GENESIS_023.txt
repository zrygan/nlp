Ang buhay ni Sara ay tumagal ng isandaan at dalawampu't pitong taon.
Ito ang naging mga taon ng buhay ni Sara.
At namatay si Sara sa Kiryat-arba na siyang Hebron sa lupain ng Canaan, at pumaroon si Abraham upang ipagluksa si Sara at umiyak para sa kanya.
Tumindig si Abraham sa harap ng kanyang patay at nagsalita sa mga anak ni Het, Ako'y taga-ibang bayan at dayuhan sa gitna ninyo.
Bigyan ninyo ako ng pag-aaring libingan sa gitna ninyo upang mapaglilibingan ng aking patay at mawala ito sa aking paningin.
Ang mga anak ni Het ay sumagot kay Abraham, Pakinggan mo kami, panginoon ko.
Ikaw ay isang makapangyarihang prinsipe sa gitna namin.
Ilibing mo ang iyong patay sa pinakamabuti sa aming mga libingan.
Walang sinuman sa amin ang magkakait sa iyo ng kanyang libingan upang paglibingan ng iyong patay.
At tumindig si Abraham, at yumuko sa mga mamamayan ng lupain, sa mga anak ni Het.
At sinabi niya sa kanila, Kung sang-ayon kayo na ilibing ko ang aking patay upang mawala ito sa aking paningin ay pakinggan ninyo ako, at mamagitan kayo para sa akin kay Efron na anak ni Zohar, upang ibigay niya sa akin ang yungib ng Macpela, na kanyang pag-aari na nasa hangganan ng kanyang parang.
Sa kabuuang halaga ay ibigay niya iyon sa akin sa harap ninyo bilang isang pag-aari na paglilibingan.
Si Efron nga ay nakaupo sa gitna ng mga anak ni Het at sumagot si Efron na Heteo kay Abraham, sa harap ng mga anak ni Het, na naririnig ng lahat ng pumapasok sa pintuan ng bayan, Hindi, panginoon ko, pakinggan mo ako.
Ang parang ay ibinibigay ko sa iyo, at ang yungib na naroroon ay ibinibigay ko sa iyo.
Sa harapan ng mga anak ng aking bayan ay ibinibigay ko sa iyo, ilibing mo ang iyong patay.
Kaya't si Abraham ay yumukod sa harapan ng mga mamamayan ng lupain.
At sinabi niya kay Efron sa pandinig ng mga mamamayan ng lupain, Kung nais mo ay pakinggan mo ako.
Ibibigay ko sa iyo ang halaga ng parang; tanggapin mo iyon sa akin, at ililibing ko roon ang aking patay.
Sumagot si Efron kay Abraham, Panginoon ko, pakinggan mo ako.
Ang halaga ng isang pirasong lupa ay apatnaraang siklong pilak.
Gaano na lamang iyon sa iyo at sa akin?
Ilibing mo na nga ang iyong patay.
At nakinig naman si Abraham kay Efron; at tinimbang ni Abraham para kay Efron ang salaping kanyang sinabi sa harapan ng mga anak ni Het, apatnaraang siklong pilak, sang-ayon sa timbang na karaniwan sa mga mangangalakal.
Kaya't ang parang ni Efron na nasa Macpela, na nasa tapat ng Mamre, ang parang at ang yungib na nandoon, at ang lahat ng mga punungkahoy na nasa parang at ang lahat ng hangganan sa palibot nito, ay naging pag-aari ni Abraham sa harapan ng mga anak ni Het, sa harapan ng lahat ng pumasok sa pintuang-daan ng kanyang bayan.
Pagkatapos nito ay inilibing ni Abraham si Sara na kanyang asawa sa yungib ng parang sa Macpela sa tapat ng Mamre na siyang Hebron sa lupain ng Canaan.
Ang parang at ang yungib na naroroon ay naging pag-aari ni Abraham upang maging lugar ng libingan mula sa mga anak ni Het.
