1: Macipalit o kabtekan da do Kaysadiya a panirsirngen a meyngaran so Veyseto am mangay rana do Yelosaleng do ikatlo na araw.
2: O panipanirsirngen da rana no mapatanatanang so nakem da si Ama ta do to a kano kamanrarakehan da no tao do Yotay am mangononong sira so malas a iraherahet da si Pawlo,
3: a kapanci da ni Veyseto a omya so tao a mangay ni Pawlo do Yelosaleng. Ta naknakmen da o kavat da ji Pawlo do rarahan a zakaten da sya.
4: Am maniring jira si Veyseto am, Yapa myan si Pawlo do pamemtengan do Kaysadiya. Cyaha, ta makeykai ko a meysinaoli do dang.
5: So pancyan nyo no kamanrarakehan a macihza jyaken a kapanci da no karatan no tao ang, no si makaranes sira do dang.
6: Mina kapito araw si Veyseto a nimyan do dang a kapeysinaoli na rana a mangay do Kaysadiya. Ikadwa na araw am iwangan na o pacicicyan a kai da rana ni Pawlo do tangain na.
7: Mai rana si Pawlo am o apo do Yelosaleng aro a tao am limoten da a kapanci da no itawwen da ciring a iraherahet da sya. Am abo do dang o manoyong a ciring da.
8: So nitovisan na jira ni Pawlo. Maniring am, Yabo o ko mina vazay a yamacisala do iwawalam namen a tao do Yotay. Ko jya niraherahet o rako a panaralayan namen do Yelosaleng a kano rako a panirsirngen ta do Loma.
9: Am kakdain na ni Veyseto o karilaw da nya no tao do Yotay. Maniring ji Pawlo am, Manngwa, apyahen mo o kangay mo do Yelosaleng a pacicin ko dang an?
10: Maniring si Pawlo am, Ko myan do tangain mo a yamo pacicin sicyaraw eya a nitovoy ni Kaysa a panirsirngen no Loma. So ko to ngyani do jya pacicin mo. Yamo katenngan yaken a yabo so yacinaratan do tao do Yotay.
11: No si myan so kalasan ko a jya niomonot do iwawalam ta am cyaha, to nyo na zakata yaken. Am si abo o kalasan ko am ji ko mya o kapacici da jyaken no tao do Yotay. Si Kaysa apyahen ko a mapacici jyaken.
12: Mateyka ni Veyseto a ahesen o kararay na am maniring ji Pawlo am, No mo ikakza o mo kangay do rako a panirsirngen do Loma am to ko na novoya imo a mangay dang.
13: Kadadayan na so araraw am mangay si Aglipa a panirsirngen a kano mavakes a meyngaran si Peynici do Kaysadiya a somaray ni Veyseto, do mina kapamnek da jya panirsirngen da.
14: Makanateng o araraw no niyan da dang am ipanci na rana ni Veyseto o vazay ni Pawlo ji Aglipa. Maniring am, Yamyan jya so yasa ka tao a nipteng na ni Veydise.
15: No kangay ko do Yelosaleng am amyan so ciring a niraherahet da sya no panipanirsirngen no mapatanatanang so nakem da si Ama ta do to a kano kamanrarakehan da no tao do Yotay. Ipanci da yaken a omzakat sya.
16: Am maniring ko jira am, No pangozayan o iwawalam no tao do Loma am no jya nipacici pa kabo no asa ka ciring a nipanci na a omagaz do karatan na am masalit o kato wakwakan so akman sang a tao.
17: No kai da am ji ko nipeyyahahay, ta ikadwa na araw am iwangan ko o pacicicyan a kapacici ko si Pawlo.
18: Patwawen da o iraherahet da si Pawlo a ciring da am abo do teywara o karatan na do amizngan ko sya.
19: O da oyyan nya am ji na nionotan o iwawalam da no tao do Yotay. Ta onotan na o asa ka tao a meyngaran si Yeso a nimawakwak rana. Am ipanci na ni Pawlo o kanimirwa na mavyay no nang.
20: O akman rana sya a vazay am ko jyatenngi o ko ahahapan sya. Pacicin ko si Pawlo am, Manngwa, apyahen mo kangay mo do Yelosaleng a pacicin an?
21: Am jyakey si Pawlo, ta ikakza na o rako a panirsirngen ta do Loma a mapacici sya. Maniring ko ji Pawlo am, No komwan am to mo na panala o araraw no angayan da nimo do Loma.
22: Maniring si Aglipa ji Veyseto am, Amizngen ko pala o ciring na. Maniring si Veyseto am, Amizngen mo simaraw.
23: Ikadwa na araw am nimai si Aglipa kani Peynici a meyyayob so apiya ayob da somdep do rako a peykeykaygyan. O macihza rana jira am panipanirsirngen no itaysang a kano maizay a tao do ili da. Meyratateng am nipanci ni Veyseto o tao a mai ni Pawlo.
24: Maniring si Veyseto do aro a tao am, O tao rana ya am oya o yada ipanci a zakaten no tao do Yotay do Yelosaleng a kado jya.
25: Nyamizing ko na o ciring na am abo teywara a karatan na. O na ikakza no tao eya am pacicin no rako a panirsirngen do Loma. Am ori o ko na to novoi sya mangay do Loma.
26: Am yabo o ko nivatvatkan a karatan na a citahen no panirsirngen no Loma. Am ori o ko nyayyan nya jimo, mo Aglipa a panirsirngen namen, a ka ninyo a aro a tao a yaomamizing sya. Ta sidongen nyo pa yaken a manci no karatan na, kavatvatek ko jya. Ta ori o iyan no vatvatkan ko a citahen no panirsirngen do Loma.
27: Ta no ko naknakmen am no ji pa tenngi o karatan no nirakep a tao am marahet o kato rana novoyan sya do rako a panirsirngen ta.