1: Kasaraw pa kapamaring da na so kanen do ngaranan da Iyeci am katenngan na rana ni Yeso o kakeykai na rana meysinaoli ji Ama na do to. Na tey karilaw o omanoyong jya tao do karawan. Tana marateng rana o ikawakwak na am ji namtadan o karilaw na nira.
2: Moyab sira do araraw no ipamaring da so kanen ni Yeso a kano macinanao jya am amyan rana si Satan do onowned no anak ni Simong a meyngaran so Yota a tao do Isecyadi. So nipamnekan na rana do kapanazang na ni Yeso.
3: Katenngan na ni Yeso o kanitomoro na nya jya ni Ama ta do to so oyowyat na. Katenngan na o kanimapo na ji Ama ta do to. So ipakateneng na do kapeysinaoli na ji Ama ta do to.
4: Am ori o peytatanek na do yanan na kapakaro na so magorogod na a mahap so asa ka veynget a pabteken do kawakan na.
5: Karahan am mapaglo so ranom do simingki a kaoyas na rana do ai no macinanao jya a kalinas na do ai da no veynget.
6: Oyasan na o ai ni Simong Pite am maniring si Pite am, Mo Panirsirngen, mo oyasan o ai ko?
7: Maniring si Yeso am, Mo jyatenngi pa o vazay ko sicyaikwaya. Am no kadadayan no araw am katenngan mo na.
8: Maniring si Pite am, Ji ko amya imo a omoyas do ai ko. Maniring si Yeso am, No si ji ko ngoyasi o ai mo am ji ko imo abneka a macinanao jyaken.
9: Maniring si Simong Pite am, Mo Panirsirngen, no komwan am oyasi ai ko a kano lima ko a kano oo ko.
10: Maniring si Yeso am, O nimarios rana tao am todamimin rana o kataotao na manownaw. Am ori o ika ai na rana no oyasan. Inyo rana am kamo manonownaw am beken a kamo todamimin.
11: Katenngan na rana ni Yeso o manazang nya. Am ori o pancyan na no, Beken a kamo todamimin a yamanownaw.
12: Mateyka na rana oyasan o ai da am peyyayoben na rana o magorogod na a kahezsad na rana. Maniring do macinanao jya am, Manngwa, nyo katenngan o peypeypangayan no ko nioyasan do ai nyo an?
13: Kamo manoyong a manci nyaken a Mangnanao a Panirsirngen nyo. Manoyong ori.
14: Yaken am Panirsirngen nyo, yamnanao jinyo a yaniomoyas do ai nyo. Akman kamo sang a omoyas do ai no kadwan jinyo.
15: Yamyan rana so yako nipacita jinyo. So to nyo vangovangoni sya peyvazain an.
16: To ko na macitangayan jinyo am ji na meyhavasi no pavahain da tao o mapavahay sya an. Jyakarakarang o pahanhanen da kano mapahanhan sya an.
17: No nyo na katenngan o akman sya nanao am no si pangononongan nyo am tey rako o sarasaray nyo an.
18: Beken a ko to zagoma inyo a yapeyciringan sya, ta ko katenngan sira o yako nitenngan a tao. Am manoyong o ciring do Seysyo an. Ta maniring am, O yamacihanghang jyaken a asa ka tao am yamanazang nyaken. So ipangononong no ciring ang.
19: Ko na to mancyan jinyo do na ikabo pa no vazay eya. Ta no si makaranes rana o vazay am anoyngan nyo na yaken a meyngongyod a Tao do to.
20: To ko na macitangayan jinyo am o tomaotao so nitovoy ko am yaken o taotawwen da. O tomaotao jyaken am si Ama ta do to o taotawwen da, ta iya o yanitomovoy jyaken.
21: Iptad na o ciring na ni Yeso am meyngen o onowned na. Maniring rana am, To ko na mancyan jinyo am yamyan jinyo so yasa ka tao a yamanazang nyaken.
22: Karahan am meysingsingkad sira o macinanao jya, do kaji da makatenngan do peycirngan na sya.
23: Asa do macinanao jya o ikaglaw ni Yeso a macitangked ji Yeso.
24: Maniring si Simong Pite jya am, Panahsan pala. Sino na ipanci ang.
25: Karahan am macisngen rana ori ji Yeso. Maniring ji Yeso am, Sino mo ipanci ang, mo Panirsirngen.
26: Maniring si Yeso am, O torwan ko no pang eya am iya ang. Iptad na o ciring na am mangap so asa ka pang a kapatodeh na sya ji Yota a anak ni Simong a tao do Isecyadi kahap na sya.
27: Meyratateng am bedbedan na ni Satan o onowned na. Maniring si Yeso jya am, No yamyan so yamo ipeynanakem a vazay mo am peyvazain mo am.
28: Ji da tenngi o ciring ni Yeso ji Yota no karwan da amlisna do dang.
29: Si Yota rana am meymatmatngeh no nizpi da. Am ori o pancyan da no, Ala na pahanhanen ori a yamangap so yata ipamaring so kanen an. No na ipanci a yamanidong so makasi a tao.
30: Kanen na o pang ni Yota am makowbot rana a komaro jira. No kano nang am mahep rana a masari.
31: Makowbot si Yota am maniring si Yeso am, Sicyaikwaya am macita nyo na o azwazway ko a Nipamnekan na ni Ama ta do to a tao. Ta pakacittan da no tao so azwazway na ni Ama ta do to do Nipamnekan na tao.
32: No yamanoyong kapakacita da no tao so azwazway na ni Ama ta do to do Nipamnekan na tao am akman sang si Ama ta do to a zomwazway so Nipamnekan na tao. So na ikakeykai rana no azwazway no Nipamnekan na ni Ama ta do to a makaranes.
33: Yalikey rana, manga keypong, ko ipacikaop jinyo. Tana kalahen nyo yaken am ji nyo a kala yaken. Am ko to mancyan rana jinyo sicyaikwaya akman so mina ciring ko do panipanirsirngen da no tao do Yotay. O angayan ko am ji nyo makaranesi.
34: O itoro ko a vayo a inanao ko jinyo am masicyakarilaw kamo. To nyo nita o aryarilaw ko jinyo. Ta akman kamo so sang a masicyakarilaw.
35: No si manoyong o kapasicyakarilaw nyo am katovilan da na inyo no tao do karawan a manoyong a omanop jyaken.
36: Maniring si Simong Pite ji Yeso am, Mo Panirsirngen, do wanjin mo angayan. Maniring si Yeso am, O ko angayan am ji ka macihza jyaken sicyaikwaya. Am cyaha, ta no makwa am amyan ka na do yanan ko.
37: Maniring si Pite am, Mo Panirsirngen, ikongo ikarahet na no kapacihza ko jimo sicyaikwaya. Tana yangay ko imo no inawan am ji ko manesehan.
38: Maniring si Yeso am, Manngwa, manoyong o kangay mo nyaken so inawan an? Am to ko na macitangayan jimo am si omanam a tomazokokok o manok am ipitlo ka omalalas jyaken.