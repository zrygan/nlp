1: Yaken rana am si Pawlo ko. O yako ipeyngongyod a lamlamsoy na ni Ama ta do to am beken a tao o yaniomrara jyaken a omlivolivon no ciriciring na ni Ama ta do to, ta si Yeso Kizisto a kani Ama ta do to a nimapeyvangon si Yeso Kizisto o yanitomovoy jyaken.
2: Yaken rana kano akma tey kakteh do cinai do jya am yanamen ipeyteygami inyo a peycyakyokyokayan na do Cyalatay.
3: Inaoy si itoro na ni Ama ta do to a kani Yeso Kizisto a Panirsirngen ta o pangangarilawan na kano ikapiya na no onowned nyo.
4: Si Yeso Kizisto am na pahawahen yaten do raraten do karawan. Am ori o na pangozayan do nakenakem na ni Ama ta do to a mawakwak no raraten ta.
5: Inaoy no azwazwain ta si Ama ta do to mangay do kaidan no karawan. Amin.
6: Ko ikeyngen inyo so onowned a yato ngaro do pangangarilawan na ni Ama ta do to a yanimamnek jinyo a nyo kahap so yamalas a nanao.
7: Am to ko na mancyan jinyo am abo o ikadwa na no Mapasaray a Ciriciring na ni Ama ta do to. Am da kapeykawaw jinyo no tao a komaro do manoyong a nanao ni Yeso Kizisto.
8: Am tana yamen a tana nimapo do teyngato a tinsi na ni Ama ta do to am no si macitarek a kano ninanao namen jinyo no kakwa o inanao da jinyo am manoyong akman sira ori a peydednan no peyoyaoyyan na ni Ama ta do to.
9: Nipanci namen rana jinyo no kakwa pa am yako ipanci pa jinyo am no myan so meylimwang nya jinyo so macitarek a nanao a kaji na meyyangayan a kano nimamizing nyo na no kakwa am manoyong o kapeydedna na jira no peyoyaoyyan na ni Ama ta do to.
10: Manngwa, ko kakzeben o kazwazway da jyaken no tao a kapanci ko no akman sang? Jyabo kakman na sang a. O ko ikakza am azwain na yaken ni Ama ta do to. Manngwa, ko ikakza o kazwazway da jyaken no tao? No ikakza ko o tao a omazway jyaken am beken a lamlamsoy na yaken ni Kizisto.
11: Manga kakteh, to ko na macitangayan jinyo am o ko ipeylimwang jinyo a Mapasaray a Ciriciring na ni Ama ta do to am beken a nimyapo do tao.
12: Yabo yasa ka tao a ko nipacyamizngan a ko nipacinanawan so Mapasaray a Ciriciring na ni Ama ta do to. Ta si Yeso Kizisto o mina to manci rana nya jyaken.
13: Nyo katenngan o iwawalam ko no kapacibedbed ko pa do anodan namen a tao do Yotay. Ta tey makdeng ko a mapakakasi so amraralay ni Yeso Kizisto a tao. Naknakmen ko o kawakwak ko sira.
14: Makdekdeng ko pa kano kapalangayan ko a tao do Yotay a mahap so iwawalam namen do anodan namen a tao do Yotay. Tana nanao da no ineynapo namen no kakwa am akman sang, ta tey makdeng ko a mangozay jya.
15: No kaji ko pa nimatazakan a tao am nipamnekan na rana yaken a mahap so vazay na ni Ama ta do to, do karilaw na nyaken.
16: Nipacita na jyaken o Anak na. Am ori o nipakateneng ko do Mapasaray a Ciriciring na ni Kizisto a ipeylimwang do beken a tao do Yotay. So ikabo no tao a nipacyamizngan ko.
17: Yako ji nimangay do Yelosaleng a macyamizing do nimanmanma pa ka nyaken a amlivolivon no ciriciring na ni Ama ta do to a tao. Ta nimangay ko do Alapo a kapeysinaoli ko na mangay do Tamaseke.
18: Ikatlo na kawan am mangay ko ji Pite do Yelosaleng a macivahay jya so makalima so icyarwa 15 so araraw.
19: So ji ko nimakacitai so karwan da nipamnekan na ni Yeso Kizisto a amlivolivon no ciriciring na. O wari na ni Yeso a Panirsirngen ta a meyngaran so Yake o nimacita ko. So ji ko nimakacitai so karwan da a nipamnekan na ni Yeso Kizisto a amlivolivon no ciriciring na.
20: Yabo o yamalas do teygami ko ya a ciring ko. Pacyanoyngan na yaken ni Ama ta do to.
21: Meyratateng am mangay ko na do Sidiya kado Cidicya.
22: No kano nang am ji da pa nimacita yaken no sinjya do Yotay.
23: Kapakamizing da jyaken a yameylimwang rana no ciriciring na ni Kizisto a nimacioya jya no kakwa pa.
24: Am ori o yada rana sarayan ya ni Ama ta do to, do yako kapamlis rana a meylimwang no ciriciring na ni Yeso Kizisto.