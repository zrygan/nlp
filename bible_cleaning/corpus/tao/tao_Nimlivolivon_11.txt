1: O nipamnekan ni Yeso a omlivolivon no ciriciring na kano aro a sinjya do Yotay am mamizing da o beken a tao do Yotay a omanoyong rana do ciriciring na ni Ama ta do to.
2: Meysinaoli si Pite do Yelosaleng am nioya da no tey makdeng a omahap so iwawalam da no tao do Yotay.
3: Maniring sira am, Ikongo o yamo nisan do vahay da no beken a tao do Yotay. Ikongo mo ipacihanghang jira.
4: Karahan am ononongan na rana jira o niyapoyapwan no akman sang a vazay.
5: Maniring jira am, Meynozi ko do Yepey am nimakacita ko so apo ji Ama ta do to a milakayob a tontonen da apo do teyngato.
6: Citahen ko am amyan do sahad na so meycyamadadayan a omalalam a kano volay a kano meyyasasalap,
7: a kapakamizing ko so macisirsiring jyaken. Maniring am, Mo Pite, peytatanek rana kapanzakat mo so yakan mo.
8: Am maniring ko am, Mo Panirsirngen, taosya, ta ji ko nikoman so sang, ta ji namen ngangana ori a tao do Yotay.
9: Pirwa na so kapanci na nya jyaken am maniring am, O ipanci ni Ama ta do to a apya kanen am ji mo mancyan a ji ngangana.
10: O akman rana sang a vazay am ipitlo a mavahangso a kahap da rana sya do hanit.
11: Todey macinao sira makasasnad do nisanan ko a vahay o tatlo a ka beken a tao do Yotay a nitovoy da apo do Kaysadiya a nikomala jyaken.
12: So nipancyan na nyaken no Seyzi so kaji ko ratan so kapacihza ko jira. O ananem eya akma tey kakteh do cinai a mina kararay ko a nyo macita eya am nipehza ko sira jyaken a mangay do Kaysadiya kasdep namen do vahay da Kenaylyo.
13: Ipanci na jyamen ni Kenaylyo o nimacita na asa ka tinsi a nimeytatanek do vahay da. Maniring jya am, Manovoy ka so tao a mangay do Yepey a manci no asa ka tao a meyngaran si Simong Pite a mai jya.
14: Ta yamyan so na ipanci jinyo a omagaz do kapatazadang na jinyo do teyngato ni Ama ta do to a asa ka vahay.
15: Nanawen ko sira am to meyhekas jira o Seyzi akman no ka ori pa so kapeyhekas na jyaten no Seyzi.
16: Ori o nipakanakman ko so mina ciring na no Panirsirngen ta a si Yeso. Maniring am, Si Yowani rana am nitaktakan na inyo no ranom. Am do kadadayan no araraw am meyhekas jinyo o Seyzi.
17: So nikanoyong ni Ama ta do to a yatomoro no Seyzi do beken a tao do Yotay, akman jyaten a nipanta na so Seyzi no kanoyong ta ji Yeso Kizisto a Panirsirngen ta. A yako ikongo a kato ko makazazatan do vazay ni Ama ta do to.
18: Mamizing da o ciring na jira am ji da rana namwada, ta isaray da si Ama ta do to. Maniring sira am, Yamanoyong si Ama ta do to a yamarilaw no beken a tao do Yotay a nimamlis rana a na torwan no to meyyonong a ikavyay no pahad da.
19: Wakwaken da si Setiven am peyvwaken da na o omraralay ni Yeso a tao. Am ori o nikarwan da do Yelosaleng a mangay tomayo do Vongnise a kado Saypolose a kado Antia a kapeylimwang da no ciriciring na ni Ama ta do to do tao do Yotay.
20: Am o tatasa ka tao do Saypolose a pongso a kado Cidinay am nimangay sira do Antia a meylimwang no ciriciring ni Yeso do beken a Yotay.
21: Amyan jira o oyowyat ni Ama ta do to. Am ori o nipeyparo da no tao a omraralay ni Yeso.
22: Mamizing da no omraralay ni Yeso do Yelosaleng o akman sang a vazay am tovoin da si Parnapo a mangay do Antia.
23: Makaranes rana am tey masaray, ta nimacita na o aryarilaw na sira ni Ama ta do to. Ori o nipaitan na sira to ngotokot so nakenakem ji Yeso.
24: Si Parnapo rana am tey yapya o nakenakem na, ta nioyatan no Seyzi. Am ori o ikakdeng na meyhanhan ni Ama ta do to. Ori nipeyparo da no tao a omanoyong ji Yeso.
25: Meyratateng am mangay rana si Parnapo do Tasose a komala si Sawlo.
26: Makala na rana am palolwen na mangay do Antia. So nipakasa kawan da macikaop do aro a sinjya amnanao sira. Nimacipinda no kano nang o kangaran da rana jira a omraralay ni Kizisto do Antia.
27: No kanang rana am amyan so manoyonoyo so ciring ni Ama ta do to a apo do Yelosaleng a mangay do Antia.
28: Amyan jira so asa ka tao a meyngaran si Acyapo. Maniring do aro a tao am, Nipaziman na jyaken no Seyzi o keyyan no omanam a rako a abcil do karawan. So nipangononong no ciring na no kapeypanirsirngen da si Kelawti.
29: Am ori o nikamimin da no amraralay ni Yeso a tao a mapeysinsinmo so nizpi a itoro da do akma dey kakteh do cinai a meyvahay do Yotay. To da palololwa do karwaro no nizpi da o panaoben da.
30: O nilovot da na nizpi am nipahanhan da si Parnapo a kani Sawlo a mangay nya do panipanirsirngen da do kyokay do Yelosaleng.