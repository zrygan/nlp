1: Inyo rana akma koy kakteh do cinai am o ipakaranes no ipeygegcin ni Yeso am ji ko to mancyan jinyo do teygami ko,
2: ta to nyo na tenngi. O araraw no ipeygegcin na ni Yeso am abwata o tao a makaziman sya, akman so tao a ji makaziman so manakaw do vahay da.
3: No si maniring o tao am, Cyaha, ta tanyo apiya, am jyakman sang, ta jyaziman o alalaw a makaranes a ombalinas sira, akman so meyrehrehmet a mavakes a ji rana makatayo do alalaw na.
4: Am manga kakteh, beken a kamo amyan do kasarisaryan a ji makaziman so araraw no yai ni Yeso, akman so tao a ji makaziman so manakaw a tao do mahep.
5: Am inyo rana am kamo amyan rana do kazngangan, do nyo kapakaziman rana sya.
6: Ori o ji ta to nginarai so karwan no tao a to ngitkeh, ta meytataziman ta.
7: Ta o itkeh no tao am mahep. O ikasaki no tao am mahep.
8: No ta manoyong amyan do kazngangan am meytataziman ta an. O nakenakem ta ji Ama ta do to a kano pangangarilawan na am akma tey sirong. Akma tey sakop o jyagonay a onowned ta a mapanala sya mahap jyaten do teyngato. So ikabo rana no oyaoyyan na nyaten.
9: Ta o na nipamnekan jyaten ni Ama ta do to am beken a mangay na ioya nyaten. Ta ahapen na yaten do kapyapyan. Ori o mina vazay na no Anak na si Yeso Kizisto a Panirsirngen ta.
10: O nikawakwak na ni Kizisto am ahapen na yaten do kapyapyan. Am ori an, tana do ta ika mavyay pa ya a tana do ikawakwak ta rana am no si mai si Yeso am macikaop ta na jya a mangay do kaidan no karawan.
11: Am ori o ipasipapait nyo a mapamizing so kadwan jinyo, akman so yapiya nyo ahahapan sya sicyaikwaya.
12: Namen ipacimeseseg jinyo manga kakteh am ikanig nyo pa sira o meyyapwaponged no kyokay a nipamnekan na ni Ama ta do to. Ta sira rana am da vavagan inyo no icicirawat no omraralay ni Yeso Kizisto.
13: So karilawan nyo nira ahapen so vazay an. Makapiya kamo so nakenakem do kadwan jinyo an.
14: Yanamen ipanci pa jinyo manga keypong am pazimanen nyo sira o malelma a tao an, a kapait nyo so mahayo so onowned a tao, kasidong nyo so jyakdeng so nakem ji Ama ta do to. Tana apiya so ahahapan sya, tana marahet so ahahapan sya tao am to nyo peyyangaya o nakenakem nyo sira.
15: Azimanen nyo an. Ji nyo patonggali o macioya jinyo a tao an. O kapasicyakarilaw nyo. O tey kakza da vazay no icyatatao nyo am peyvazain nyo.
16: O kasaray nyo.
17: Ji kamo amtad a meynozi.
18: Tana apya, tana marahet o masapa nyo am o kasaray nyo ji Ama ta do to. Ta ori rana am nakenakem na jinyo ni Ama ta do to a omanod ji Yeso Kizisto a tao.
19: Ji nyo nengsengi o vazay no Seyzi.
20: Ji nyo ngolala o ipanci da no meylimwang no ciriciring na ni Ama ta do to.
21: Am pakanaknakmen nyo o nimamizing nyo a nanao da jinyo a kownot nyo do manoyong a nanao an.
22: Peymakarwan nyo o peyraratenan nyo do teyrahem.
23: Ko ipeynozi inyo ji Ama ta do to a yamanta ninyo so apiya nakenakem nyo a kapzat na do onowned nyo a kano pahad nyo a kano kataotao nyo. So ikanoyong na amzat jinyo a kabo no karatan nyo a mangay do ikeypirwa na mai ni Yeso Kizisto a Panirsirngen ta.
24: Si Ama ta do to rana a yanimamnek jinyo a omanoyong jya am yatey manoyong a makasidong jinyo.
25: Inyo akma nameney kakteh do cinai am ipeyneynozi nyo yamen an.
26: Masicyakarilaw kamo a meyminaminasi no kadwan jinyo.
27: Yako pangozayan o ngaran na ni Yeso a manci no kavilang nyo do teygami ya a ipamizing nyo so akma nyoy kakteh do cinai.
28: Inaoy si itoro na ni Yeso Kizisto a Panirsirngen ta o pangangarilawan na jinyo.