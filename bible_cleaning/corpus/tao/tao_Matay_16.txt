Amyan so tao a macyagom do Vadisay a kano macyagom do Satokay a mangay ji Yeso a omnakenakem so keyleylamdam da sya. Am ori o kakzeban da sya a mapacita no mapeyzokab a vazay na a yongkad na apo ji Ama ta do to.
Maniring si Yeso am, Makoyab pa am ipanci nyo na o kapya no kakawan simaraw, do kakma ney vangkoro no asked no awa.
Apnezak pa am ipanci nyo na o kacimoy na kasazowsaw na sicyaraw, do kakedep na. Kamo mateneng a yamanita so palanginan am nyo jyazab o tovil na no vazay na ni Ama ta do to sicyaikwaya.
Yateywara o raraten no tao sicyaikwaya, do da kapasagpyan so aktokto da. Nyo kakzeben o kapakacita nyo so oyowyat na ni Ama ta do to. Am o akman so mina vazay ni Ama ta do to do meyngaran so Yena o macita nyo. So ikabo na rana no maharahara pa kano nang a macita nyo. Teyka na o ciring na ni Yeso am karwan na rana sira.
Makaranes sira do katovangan no rako a meybebneng a ranom am nikahamangan da o kapalolo da so myanpaw no macinanao ji Yeso.
Maniring si Yeso jira am, Azimanen nyo o akmey kosozi no odong a yamyan do tao a macyagom do Vadisay a kano macyagom do Satokay.
Ikazyak da no macinanao o ciring ni Yeso ang. Maniring sira do kadwan jira am, Ala ta kajya nimapalolwan so kanen ta o na peycirngan so sang ang!
Ikongo do katenngan na rana ni Yeso o ipanci da, am ori o nipancyan na nya jira so, Ikongo nyo kazyakan no nyo kajya nimapalolwan so kanen. Yatey likey pa o onowned nyo jyaken a manta ninyo so kanen nyo.
Manngwa, nyo jyazab? Manngwa, nyo na todahamangi o mina kakcikcil ko so alima ka myanpaw a nibsoy ko so kakaliman a ranaw 5000 a tao? Apira ka yala no kano nang o nimapanpan.
A kano apito a ka myanpaw a nibsoy ko so kakapatan a ranaw 4000 a tao. Apira ka yala o nipeysinsinmo nyo a nimapanpan.
Ikongo nyo pa ji makatenngi do nipanci ko na jinyo. Beken a ko pagazen do myanpaw o ciring ko, ta ko pagazen do marahet a onowned da no tao a macyagom do Vadisay a kano macyagom do Satokay.
Ori o nipakatenngan da rana ji Yeso no macinanao jya do kaji na ngaingan do kosozi no odong. Ta pakacirngen na do marahet a nanao da no tao a macyagom do Vadisay a kano macyagom do Satokay.
To da ji makaranes si Yeso a kano macinanao jya do Kaysadiya Veydipi a ili am pacicin na o macinanao jya. Maniring am, Sino kwan da yaken no tao a Nipamnekan na ni Ama ta do to a tao.
Maniring sira am, Yamyan so tao a yamanci nimo a nimanaktak a si Yowani. Yamyan so tao a yamanci nimo a Idiya. Yamyan so tao a yamanci nimo a Yedimi. Yamyan so tao a yamanci nimo a asa jira do panoyonoywan na so ciring ni Ama ta do to.
Maniring si Yeso jira am, Manngwa, sino kwan nyo yaken.
Maniring si Simong Pite am, Imo rana am Misayya ka, Anak no yato meyyonong a mavyay a Tao do to.
Maniring si Yeso am, Imo rana Simong a anak ni Yowani am ka tey yapya so ngilin. Ta o nanao rana ya am beken a tao yanimapahap sya jimo. Ta si Ama ta do to o yanimapatwaw sya jimo.
To ko na macitangayan jimo am imo rana am si Pite ka. So icyakma moy lalitan a patnekan ko so kyokay. So ji na rana makagogaji nya ni Satan. Ta akman rana sang am jyagogad no oyowyat ni Satan.
Itoro ko jimo o ipangingiwang do italamozong ni Ama ta do to. O ji mo mya do teyrahem am akman sang a ji mya do teyngato. O apyahen mo do teyrahem am akman sang a apyahen do teyngato.
Karahan am ipanci na ni Yeso do macinanao jya o kaji da meycicicyan nya do tao so ka Misayya na.
Nimacipinda no kanang o kato na rana mapazimakmakan so ciring na do macinanao jya a manci no kangay na do Yelosaleng. So ikaro na do dang no alalaw na itoro da jya no kamanrarakehan da no tao do Yotay a kano panipanirsirngen da no mapatanatanang so nakem da si Ama ta do to a kano mangnanao no iwawalam ni Ama ta do to a kawakwak da sya. Am ikatlo na araw am mirwa pa mavyay.
Kalain ni Pite si Yeso a pasyain jira a omza sya. Maniring am, Ji kakman sang mo Panirsirngen. Jyabo kato ney meydednan jimo no akman sang a vazay a.
Meyvazingowngaw si Yeso am maniring ji Pite am, Kazey mo Satan. Ta mo zazatan o ko pangonongan. Ta o nakenakem mo am beken a nakenakem ni Ama ta do to. Ta monganay do tao.
Karahan am maniring si Yeso do macinanao jya am, No amyan so tao a omonot jyaken am to na pangawawan o kataotao na a somabway no jyojika na macihza jyaken.
Ta o amnakenakem so kataotao na am maraherahet, ta mawakwak ori. Am o tao a to ngawaw pa no kataotao na a mahap so vazay ko am mahap na o to meyyonong a ikavyay no pahad na.
Tana to na mimin o masaod no karawan na mahap a kaji na makahapan so to meyyonong a ikavyay no pahad na am ikongo peypeypangayan no akman sang. Ikongo pa o ipalit na pa so to meyyonong a ikavyay no pahad na.
Yaken rana a Nipamnekan na ni Ama ta do to a tao am maciralay ko do azwazway na ni Ama kano aro a tinsi a meygegcin. To ko palololwa o yazaw ko so mina vazay da jyaken no tao.
To ko na macitangayan jinyo am o tao a yatomanek do jya am amyan jira ang so makapis pa jyaken a Nipamnekan na ni Ama ta do to a tao a mai a tomalamozong no karawan, do ikamavyay da pa.