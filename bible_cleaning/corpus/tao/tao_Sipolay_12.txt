1: So yada ikatey yaro no tao a ta rana nimacita so kakdekdeng a meyhanhan ni Ama ta do to no kakwa. Am ori an o akasan ta na so makakaday a ikasengseng jyaten a kano raraten ta yakmey omvaod jyaten a kowyat ta so onowned a akman so malayo a ji macimaza do palaywan na angayan.
2: To ta peyyononga a peyyanen do onowned ta si Yeso Kizisto. Ta iya rana am nimapapo so kapeyhanhan ta ni Ama ta do to. So ika iya na no mapeynyangavosan syaha. Ji na nikamama o jyojika do tangain na. To na nazibwan o peyleylakan da sya a wakwaken do jyojika. Ta katenngan na o kapeyvoga no sarasaray na no makwa. So na rana ilisna do wanan na ni Ama ta do to sicyaikwaya.
3: Naknakmen nyo o mina vazay na to nomok so avavay da sya no meyraraten a tao. Ta ori o ji nyo a vokahawi no ingalaw da jinyo.
4: Ta kamo pa ji nimangay so inawan a yamacilimaliman ji Satan a yamapeyraraten jinyo.
5: Manngwa, nyo na todahamangi o na ivavaga jinyo akman so inyapwan a amvavaga do anak na? Ta no maniring am,
: Imo rana anak ko am azimanen mo o nanao ni Ama ta do to. Ji ka todarahet rana so onowned a nanawen na.
6: Ta si Ama ta do to am vavagan na sira o ikarilaw na tao. Nanawen na sira o abneken na anak.
7: Ahapen nyo o inanao na jinyo ni Ama ta do to. Ta o nanawan na jinyo am anak na inyo an. Ta abo inyapwan a ji nanao so anak.
8: No si ji kamo nanao am ji kamo meyngongyod a anak na.
9: O meysinogat a ama ta do karawan am ta hapen o nanao da. So tamo kanigan nira. Am imanngo rana si Ama ta do teyngato. Jya mahamahama pa o onotan ta jya, do kahap ta so ikavyay no pahad ta.
10: O meysinogat a ama ta do karawan am to da mangozai o ahahapan da sya amnanao jyaten. Am alinged ori an. Am o nanawan na jyaten ni Ama ta do to am ipeypapya na jyaten. Ta ori o ipacizanod ta jya abo so karatan.
11: No nanawen na yaten am akma tey marahet so aktokto. Am o makapeyneynara rana so nanao ni Ama ta do to a tao am masasaray rana o onowned da a ji rana meylimoteng so onowned.
12: Am ori o yokayan nyo rana so onowned nyo a meyhanhan ni Ama ta do to. Ta ori o ikowyat nyo na so onowned.
13: Ji nyo pasala o pangonongan nyo. Ta ori o ji da tahaciji no makasapa so ai a tao. So ikanoyong nyo na karapan so onowned.
14: Makowyowyat kamo pa mapeypyapya so nakenakem nyo a kano tao. Ahapen nyo o ji meylimoteng a onowned nyo a macikaop jira. No abo o akman sang jinyo am abo jinyo o makacita si Ama ta do to do teyngato.
15: Makapzat kamo, ta mapehes jinyo o pangangarilawan ni Ama ta do to. Makapzat kamo, ta amlida do onowned nyo o raraten nyo. Ta no meyparako ori am makangingit so tao a meyraraten.
16: Taosya o kapasagpyan nyo so aktokto nyo. Ji nyo nginara si Isaw a meyparai ji Ama ta do to a mangazaw no ngaran na kabnekan ni ama na, do kaooo na no pinaring na kanen ni wari na.
17: Meyratateng am kakzeben na si ama na manlanlag nya am ji na pakongo ni ama na. Ta masalit ji ama na a mapaoli so nimaskad rana vazay. Tana to lavi a maneseh si Isaw am ji na nimapaoli o nakem na ni ama na a manlanlag nya.
18: Inyo am kamo ji nimakaranes do tokon a meyngaran so Sinay. So nyo jyakmani so Isedi a tao a nimakaranes do dang a yanan no lila no apoy a kano cinalab a kano rako a sari a kano akmey hangin a pagpag.
19: Amyan dang so meyzapa kano izezyak ni Ama ta do to. Mamizing da ori no aro a tao am to da na pakeka si Ama ta do to. Ta manyahey sira.
20: Ta ji da na pakongo a amizngen o ciring na ni Ama ta do to a manci no, Tana asa ka omalalam o to macidnet do tokon am wakwaken no vato.
21: So ikanoyong na tey manganyahey no nimacita da. Am ori o nipancyan na nya ni Moyse so, Ko na to zikzik a yamanyahey.
22: Am inyo am kamo nimai do Sian a tokon. Ori rana am to meyyonong ori a yanan na ni Ama ta do to, akmey Yelosaleng do teyngato. Do dang rana am yajyavilangi o tinsi ni Ama ta do to amraralay nya.
23: Inyo rana am kamo na nimakaranes do da kalwalovotan no yamraralay ni Ama ta do to a tao a yadomket so ngaran do teyngato. Inyo rana am kamo nimakaranes do yanan ni Ama ta do to a mapeykapyapinpinan so aro a tao. So yanyo ikanoyong rana yarana nimakaranes do na kabwan no yameyraraten a tao.
24: Inyo rana am kamo rana nimakaranes do tangain ni Yeso a yanimanta ninyo so vayo a pangozayan a ciring na ni Ama ta do to a na rana nitaktakan no rala na. Ta o rala na ni Yeso o mapanop jyaten ji Ama ta do to a omagaz do kapyapyan. Ta o rala na ni Yapo am omagaz do kararatan.
25: Am makapzat kamo. Ji nyo to nazibwan o ciriciring na ni Ama ta do to amnanao jinyo. Sira rana ya a to nazibo no yanipeylimwang ni Moyse a ciriciring na ni Ama ta do to am abo taywan da do peyoyaoyyan na ni Ama ta do to. No si to ta nazibwan o ciriciring na ni Ama ta do to a yapo do teyngato am teywara rana o raraten ta.
26: Taiden na ni Ama ta do to no iwawalam na ji Moyse am mina todagnoz o teyrahem no ciring na ni Ama ta do to. Am o na nipanci pa sicyaikwaya am, Ipisa ko pa gomnoz so teyrahem a kapazanod ko so hanit.
27: O ciring na, Ipisa ori, am mamimin o nyamaog na magnoz a mabalinas. O teyngato rana jyabalinas.
28: Am ori o sarayan ta no to meyyonong a ji rana gonagonay a italamozong na ni Ama ta do to a yanan ta do teyngato. To ta mangozai o isaray na ni Ama ta do to a peyvazain, kowyat ta amraralay nya.
29: So ikakdekdeng ta pa so onowned a mahap so vazay na. Ta o peyoyaoyyan na ni Ama ta do to am akmey lila no apoy a manemtem so meyraraten a tao.