1: Singkadan na sira ni Pawlo o macipeykaygi a tao. Maniring jira am, Manga kakteh, o iwawalam ko no kalyalikey ko am abo pasagpyanan ko so nakenakem ko do tangain ni Ama ta do to a yato ngai sicyaraw eya an.
2: Mamizing na no panirsirngen da no mapatanatanang so nakem da si Ama ta do to a meyngaran so Ananiya am manara so tao a somiplang so ngoso ni Pawlo.
3: Maniring si Pawlo jya am, Mangay o kapasingesinget na jimo ni Ama ta do to, do mo kaji raralayan nya. Ta imo rana am mo jya nyahap o iwawalam ta mapacici jyaken. So mo ikalas so iwawalam a yato manci no tao a yasomiplang jyaken.
4: Maniring sira o macitangked jya tao am, Yaka makongo a yajyasnesnek no panirsirngen no mapatanatanang so nakem ta si Ama ta do to.
5: Maniring si Pawlo am, Manga kakteh, no ko nikatenngan ori a panirsirngen no mapatanatanang so nakem si Ama ta do to am ko jya nioya. Ta o ciring do Seysyo am, Ji nyo ngavaya o panirsirngen nyo.
6: To na rana tenngi ni Pawlo o kapeypinpin da no tao a macyagom do Satokay a kano macyagom do Vadisay. Am ori o nilolos na do peykeykaygyan da. Maniring am, Manga kakteh, yaken rana am ko macyagom do Vadisay. O ineynapo ko am macyagom do Vadisay. O nyo pacicyan jyaken sicyaraw eya am ko kanoyong do keypirwa mavyay no nimawakwak a tao an.
7: Kapakamizing da so ciring ni Pawlo am meygalagalagal sira o tao a macyagom do Vadisay a kano macyagom do Satokay. So nipeykadwa no nakenakem da a ji macipaswasovoy do kadwan jira.
8: Ta ji da nganoyngi no tao a macyagom do Satokay o keypirwa da mavyay no nimawakwak a tao. Ji da nganoyngi o keyyan no tinsi a kano keyyan no pahad no tao. Am o tao a macyagom do Vadisay am miminen da ori a anoyngan.
9: So nikarakorako pa no ilololosan da. So nipeytatanek da no karwan da no tao a macyagom do Vadisay a mangnanao no iwawalam ni Ama ta do to. Maniring sira am, Namen jyakala o na karatan no tao eya. Tana yamyan so tinsi a kano pahad a macisirsiring jya am ta karatan nya.
10: Ikeykavevek da amlololos. Ikongo do peypazapazangan da rana si Pawlo, am ori o nipanovoy na no panirsirngen no itaysang so itaysang a mangay omvozcin sya jira a isdep do sahad.
11: Mahep rana am mai si Yeso do katangked ni Pawlo. Maniring am, Ji ka onib, mo Pawlo an. To mo peynara no kapeylimwangan mo nyaken do Yelosaleng a meylimwang nyaken do Loma.
1213: Ikadwa na araw do penzak am kakapatan 40 sira o tao do Yotay a nimeysirisiring. Maniring sira am, Si ji ta zakat si Pawlo am jyabo kapangakaday ta.
14: Meyratateng am mangay sira do panipanirsirngen no mapatanatanang so nakem da si Ama ta do to a kano kamanrarakehan. Maniring sira am, Namen rana teyka a meysirisiring. No si ji namen a zakat si Pawlo am ji namen mangakaday.
15: Inyo rana panipanirsirngen am ipanci nyo o panirsirngen no itaysang no Loma a mai ni Pawlo do jya, akma nyoy pacicin a komala so karatan na. A yamen am avatan namen do jya wakwaken si mai do jya.
16: Mamizing na o ciring ori no manganak no kakteh ni Pawlo am mangay do vahay no itaysang a mangay manci nya ji Pawlo.
17: Am ori o nipanara na ni Pawlo so asa ka itaysang. Maniring jya am, Palolwen mo o malavayo a tao ito a mangay do panirsirngen nyo, ta yamyan so na ipanci jya.
18: Am ori o nipalolwan na sya mangay do panirsirngen da. Maniring am, Si Pawlo rana yata nipteng eya am na ipanci yaken a yamapalolo so tao eya mangay a tomita jimo. Ta yamyan so na ipanci jimo.
19: So nikalayan na sya no panirsirngen so malavayo a tao ang a pahawahen na a sirsirngen. Maniring am, Ikongo mo ipanci jyaken.
20: Maniring am, Da nipeysirisiring no tao do Yotay o kapya mo si Pawlo simaraw a mangay do rako a peykeykaygyan, akma dey pacicin.
21: Am ji mo ngonoci sira an, ta yamyan so kakapatan 40 a tao a yaomavat jya wakwaken. Ta o ciring da am, No si ji ta wakwaka si Pawlo am ji ta mangakaday. Imo rana o da ahesen.
22: Maniring jya o panirsirngen da no itaysang am, Ji mo mancyan do tao o kanimanci mo nya jyaken so akman sya vazay an. Meyratateng am tovoin na rana mangay.
23: Am ori o nipanara na no panirsirngen no itaysang so rarwa ka lamlamsoy na. Maniring jira am, Meykala kamo so adwa poo 200 a itaysang a kano kakapitwan 70 a omavang do baka a itaysang a kapeykala nyo pa so adwa poo 200 a meycinalolot a macihza jira. Ta simahep do ikasyam no toki am yangay nyo si Pawlo do Kaysadiya,
24: a kapeykala nyo ni Pawlo so avangan na baka a kapacihza nyo jya a rarayan a mangay ji Veydise a kabtekan ta panirsirngen.
25: Meyratateng am meyteygami jya o panirsirngen ang. Maniring am,
26: Yaken rana am si Kelawti Disiya. Ko ipeyteygami imo a panirsirngen namen. Maran kong mo Veydise.
27: Si Pawlo rana ya am yada nirakep no tao do Yotay. Da naknakmen o da kawakwak sya. Am katenngan ko rana tao do Loma si Pawlo am ori o nipanara ko so itaysang a yamangay nya jimo.
28: Si Pawlo am nyangay ko do rako a peykeykaygyan. Ta ko naknakmen o ko kakala so agagazan no da oyyan nya.
29: O nioyyan da nya am ipanci da o kaji na ngapan no iwawalam da no tao do Yotay. Am ko jyatenngi o peypeypangayan no da wakwakan sya, da aptengan sya.
30: Mamizing ko o keyyan no amvovo jya wakwaken am ori o ko peyteygamyan nimo a omzat jya. O ko nipanci do tao do Yotay am, Mangay kamo pa do kabtekan ta panirsirngen a manci no agagazan no yanyo nirakpan si Pawlo.
31: Karahan am yangay da rana si Pawlo no aro a itaysang do Antipate do mahep.
32: Ikadwa na araw am meysinaoli rana sira o katey da no itaysang do vahay da. Omavang do baka a itaysang am ori o macihza ji Pawlo.
33: Makaranes sira do Kaysadiya am itoro da rana o teygami do kabtekan da panirsirngen a katoro da ni Pawlo jya.
34: Vilangan na no panirsirngen o teygami am pacicin na o nikapwan na ili ni Pawlo. Ori o nipakatenngan na rana jya tao do Cidicya.
35: Maniring am, Si makaranes rana sira o tao a yamraherahet jimo am pacicin ko imo. Meyratateng am ipanci na o itaysang a amzat jya do vahay no mina panirsirngen da a meyngaran so Helote.