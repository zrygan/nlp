1: Mangay sira do Tepey a kado Disetela am amyan dang so asa ka tao a amraralay ni Yeso a meyngaran si Timotay. O ina na am tao do Yotay a amraralay ni Yeso. Am o ama na am tao do Sila.
2: Ikanig da si Timotay no akma dey kakteh do cinai do Disetela kado Ikenyan.
3: Palolwen na ni Pawlo si Timotay am yongkadan na o kataotao na no iwawalam no tao do Yotay, ta panadnaden na o tao do dang a makateneng ji ama na a beken a tao do Yotay.
4: Omrateng sira do peycyeylilyan na am ipanci da o mina kaygi da do Yelosaleng no nipamnekan ni Yeso a omlivolivon no ciriciring na kano panipanirsirngen do kyokay do dang a panginginaran da.
5: Am ori o nipeypahagnat da so onowned do peycyakyokyokayan na. So nipangday da so araraw a meyparo no omanoyong rana ji Yeso a tao.
6: Ikongo do ji na mya sira no Seyzi a mangay a meylimwang no ciriciring na ni Ama ta do to do Yasiya, am ori o nipangonong da do Vodicya kado Cyalatay.
7: Makaranes sira do Misiya am naknakmen da o kangay da do Potiniya a ili. Am ji na mya sira no Seyzi.
8: Am ori o to da hatasi so Misiya a kangay da do Teloya.
9: Mahep rana am amyan so nipacita na ji Pawlo ni Ama ta do to, do akma ney tateynep. Macita na do akmey tateynep o asa ka tao do Maciton a meytatanek a mapasyasi jya. Maniring am, Mai kamo do Maciton a somidong jyamen.
10: Macita na ni Pawlo o akmey tateynep am ori o nikakeykai namen rana a nimangay do Maciton. Ta katenngan namen si Ama ta do to a manci nyamen a mangay meylimwang no Mapasaray a Ciriciring na do tao do dang.
11: Nimavang namen do avang do Teloya kapasongay da sya mangay do Samotake. Ikadwa na araw am makaranes namen do Niyapodi.
12: So nyangay namen do rako a ili do Maciton a meyngaran so Veydipi. O ili ori am italamozong no Loma. So niseysan namen dang.
13: Ipeywalam no tao am mangay namen do ayo do siri no ili da, ta nimamizing namen do dang o angayan da meynozi no tao do Yotay. Makaranes namen dang am nanawen namen sira o aro a mavakes a nimalovot dang.
14: Amyan jira ang so asa ka mavakes apo do Tiyatila a meyngaran si Ditiya. O vazay na am macinginangina no masingat a akmey nikowpasan a vangkoro a milakayob. Makdeng o nakenakem na ji Ama ta do to. Mamizing na o ipangnanao ni Pawlo a ciring ni Yeso am mina todeywangi o onowned na, do kanisomidong na sya ni Ama ta do to.
15: Teyka namen a taktakan o mavakes ori a kano macivahay jya tao am maniring jyamen am, No si milamdam nyo yaken so onowned a yameyngongyod a omanoyong ji Yeso am mai kamo a misan do vahay ko an. So nitaidan na jyamen a peysanen.
16: Ipisa am mangay namen do ayo a meynozi am amyan so nimasinmo namen do rarahan a mavakes a lamlamsoy da. Mahaw na o vazay no makwa, ta nikovotan no kalamsoyan ni Satan. So ikaro no mahap na nizpi a itoro do mapeylamlamsoy sya a tao.
17: So to na maciloloi jyamen do rarahan a amlololos. Maniring am, Sira rana ya am da ahapen o vazay no ney manokdwan na Tao do to. Yada ipeylimwang o Tao do to a mapatazadang jyaten do teyngato.
18: Mangday do araraw a amlololos. Ikarahet na ni Pawlo am to meyvazingowngaw a tomita sya. Maniring do nikomovot jya am, Ko pangozayan o ngaran na ni Yeso Kizisto a manci nimo a makowbot rana do kataotao na. Am ori o nipakowbot na rana no nikomovot jya.
19: Katenngan da na no pacivahayan na no mavakes ang o kabo rana no peynizpyan da am rakpen da si Pawlo a kani Sila a lololwen a yangay do panipanirsirngen do ili da.
20: Maniring sira am, Sira rana tao do Yotay am da peyzavozavozen o icicirawat do ili ta ya.
21: Ta sira mangononong so ta ikarahet a tao do Loma.
22: So ikamimin da no aro a tao a macioya jira. O panipanirsirngen da am nipakaro da o talili da Pawlo a kani Sila a kapanci da no tao a somipsipzot jira.
23: Mateyka da sira sipsipzotan am pasdepen da sira do pamemtengan a kapanci da no mamzamzat a ominlid so ivaod na sira.
24: Am ori o nipaneban na rana jira do zosok na rana no pamemtengan a kapasopit na so ai da do kayo a kaji da makapeygonagonayan.
25: Avak no ahep am meynozi si Pawlo a kani Sila kapeyyanwanood da somaray ni Ama ta do to. O kararay da nipteng da am to da ngamiznga sira.
26: Meyratateng am to ngyan so rako a kanini. Am ori o nikagonagonay no pamemtengan a kapeycyeyweywang na no pangengneban. O nivaod da sira vahalang do lima da am to meycyazavazavat.
27: Mayokay o mamzat jira am to na cita o pangengneban a nimeywang. Ipanci na o kanisomaway da rana no nipteng da tao. Am ori o nipangap na so ipangan na ipanma na do kataotao na.
28: Macita na ni Pawlo am tawagan na. Maniring am, Ji mo manomai o kataotao mo. Cyaha, ta namen mamimin a yapa myan do jya.
29: O mamzamzat rana am manovoy so tao a mangap so zampo. Somdep rana am manyahey a to na nizikzik a mangay meylilitod do tangain da da Pawlo a kani Sila.
30: Meyratateng am powboten na sira. Maniring jira am, Manga kahakay, makongo ko so wanjin a kapakahap ko so to meyyonong a ikavyay no pahad ko.
31: Maniring sira jya am, Anoyngan mo si Yeso a Panirsirngen ta. Ta ori o ipakahap nyo so to meyyonong a ikavyay no pahad nyo a asa ka vahay.
32: Meyratateng am nanawen da sira asa ka vahay no ciriciring na ni Ama ta do to.
33: No kanang na am nioyasan na no mamzamzat o nipeyzazan da Pawlo a kani Sila. Meyratateng am mamimin sira asa ka vahay a nitaktakan da,
34: a kapanci da ni Pawlo a kani Sila a macyakan jira do vahay da. So ikasaray da asa ka vahay, do kaniomanoyong da rana ji Ama ta do to.
35: Ikadwa na araw do pezak am manovoy o panipanirsirngen da so meykalsong a manci no kapasaway da si Pawlo a kani Sila.
36: Maniring o mamzamzat ji Pawlo am, Na ipanci no panipanirsirngen o na kapasaway jimo a kani Sila. So to nyo na makowboci a somaliway.
37: Am maniring si Pawlo do meykalsong am, Yamen am tao namen do Loma. Am ikongo da todey nipsipzoci jyamen, a da katodey angneban jyamen do pamemtengan a yabo so karatan. Ikongo da taywan sya do taotao so da kapasaway jyamen. So ikarahet no akman sang. Am ori o pancyan nyo no panipanirsirngen, ta mai sira a mapowbot jyamen.
38: Meyratateng am mangay na ipanci no meykalsong do panipanirsirngen da. Mamizing da si Pawlo a kani Sila a tao do Loma am mamogaw sira.
39: Am ori o nyangay da do pamemtengan a meyminaminasi nira kapowbot da rana sira komaro do ili da.
40: Makowbot rana si Pawlo a kani Sila do pamemtengan am mangay sira do vahay ni Ditiya. So nipakacita da dang so akma dey kakteh do cinai kapait da sira so nakenakem da ji Yeso a kangay da rana.