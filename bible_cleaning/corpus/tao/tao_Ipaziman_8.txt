1: Pakarwen no Kagling o ikapito no vakong a nipadketan am kakteb no vatvatek o ji na nimeyminiminiki no teyngato.
2: Makarahan am macita ko o papito a ka tinsi a meytatanek a maponged no teyhesa ka zapa.
3: O asa ka tinsi am mai a meypinan so vowawan a yanan no mahangno a haneng a meytatanek do patanatanangan so nakem. So ikaro no mahangno a haneng a nitoro da jya a kapazanod na so inozi no sinjya patanangen do vowawan a patanatanangan so nakem do sazapen no lilisnan.
4: O aob no mahangno a haneng am macizanod do inozi da no sinjya a kapeypangato na apo do lima no tinsi a yameytatanek do tangain ni Ama ta do to.
5: Makarahan am apnowen no tinsi o vowawan a yanan no mahangno a haneng no apoy do patanatanangan so nakem a kabokbok na nya do teyrahem. Am ori o niyan no zomaigezeg a kapeycicilat na a kapeykanini na.
6: Makarahan am o papito a tinsi a meypinan so teyhesa ka zapa a omanam a da avyotan.
7: Avyotan no ney manma na tinsi am amyan so makarerekmeh a kano apoy a pacizavozan no rala a mabokbok do teyrahem. Karahan am o icyakatlo no tana kano kayo am nimamimin a matemtem. So nikamimin no tamek a nimatemtem.
8: Avyotan no ikararwa no tinsi am amyan so akma raney masleb a rako a tokon a makas do awa. O icyakatlo no awa am to rana meyngongyod a rala.
9: O masaod no awa am icyakatlo na o nimawakwak. O avang am icyakatlo na o nimakava.
10: Avyotan no ikatatlo no tinsi am amyan so rako a mata no hanit a masleb no apoy a makas a apo do hanit a makas do icyakatlo no ayo a kado icyakatlo no atbod.
11: O ngaran no mata no hanit am Makopad. Karahan am icyakatlo no ranom to rana kopad. Ayopen no aro a tao am meycyawawakwak sira do kakopad no ranom ang.
12: Avyotan no ikapapat no tinsi am icyakatlo no araw a kano vehan a kano mata no hanit o ji rana makacimat. Am ori o icyakatlo no araw a todasari. Akman sang no macyey no mahep, ta icyakatlo no ahep o to na sari.
13: Citahen ko am mamizing ko o asa ka kangkang a somalap do hanit. Maniring am, To sira makasi o tao do teyrahem. Ta da rana avatan no yatatlo a ka tinsi o zapa yavyotan.