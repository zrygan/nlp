1: Ikadwa na araw am amyan do Cyadidi do meyngaran so Cyana a ili so tao a meysinmo. Amyan dang o ina na ni Yeso.
2: Si Yeso rana kano macinanao jya am nipanoyon da sira no matarek so vahay a tao. Am ori o nyangay da.
3: Ikongo do nimagid rana o yopen da potaw cyo, am ori o nipancyan na ni ina na ji Yeso so, Apya sira ito a yabo rana so yopen.
4: Maniring si Yeso am, Mo ina, ji mo to gacigaci yaken an. Ta beken pa ya araraw na no yako ipeyvazay.
5: Maniring o ina na do lamlamsoy no meysinmo a tao am, To nyo ngamiznga o pahanhanan na jinyo.
6: Amyan dang so anem a peraranom. Ori rana am iwawalam da no tao do Yotay a pavavanawan da. O kazomzomyan no peraranom am akman so makanateng a rarako a kama.
7: Maniring do lamlamsoy da no meysinmo a tao si Yeso am, Apno kamo no ranom o peraranom. Karahan am kakadain da apnowen no ranom o peraranom.
8: Maniring pa si Yeso am, Patwaw kamo na katoro nyo nya do yameymatmatngeh no vazay a tao. Makarahan am yangay da na.
9: Tahaman no meymatmatngeh nya tao o nipeyvaliw na ni Yeso a potaw cyo am isavasavak na o nyahapan da sya. Am katenngan da no lamlamsoy na. Am ori o nipancyan na no nimapasakay a tao.
10: Maniring jya am, Mamimin o tao a yamapanoma so apya potaw cyo. No mabsoy rana sira am ori o patwawan da so todna ka potaw cyo. Am imo am mo panowjin o ney yapya na potaw cyo.
11: Oya rana am ney manma na vazay ni Yeso a yongkad no kayapo na ji Ama ta do to. Ori rana am mina vazay na ori ni Yeso do Cyana do Cyadidi. O vazay rana ya am ipacita na o admadmay na do tao. Nimacipinda do dang o nyanoyngan da rana jya no macinanao jya.
12: Mateyka o vazay ori am macihza si Yeso do ina na kada wari na kano macinanao jya mangay do Cyapaynong a miseysan so makanateng so araraw.
13: Masngen rana o ipamaring da so kanen a Iyeci am mangay si Yeso do Yelosaleng.
14: Do livolivon no rako a panaralayan da am makacita so tao a manazang no baka kano kagling a kano hato a kano aro a tao a amlisna dang a mamalit so nizpi.
15: Karahan am mangap si Yeso so kolili a kapaksoz na so baka kano kagling do rako a panaralayan a powboten, a kapasakeb na so pamalimalitan da no tao so nizpi a kavangan, a kapeyvwak no nizpi do teyrahem.
16: Maniring do manazang no hato a tao am, Powbot kamo na o nyo ipanazang. Ji kamo todey meypananazangan do yararalayan ni Ama a vahay.
17: Karahan am manakem da no macinanao jya o ciring do Seysyo. O ciring rana am, Mo Ama do to. Yakmey apoy o onowned ko so kakwakwat a yamnakenakem so yararalayan nimo.
18: Pacicin da no panipanirsirngen no tao do Yotay. Maniring sira am, Pacittan pala o yongkad mo a vazay a apo ji Ama ta do to, do mo kato mapeyvwakan so tao do rako a panaralayan.
19: Maniring si Yeso am, Tana kavakavahen nyo o panaralayan eya am cyaha, ta si katlo na araw am patanken ko.
20: Maniring sira am, Yanem o ikasikalima na 46 kawan no nipatnek so rako a panaralayan am ikongo mo pancyan no kapakatlo mo a araw a mapatanek sya.
21: Am o paingan ni Yeso so ciring na am kataotao na.
22: Mirwa mavyay si Yeso am manakem da na no macinanao jya o mina ciring na. Ori o nyanoyngan da na do Seysyo a kano ciring na ni Yeso.
23: Amyan si Yeso do Yelosaleng a macipamaring so kanen do Iyeci am aro tao a nimakacita so vazay na a yongkad no kapo na ji Ama ta do to. Am ori o nyanoyngan da rana jya.
24: Am ji na meyhanhanan sira ni Yeso, ta katenngan na o kalas no onowned da.
25: Tana ji da mancyan no tao ji Yeso o aktokto da am to na rana tenngi ni Yeso o onowned da.