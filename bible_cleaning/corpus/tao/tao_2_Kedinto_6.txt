1: Yamen rana na pacipeyvazayan ni Ama ta do to am namen vavagan inyo o kaji nyo tongbowan so aryarilaw na jinyo ni Ama ta do to.
2: Ta maniring si Ama ta do to am,
: No katawag nyo jyaken am nimamizing ko na inyo an. No keyyan no alalaw nyo am nisidong ko inyo an.
: Amizngen nyo an. Ta sicyaikwa rana ya am na pantan yaten so pangangasyan na ni Ama ta do to. Sicyaraw eya am manoyong a araraw no na isidong jyaten ni Ama ta do to.
3: Namen ji mapeyvazay so marahet a vazay a tamwadan da jyamen no tao. Inaoy no si ji namen meyvazay so marahet a vazay a ikazazat do tao a omonot ji Ama ta do to.
4: Yamen rana do yamakakaday a vazay am yanamen akmey tongbowa o yameykamadadayan a alalaw, do namen kanoyong a lamlamsoy ni Ama ta do to.
5: Nibakbakan da yamen. Nyaneban da yamen. Nigolo da o cicilwan namen no tao. Nimazikna namen. Nimapowaw namen ji makaitkeh. Nimakcin namen.
6: Am keyyan no teneteneng namen a kano pangarilawan namen a omzat do nakenakem namen. Am ori o to namen nangboi sya. So kapya namen a nisidong no Seyzi a meyngongyod a marilaw no tao.
7: Nioyatan na yamen ni Ama ta do to a meylimwang no manoyong a nanao na a mapacitacita no kanoyong namen a lamlamsoy na ni Ama ta do to. So icyakma nameney mapeyvoovoo so apya nakenakem namen a iharag namen so amrahet jyamen a tao.
8: Amyan so zomwazway jyamen am amyan so mapeyleylak jyamen. So ikanoyong namen a ipanci da no tao a mapeycyakawad so tao. Am abo akman sang a nakenakem namen.
9: Da ipanci o kabo no tao a yamakateneng jyamen. Am yajyakman sang, ta yabo o yaji makateneng jyamen a tao. Da ipanci yamen a yana nimazakat. Am yajyakman sang, ta namen pa mavyay. Tana da nibakbakan yamen am namen jya nimawakwak.
10: Tana yamyan so namen ilavi so onowned am yamyan so namen isaray so onowned. Tana namen makcin am cyaha, ta namen avyain o pahad no aro a tao. Tana yabo o peymeymasaodan namen do karawan am cyaha, ta abo kalahen namen a yamacikaop ji Ama ta do to.
11: Inyo rana kagagan namen do Kedinto am namen ji manayo so ciring jinyo an, ta namen tey kaglaw inyo.
12: Beken a namen taywen o aryarilaw namen jinyo. Ta monganay rana jinyo a yaji ngiwang do onowned nyo.
13: Ko na inyo abneken a minapodpod jyamen. Am ori o namen peycirngan sang. So inaran nyo jyamen so nakenakem jinyo.
14: Ji kamo macizanod so onowned do ji manaralay a tao an. Ta ji meyyangay o pangtoktwan nyo a ka nira. Ta jyabo kapeyzavoz no apya kano marahet a. Akman sang o mazngang a kano kasarisaryan, ta ji meyzavoz.
15: Jyabo kapacizanod ni Kizisto ji Satan a. Jyabo kapeyyangay no amraralay ni Ama ta do to a kano ji manaralay a tao a.
16: Ji nyo peyzavoza o raralayan nyo ni Ama ta do to a kano malas a iraralay da no tao. Ta yaten o na yanan no to meyyonong a Tao do to. Akman so ipanci na do Seysyo. Ta maniring am,
: Macikaop ko do omanoyong jyaken a tao a keyyan ko do onowned da. So abnekan da jyaken a Tao do to da. So ikanoyong da italamozong ko a tao.
17: Am ori o ji nyo pehngai so onowned nyo do ji manaralay a tao. Ji kamo macizanod jira. Ji nyo nginara o malas a vazay da. Ta ori o sarayan ko ninyo.
18: Ama nyo yaken. Inyo rana am anak ko inyo. O ciring rana ya am si Ama ta do to a Panirsirngen ta o mapeyciring sya.