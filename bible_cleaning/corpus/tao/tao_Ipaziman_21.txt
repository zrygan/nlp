1: Makarahan am makacita ko so vayo a hanit a kano vayo a teyrahem. O nimanmanma hanit a kano teyrahem am ji rana cita. Akman sang o awa a ji rana cita.
2: Makarahan am macita ko o ili na ni Ama ta do to. Ori rana am Vayo a Yelosaleng a apo ji Ama ta do to do teyngato a nipagcin na do teyrahem. So icyakma ney meyvinavinaywan a tey mazway a citahen a mavakes a omrapong so mangay na seksekan a tao.
3: Makamizing ko so ciring a apo do lilisnan no panirsirngen. Maniring am, Yamyan do karawan o vahay ni Ama ta do to a yamacivahay do tao do karawan. Sira rana am abneken na sira anak. So ipacitovong na jira ni Ama ta do to a Tao do to da.
4: Linasan na ni Ama ta do to o kaoo da. Abo rana o mawakwak. Abo rana mazabab so onowned a kano amlavi so onowned a kano meyngen. So ikanoyong na rana komavos no mina vazay no kakwa.
5: Maniring o amlisna do lilisnan no panirsirngen am, Citahen mo o kayavayo ko so makakaday. Maniring pa am, Padketen mo, ta yamanoyong kapeyhanhan no ciring eya.
6: Maniring pa jyaken am, Yarana nikomavos. Yaken rana am Aarva kano Yamicya. Yaken rana am nikapwan na kano pangavosan na. No myan so mawaw am itoro ko o atbod a yopen na a yapwan no to meyyonong a ikavyay no pahad na. Am ori rana am abo ngina na.
7: O ji nimablis so onowned a tao am ori o apya amyop sya. O icyakman na sang am abneken da yaken a Tao do to da a kabnek ko sira anak ko.
8: Am sira rana manyahey a tao a kano ji nganoyong jyaken a tao a kano somagpyan a kano manwakwak a kano mangzakza so icyatatao da kano manlita no oyowyat ni Satan a kano manaralay so malas a iraralay a kano mangalalas a tao am amyan so akmey awa so karakorako a lila no apoy a omapanala sira. Ori rana am ipirwa kawakwak ori.
9: O papito a ka tinsi a meypinan so apito a panay a kapnowan no manowji a alalaw am amyan so asa jira a nimai a manci nya jyaken. Maniring am, Sijya, ta ipacita ko jimo o yasomeksek do Kagling a mavakes.
10: So nitalamozongan na nyaken no Seyzi. Makarahan am yangay na yaken no tinsi do toktok no tokon a kapacita na nya jyaken so apo ji Ama ta do to a nimeygegcin do teyrahem a Yelosaleng.
11: O rako a ili rana am yanan no azwazway ni Ama ta do to. So icyakma na raney olo a maniray. No maniray am akma raney panganinwan.
12: Amyan so makarang a atoy. O atoy rana am adwa o icyarwa na no pangengneban na a pamzatan no rarwa so ikakarwan a tinsi. O pangengneban am domket o ngaran da no rarwa so ikakarwan a iteytetngehan da no Isedi a tao.
13: O teyhesa ka mocimot na am atlo o pangengneban. Nikakaday da o pangengneban a nipasazap da do palapalanginan.
14: O abneken na soil no atoy am adwa o icyarwa no lalitan a kakakadayan no ngaran da no nipamnekan no Kagling a amlivolivon no ciriciring na.
15: O macisirsiring jyaken a tinsi am meypinan so vowawan a ipangtokto a ivitong na do rako a ili a kano pangengneban na kano atoy na.
16: Akma raney kavangan o ili so keyteytawan. O kanaronaro na kano kowvowvong na kano kakarakarang na am meyyangangay. Kaptepteng na rana jya no tinsi. Aptengan na am makanateng a zivo o kananet na. So icyakman na sang no kowvowvong na kano kakarakarang na.
17: No to na mangozai no tinsi o ipamtepteng no tao do karawan a idpang na do atoy no ili am o kakarakarang na am kakteb o ikapat na anet.
18: O nipeyyatoy da am lalitan. O nyamaog da so ili da am meyngongyod a vowawan. So icyakma na raney panganinwan a to rana pengkad.
1920: O soil na no atoy no ili am pangayan da so ikadwa na so icyarwa no makakaday a masingat a lalitan a yazwazway da sya.
21: O peypeypangayan na no yadwa so icyarwa a pangengneban na am adwa so icyarwa a masingat a lalitan. Mamimin o teyhesa ka pangengneban a nyamaog no masingat a lalitan. O rarahan do ili am mamimin a vowawan. So icyakma na raney panganinwan a to rana pengkad.
22: Abo do ili o nimacita ko a panaralayan. Ta si Ama ta do to rana kano Kagling o iraralay da do dang.
23: O ili rana am tana abo o araw a kano vehan am cyaha, ta cirain na sira no oyowyat na ni Ama ta do to. So peyyapoyan da so Kagling no tao do ili.
24: Mamimin o peycyamahamahatawan do karawan a mangonong do cirain na. O panipanirsirngen do karawan am mamimin sira mai no keynakman da do ili eya.
25: Kasaraw a todeywang o pangengneban. So to na meyyonongi a meywang, ta abo do dang o mahep.
26: O keynakman da kano azwazway da no peycyamahamahatawan am miminen da yai do ili eya.
27: Am o meyraraten a kano marahet so iwawalam a kano mangalalas am ji sira makasdep. O amyan so ngaran do vakong no Kagling a yanan rana no to meyyonong a ikavyay no pahad da am ori o makasdep.