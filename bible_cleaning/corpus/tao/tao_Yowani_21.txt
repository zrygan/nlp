1: Kadadayan na so araraw am mangay pa mapacita do macinanao jya do ngaranan da Tipilyo a rako a meybebneng a ranom. O mina vazay da no kano nang am yata malavat do jya an.
2: No kano nang am nimalovot sira Simong Pite a kani Tomase a meyngaran pa so Nimeytovong a nimatazak a tao a kani Natannay a tao do Cyana do Cyadidi a kano rarwa ka anak ni Sipitay a kano rarwa pa dang a kararay da a macinanao ji Yeso.
3: Maniring si Simong Pite do karwan da am, Ko mangay mangahahap. Maniring o karwan da am, Macihza namen jimo. Am ori o nilwas da do asa ka vazangay. Am abo inahahapan da kasahep.
4: Domada o araw am meytatanek si Yeso do pamsan na. Am ji da pa singkaji no macinanao jya si Yeso.
5: Maniring si Yeso jira am, Kokay kamo. Kamo nimakamong an? Maniring sira am, Jyabo yasa namen nimamong a yakasahep a!
6: Maniring si Yeso jira am, Zoywan kamo o tawaz nyo do kawanan, ta ori na yanan no among. Karahan am izoyo da na o tawaz am ji da rana anat a pazagpiten, ta tey yaro rana o among do tawaz.
7: Maniring ji Pite o ney kaglaw na ni Yeso a macinanao jya am, Si Yeso ya a Panirsirngen ta. Mamizing ni Simong Pite o ka si Yeso na am meyyayob a kaokso na.
8: Karwan da am kaoden da o vazangay makarala. Karahan am alikey rana kaji da makaransan do pamsan na am lolwen da na o tawaz a yanan no aro a among.
9: Makaranes sira do pamsan na am macita da o myanpaw a kano inmala rana a yanan no panazaban ni Yeso so among.
10: Maniring si Yeso jira am, Pangap kamo pa do yanyo nimamong so apeleh.
11: So nyangay na ni Simong Pite do vazangay amngingit so tawaz a ipakarala. Am mamimin a rarako a among o nimatawaz. Vilangan da na am atlo o ikasikanem na so ikarwa poo 153. Am jya nimapising o tawaz da no among ang.
12: Maniring si Yeso jira am, Sijya kamo a karyag nyo. Am abo o asa ka tao do macinanao jya o makadket jya pacicin, ta katenngan da o ka si Yeso na.
13: Karahan am mangay jira si Yeso a kavonong na so myanpaw jira. Akman sang o among a vonongen na jira.
14: Ipitlo na rana ya ni Yeso a mapacita do macinanao jya no keypirwa na rana mavyay.
15: Teyka sira romyag am maniring si Yeso ji Simong Pite am, Imo rana mo Simong a anak ni Yowani am manngwa, ka makdekdeng pa kano karwan nyo eya a maglaw nyaken an? Maniring si Pite am, Noon. Mo katenngan yaken a yatey maglaw nimo, mo Panirsirngen. Maniring si Yeso jya am, Peyveyveknen mo o yaomanoyong jyaken a tao a akma koy lilikta kagling.
16: Ipidwa na pacicin am, Imo rana mo Simong a anak ni Yowani am manngwa, yamo ikaglaw yaken an? Maniring si Simong am, Noon. Mo katenngan yaken a yatey maglaw nimo. Maniring jya si Yeso am, Peyveyveknen mo o omanoyong jyaken a tao a akma koy kagling.
17: Ipitlo na pacicin ni Yeso am akman sang o ciring na. Maniring am, Imo rana mo Simong a anak ni Yowani am manngwa, mo ikaglaw yaken an? Mina todarahet o aktokto na ni Pite do keypipitlo na mapacici sya no kaglaw na nya, kaji na aglawan nya. Maniring rana ji Yeso si Pite am, Mo katenngan o makakaday. So mo ipakateneng jyaken a yatey maglaw nimo, mo Panirsirngen. Maniring si Yeso jya am, Peyveyveknen mo o yaomanoyong jyaken a tao a akma koy kagling.
18: To ko na macitangayan jimo am no kalavayo mo pa am to mo meyneynakman o angangayan mo. Am no rarakeh ka na am abo rana oyowyat mo a mapatozatozak do amvaod jimo a tomaosya so ji mo akzakzan a angayan.
19: O peycirngan na so sang ni Yeso am pazimanen na ji Pite o pangavosan na no inawan na no makwa do kazwazway na si Ama ta do to. Maniring si Yeso ji Pite am, Macilolo ka jyaken.
20: Meyvazingowngaw si Pite am macita na o ney kaglaw na macinanao ji Yeso a macihza jira. Iya rana ori am nimacitangked ji Yeso no kakan da a mapacici sya do keyyan no tao a manazang nya.
21: Macita na ni Pite am maniring ji Yeso am, Meypanngonngo si Yowani eya no makwa.
22: Maniring si Yeso jya am, No si ipanci ko kato na avyayan a mangay no yai ko na am ikongo mo kazyakan nya. To ka macilolo jyaken am.
23: Karahan am o akman sang a ciring am todavangovangon. Ori malavat da no macinanao ji Yeso o kaji na wakwakan no asa ka macinanao ji Yeso. Am ji na nipanci ni Yeso o kaji na wakwakan no nang. Ta kapanci na no, No si ipanci ko kato na avyayan a mangay no yai ko na am ikongo mo kazyakan nya.
24: O ney kaglaw na ni Yeso a macinanao jya o yamapatwaw so aro a vazay eya a na kavatvatek jya. So namen pacyanoyngan do ciring na a tey manoyong.
25: Aro pa o mina vazay na ni Yeso. Am no ko naknakmen am no si mamimin a vatvatkan am ji rana makangay do karawan o karwaro no vakong.