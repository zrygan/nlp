Teyka na ni Yeso o ciring na am maniring do macinanao jya am,
Nyo katenngan o na kadwa rana araw no yakapamaring so kanen do Iyeci. Mangay o kapanazang da no Nipamnekan na ni Ama ta do to a tao a padketen do jyojika.
No kano nang am o panipanirsirngen no mapatanatanang so nakem a kano kamanrarakehan da am malovot sira meysirisiring do vahay no kabtekan da panirsirngen no mapatanatanang so nakem da si Ama ta do to a meyngaran so Keyava.
Naknakmen da o karakep da si Yeso a wakwaken da do ikabo no tao.
Am maniring sira am, Ji ta pa peyvazaya do ipamarimaring so kanen no tao, ta meyvonag sira o tao.
Amyan si Yeso do Potani a ili am nimyan do vahay da da Simong. Iya o nimlabyab so kolit no kakwa.
Amyan so asa ka mavakes a nimangai so asa ka tagaw a kapnowan no masingat a mahangno a haneng. Macihanghang jira koman si Yeso am paglowen na do oo ni Yeso.
Macita da no macinanao jya am maoya sira so onowned. Maniring sira am, To na gagidan ori am
ikongo peypeypangayan no akman sang. Jingbeywani o yatey masingat a haneng ang. Apyapya rana o kapamalit nya so nizpi a ipanidong so ikasi a tao.
Maniring jira si Yeso do pakamizngan na sya am, Nyo kazyakan no mavakes ang. O vazay na jyaken am ney yapya na vazay.
Ta yamasangib sira o makasi a tao a yamacikaop jinyo. So ji na salici jinyo no kasidong nyo sira. Am yaken am ko jyasangib, ta yalikey rana o ipacikaop ko jinyo.
O na paglowan do oo ko no mavakes so mahangno a haneng am yavat na ori do bobwan da jyaken.
To ko na macitangayan jinyo am no ipeylimwang o Mapasaray a Ciriciring na ni Ama ta do to do karawan eya am abo ji makalavat so mina vazay na jyaken no mavakes eya.
Amyan do rarwa so ikakarwan a macinanao ji Yeso so asa ka tao a meyngaran so Yota a tao do Isecyadi. Iya rana am nimangay do panipanirsirngen da no mapatanatanang so nakem da si Ama ta do to.
Maniring am, No si itoro ko jinyo si Yeso am amyan so nakem nyo jyaken an? Karahan am mangap sira so atlo a poo 30 a nizpi a itoro da jya.
Nimacipinda do dang o ji na rana pehmai ji Yeso a itoro jira.
Omanam o kasaraw do ipamaring da so kanen a iyakan da so ji nimimway a pang am pacicin da si Yeso no macinanao jya. Maniring sira am, Do wanjin mo tovoyan jyamen a tomalakanen so pamaringan ta so kanen do Iyeci.
Maniring si Yeso am, Angay kamo do ili. Si makasinmo kamo so tao am si maniring kamo jya am, Kwan na no yamnanao jyamen am: Yarana marateng o araraw no ikawakwak ko. So yana raran so macinanao jya yamangay do vahay nyo a yamamaring so kanen do Iyeci.
Karahan am to da mangozai o ciring ni Yeso a somdep do vahay a mapeykakasa so yaven da.
Maseyrem am macihanghang si Yeso do rarwa so ikakarwan a macinanao jya.
Koman sira am maniring si Yeso jira am, To ko na macitangayan jinyo am yamyan jinyo so yasa ka tao a yamanazang nyaken.
Mamizing da ori am marahet o aktokto da no macinanao jya. Am ori o nikateyteyras da manangangay nya ji Yeso. Maniring sira am, Mo Panirsirngen, yaken ori an?
Maniring si Yeso am, O yamapazanod so lima na jyaken a yatomahem so kanen na do kakanan am iya ori o yamanazang nyaken.
Akman so ciring do Seysyo, ta mangay o kawakwak da so Nipamnekan na ni Ama ta do to a tao. Am o manazang nya tao am to makasi. Apyapya rana o kaji na nimatazakan a tao do karawan.
O manazang ni Yeso a tao a meyngaran so Yota am maniring am, Mo Mangnanao, yaken ori an? Maniring si Yeso am, Mo na to yoyoi o na ka imo.
Koman sira am ahapen ni Yeso o pang a isaray na ji Ama ta do to a kakcikcil na sya a itoro do macinanao jya. Maniring am, Ahap kamo a kakan nyo sya, ta kataotao ko ya.
Makarahan am ahapen na o kopo a yanan no potaw cyo a isaray ji Ama ta do to a katoro na rana nya jira. Maniring am, To kamo a mimin a amyop sya.
Oya rana am rala ko a nimvoyog a omaing do aro a tao a omvonas so raraten da. O rala ko rana ya am yongkad nyo do vayo a pangozayan nyo a ciring na ni Ama ta do to.
To ko na macitangayan jinyo am ji ko na ngyop so potaw cyo a mangay do araraw no ikeypirwa ko a macikaop jinyo do teyngato, no si papwen na ni Ama ta do to o katalamozong na no vayo a karawan.
Meyyanwanood sira so asa ka anwanood a sarayan da ni Ama ta do to a kapakowbot da rana a mangay do meyngaran so Kanlan a tokon.
Makarahan am maniring si Yeso do macinanao jya am, Sicyamahep eya am mamimin kamo a amlikolikod jyaken a peymakarwan. Ta maniring do Seysyo am Wakwaken ko o mapamangan so kagling a kapeyvwak da no kagling.
Am no si mirwa ko a mavyay am manmanma ko a ka ninyo a mangay do Cyadidi.
Maniring si Pite ji Yeso am, Tana peymakarwan da imo no karwan no tao am jyabo kakaro ko jimo a.
Maniring si Yeso ji Pite am, To ko na macitangayan jimo am sicyamahep eya am no si omanam o manok a tomazokokok am ipitlo ka omalalas jyaken.
Maniring si Pite am, Tana macizanod ko na jimo a mawakwak am jyabo kato ko ngalalasan jimo a. O karwan da no macinanao jya am akman sang o ciring da.
Nimangay si Yeso a kano macinanao jya do meyngaran so Kesimani. Maniring si Yeso jira am, To kamo ngyan do jya, ta mangay ko meynozi do kwang ito.
Karahan am palolwen na si Pite a kano rarwa ka anak no meyngaran so Sipitay. So niyapo na rana dang no keyngen na rana so onowned ni Yeso.
Maniring jira am, Yako toda jyangay so inawan a yamazabab so onowned. So ipacizanod nyo jyaken do jya meytataziman.
Omalam a meypanam am meyrorokma. Maniring do inozi na am, Mo Ama, no si apyahen mo am ji mo norwan jyaken o yatey rako a alalaw ko. Am ji mo na mangozai o nakenakem ko, ta ahahapan mo na sya.
Meysinaoli a mangay do tatlo a ka macinanao jya am macita na sira mitkeh. Maniring ji Pite am, Manngwa, ji nyo nahap o asa ka vatvatek a ipacizanod nyo jyaken a meytataziman?
Meytataziman kamo a meynozi an, ta kalittan kamo an. Tana nyo apyahen do onowned nyo am nyo jyapakongo o nyo kapeynozi.
Maniring do ipidwa na kangay a meynozi ni Yeso am, Mo Ama, no ji mo amya o alalaw ko a komaro jyaken am to mo na mangozai o nakenakem mo.
Meysinaoli do macinanao jya am macita na pa sira mitkeh, ta tey makaha rana sira.
Karwan na sira am ikeypitlo na rana ori a mangay meynozi. To meyyangay o ciring na kano kapanmanma na meynozi.
Karahan am meysinaoli do macinanao jya am maniring am, Kamo pa mitkeh? Kamo pa meywalam? Cita kamo o Nipamnekan na ni Ama ta do to a tao a yarana makeykai a ipanazang do meyraraten a tao.
Kayokay kamo na, ta mangay tamo na. Cita kamo o yamanazang nyaken a tao a yarana mai.
Ji pa vitos o ciring na ni Yeso am mai rana si Yota a ikararwa da so ikakarwan no macinanao jya a kapacilolo da no aro a tao a meyhavit so takzes a kano sisipzot da kayo. Sira ori am nitovoy da no panipanirsirngen da no mapatanatanang so nakem da si Ama ta do to a kano kamanrarakehan da no tao do Yotay.
Amyan so nipaziman na sira no manazang ni Yeso a tao. Maniring am, O rapongen ko a tao am ori o rakpen nyo.
Makaranes si Yota am to meytopos a mangay do tangain ni Yeso. Maniring am, Mo Mangnanao, kokay. Karahan am rapongen na rana si Yeso.
Maniring si Yeso am, Mo kahakay, peyvazay rana o yamo ipeynanakem a vazay mo. Karahan am paciralayan da na no tao a omrakep si Yeso.
O nimacihza ji Yeso a tao am amyan jira so asa to rana ngahap so takzes na pacipasen do talinga na no lamlamsoy no panirsirngen no mapatanatanang so nakem da si Ama ta do to a kakas na no asa ka talinga na.
Maniring si Yeso jya am, Pasoot rana o takzes mo, ta o mangap so tao no takzes am akman sang a mangay da wakwaken no takzes.
Manngwa, mo jyatenngi yaken? Ta si tawagan ko si Ama am jyabo kaji na manovoyan so makazivo a tinsi a somidong jyaken a.
Am ji kongmana so sang o nakem ko. Ta makongo so wanjin a yatodey mangononong do ciring a yadomket do Seysyo, do keyyan no makdeng a vazay a mangay jyaken.
Karahan am maniring si Yeso do aro a tao am, Kamo mapalolo so takzes a kano sisipzot a yamrakep jyaken? Nyo patpehen yaken do manakaw a tao? Ko mangday a yamangnanao so tao do rako a panaralayan am nyo ji rakpa yaken.
Am o na todey mangononongi no aro a vazay eya am manoyong o ciring da no panoyonoywan na so ciring ni Ama ta do to do Seysyo a yatodey mangononong. Karahan am peykarokarwan da rana si Yeso no macinanao jya a meyvwak.
O nimrakep si Yeso a tao am yangay da si Yeso do vahay no panirsirngen no mapatanatanang so nakem da si Ama ta do to a meyngaran so Keyava. Amyan sira do dang o mangnanao no iwawalam ni Ama ta do to a kano kamanrarakehan a meykaygi.
To na macyazizazawi si Yeso ni Pite. Makaranes sira do tezantehed no vahay no panirsirngen da no mapatanatanang so nakem da si Ama ta do to am somdep si Pite a kapacihezsad na do pamzaten da tao a tomita so vazay da ji Yeso no aro a tao.
O panipanirsirngen no mapatanatanang so nakem da si Ama ta do to a kano aro a meykaygi a tao am meykala sira so tao a mangamaog so iraherahet da si Yeso a ciring a iwakwak da sya.
Tana aro tao a meykala so iraherahet sya am ji sya makakala. Mownay am maniring o rarwa ka tao am,
Nipanci no tao ang o kabalinas na so yata raralayan ni Ama ta do to a kapatnek na rana sya do ikatlo na araw.
To rana meytatanek o panirsirngen no mapatanatanang so nakem da si Ama ta do to. Maniring ji Yeso am, Manngwa, yamyan so yamo pasapahen do ciring da no tao a yada iraherahet jimo ang?
Am abo o asa ka ciring a pasapahen na jya ni Yeso. Ipirwa na pacicin no panirsirngen no mapatanatanang so nakem da si Ama ta do to am maniring ji Yeso am, Ko na to mancyan o ngaran ni Ama ta do to a yamanci nimo a manci nya jyamen so manoyong rana ciring mo. Manngwa, manoyong ka ya Misayya, Anak na ni Ama ta do to an?
Maniring si Yeso am, Yamanoyong o mo ipanci ang. Am ko pa ipanci jinyo am macipinda sicyaikwaya o kapakacita nyo jyaken a Nipamnekan na ni Ama ta do to a tao a amlisna do wanan na ni Ama ta do to a maciralay do cinalab a meygegcin do karawan.
Mamizing na ori no panirsirngen no mapatanatanang so nakem da si Ama ta do to am to na rana misipisinga o ayob na. Maniring am, Na to ngolala si Ama ta do to no ciring na. Taosya rana o kakala ta so karatan na. Tamo nimamimin a yanimakamizing so na iraherahet si Ama ta do to.
Manngo kamo. Maniring sira am, Na kakzeben na kawakwak.
Karahan am cicippan da o moing na a kapatoki da pa jya kasiplang da sya. Maniring sira am,
Pancyaney, mo Misayya. Sino o yanimbakbak jimo ang.
Amhezsad si Pite do pantaw am amyan so lamlamsoy da a mavakes a mangay jya. Maniring am, Imo asyo o yamacihcihza do tao do Cyadidi a Yeso?
Maniring si Pite a omalalas jya do tangain no aro a tao am, Ko jyatenngi o mo ipanci ang.
Karahan am mangay do ngoso no pazezevngen am macita na pa no asa ka mavakes a lamlamsoy da. Maniring do aro a tao a amyan dang am, O tao eyto am kararay na ori no tao do Nasale a meyngaran si Yeso.
Maniring si Pite do ikeypirwa na omalalas jya am, Ko jyatenngi o tao a nyo ipanci ang.
Mownay am to da rana limota si Pite no meytatanek do dang a tao. Maniring sira ji Pite am, Ka manoyong a kararay da nira ori. Ta yameyyangay o ciriciring nyo.
Maniring si Pite am, Ko jyatenngi o tao ang. No yamalas o ciring ko am cyaha, ta amyan si Ama ta do to a mapasingsingkad jyaken. Teyka na ori a ciring am tomazokokok o manok.
Karahan am manakem na rana ni Pite o mina ciring na ni Yeso a manci no, Do yanam no manok a tomazokokok am ipitlo ka omalalas jyaken. Karahan am makowbot rana si Pite a kapeykaoo na omzezezeng rana amlavi.