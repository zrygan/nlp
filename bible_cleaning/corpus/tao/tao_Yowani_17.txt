1: Mateyka ni Yeso o ciring na am tangarahen na o hanit. Maniring am, Mo Ama, oya rana o araraw. Azwazwain mo o Anak mo. So icyakman na sang no Anak mo a zomwazway jimo.
2: Nitoro mo na o oyowyat jya a tomalamozong no tao do karawan. O icyakman na sang am itoro na o to meyyonong a ikavyay no pahad da no tao a nipamnekan mo a omanoyong jya.
3: O to meyyonong a ikavyay no pahad da am ipakateneng da jimo a ney manoyong na Tao do to, a kapakateneng da ji Yeso Kizisto a nitovoy mo do karawan.
4: Ko na nipacita o azwazway mo do karawan. Ta ko na nipakavos o vazay a mo nitoro jyaken.
5: Mo Ama, sicyaikwaya am itoro mo jyaken o azwazway mo do tangain mo. Paolin mo o azwazway ko no keyyan ko pa jimo do dang, no kaji na pa amaogan no karawan.
6: Ko na nipeylimwang imo do aro a nipamnekan mo a tao do karawan. Sira manoyong a yamonganay jimo. Sira am mo nitoro jyaken. So da na ikanoyong a yaomonot do nanao mo.
7: Da na katenngan o vazay ko a kano ciring ko a manoyong a yapo jimo.
8: Ta ko ninanao sira o mo nitoro jyaken a nanao. Sira manoyong a yarana mahap sya. Da katenngan o yako kanoyong a yapo jimo. Da anoyngan o yamo kanitomovoy jyaken.
9: Sira o ko ipeynozi. Ko ji meynozyan sira o tao a yaji nganoyong jyaken. Ta o yamo nitoro jyaken o yako ipeynozi, ta sira manoyong a yamonganay jimo.
10: O monganay jyaken a tao am yamamimin a monganay jimo. O monganay jimo a tao am yamonganay jyakehen. O azwazway ko am yada rana patwawen.
11: Ko na mangay jimo sicyaikwaya. So ji ko rana ngyani do karawan. O yamavezed a nitoro mo jyaken a tao am apzatan mo sira no oyowyat mo, mo Ama do to. So icyakma dey yasa a akman jyaten.
12: No kapacikaop ko pa jira am nipzatan ko sira no oyowyat mo a nitoro mo jyaken. So ikabo no asa ka tao jira nimavozaw, do kapzat ko jira. Am o manazang nyaken a tao am nidomket rana do Seysyo o kapeyparaherahet na.
13: Sicyaikwaya am ko na mangay jimo. Ko na nipanci o aro a vazay eya do yako iyan pa do karawan. So ikanoyong da masaray so onowned do kapasaray ko sira.
14: Ko na nipeylimwang jira o ciring mo. Am da pacioyyan sira no yaji manaralay a tao do karawan. Ta yarana macitarek o pangtoktwan da kano ji manganoyong a tao. So ikanoyong da rana akman jyaken a ji monganay do karawan.
15: Ko ji ngakdaya imo sicyaikwaya a mahap sira do teyngato. Am ko kakzeben imo a amzat jira do vazay na ni Satan.
16: So ikanoyong da rana akman jyaken a ji monganay do karawan.
17: Peyyanen mo o ciring mo do onowned da. So ikanoyong da rana ji meylimoteng so onowned. Ta o ciring mo am tey manoyong.
18: Ko tovoin sira a meylimwang nimo do karawan, akman jyaken a yamo nitovoy do karawan.
19: Ko itoro jimo o kataotao ko. So icyakman da sang a tomoro no kataotao da jimo a mahap so vazay mo.
20: Beken a sira ori o yako ipeynozi, ta yakman sang sira o yaomanam pa a yaomanoyong jyaken a yako ipeynozi. Ta amizngen da o ciring mo a da ipeylimwang.
21: Ko ipeynozi sira kakma dey yasaha, mo Ama. Inaoy si macikaop sira jyaten, akman jimo a ka nyaken a yakmey yasaha. Inaoy si akmey yasa sira. So ikanoyong da no tao do karawan a makateneng do kanitomovoy mo jyaken do teyrahem.
22: O nitoro mo jyaken a azwazway ko am yako nitoro jira. So ikanoyong da akmey yasa so nakenakem. Yakman jyaten a yasa so nakenakem.
23: Ko macikaop jira. Yaka macikaop jyaken a da kakmey yasa rana. So ikanoyong da rana no tao do karawan a makateneng jimo a marilaw no omanoyong jimo a tao. Akman jyaken a yamo ikaglaw a kapakateneng da rana no tao do karawan do kanitomovoy mo jyaken do teyrahem.
24: Mo Ama, o mo nitoro jyaken a tao am inaoy si amyan sira do angayan ko. So ikanoyong da makacita so azwazway ko a nitoro mo jyaken. Ta nimanoma rana o aglaglaw mo jyaken no kaji na pa amaogan no karawan.
25: Mo Ama do to a mapeyyangangay so tao, da pa jyatenngi imo no tao do karawan. Am ko imo katenngan. So da ikakman sang o nitoro mo jyaken a tao. Ta da katenngan o kanitomovoy mo jyaken do karawan.
26: Ko na nipeylimwang imo jira. Am ipeylimwang ko pa imo a kanoyong no aglaglaw mo jyaken amyan jira, akman jyaken a macilovot jira.