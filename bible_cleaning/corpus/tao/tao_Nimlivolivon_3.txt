1: Ipisa do ikatlo na vatvatek do makoyab am nimangay si Pite a kani Yowani do rako a panaralayan, ta ori o vatvatek no toki a ipeyneynozi da.
2: Amyan so asa ka tao a mapilay nimakalapo no kalyalikey na. Mangday do araraw o kangay da nya do ngaranan da so Apiya pazezevngen a ngoso no rako a panaralayan a macyami do somdep do rako a panaralayan.
3: Macita na sira Pite a kani Yowani a somdep am pacyamyan na sira.
4: Pacimatan da kapanci na nya ni Pite so, Cita pala yamen.
5: So nicittan na sira a komakzeb so kapantan da nya.
6: Maniring jya si Pite am, Yabo jyamen o nizpi. Am itoro ko jimo o yamyan jyaken an. Ko pangozayan o ngaran ni Yeso Kizisto a tao do Nasale a manci nimo a tomanek a kalam mo rana.
7: So nikatkatan na sya ni Pite so wanan na do lima na kasidong na sya meytatanek. So niyan no oyowyat na rana no ai na,
8: a kapeytatanek na omalam rana a kapacihza na rana jira a somdep do rako a panaralayan a to nonoto a somaray nya ji Ama ta do to.
9: Macita da no aro a tao a makakalam rana a somaray nya ji Ama ta do to am
10: kasingkadan da rana a nimacyacyami do ngoso no rako a panaralayan. Am ori o nipeyzokaban da nya.
11: No keyyan da rana do macinapnap do rako a panaralayan a ngaranan da so Vahay na ni Solomen am macikalay ji Pite a kani Yowani o nimapya rana so ai a tao ang. Aro tao a meypalalayo a mangay amlimot sira malak nya.
12: Macita na ni Pite o aro a tao am maniring jira am, Inyo rana a keylyan ko a Isedi a tao am ikongo nyo kalakan no akman sya vazay ang. Ikongo nyo to nitai jyamen. Nyo ipanci a oyowyat namen am kakdekdeng namen o yaniomiwakwak do tao eya?
13: Beken a yamen ori. Ta si Ama ta do to a yada iraralay no ineynapo ta si Apolahan a kani Isa kani Yakebo o niomiwakwak jya. So ikanoyong na mazway ni Yeso. Iya rana am nitoro nyo do aro a panipanirsirngen a karaherahet nyo sya do tangain ni Pilato. Pasawain na ni Pilato am ji nyo mya.
14: Apyapyahen nyo pa o kalikod nyo do ji meylimoteng so onowned a tao a kapyapya nyo pa sya manci ni Pilato a mapasaway so asa ka nimanwakwak a tao.
15: Am ori o nizakatan nyo si Yeso a yapwan no to meyyonong a ikavyay no pahad. Am kanimapeyvangon na sya ni Ama ta do to. Yamen rana am yongkad na yamen a nimakacita sya.
16: Namen nipangozayan o ngaran na ni Yeso. Ori o na nikapya no tao a yanyo macita do nyo tangain ang.
17: Am inyo rana manga keypong am nyo nizakat si Yeso. Am nyo jyatenngi ori a nitovoy na ni Ama ta do to. Tana panipanirsirngen nyo am akman sira so sang a ji makateneng jya.
18: No kakwa pa am nipanci na rana ni Ama ta do to do aro a panoyonoywan na so ciring o kapaziman da si Yeso a pakakasi nyo. Am yana nipangononongan sicyaikwaya o akman sang.
19: Am ori o ipamlis nyo rana somazap si Ama ta do to. Ta ori o ivonas na so raraten nyo.
20: Ta ipanta na inyo so vayo a ikasaray no onowned nyo. Ta yarana nimai si Yeso a Misayya a nitovoy ni Ama ta do to.
21: Am to ngyan pa do teyngato si Yeso a mangay no si yavaywen ni Ama ta do to o makakaday amyan do teyrahem eya. Ta oya rana am nipanci ni Ama ta do to no kakwa pa do panoyonoywan na so ciring na.
22: Ta nipanci na pa ni Moyse am, Si Ama ta do to a Tao do to nyo am amyan so pamnekan na keylyan ta Isedi a panoyonoywan na so ciring na akman jyaken a nipamnekan na meylimwang nya jinyo. O ipanci na jinyo a ciring na am ahapen nyo an.
23: O ji ngamizing so panoyonoywan na so ciring am pasyain na jyaten a balinasen ni Ama ta do to.
24: Maniring pa si Pite am, Tana si Samoar a kano yamapalipalit a panoyonoywan na so ciring ni Ama ta do to am nimamimin da rana nipanci o akman sya vazay sicyaraw eya.
25: Yaten o mahap so nipanci da no panoyonoywan na so ciring ni Ama ta do to a kano nipanci na ji Apolahan. Ta maniring am, Mamnek ko do sivosivovoong mo so asa ka tao a tomeneng a mapeypapya so tao do karawan.
26: Am ori o panmanman na jyaten a tao do Yotay a tovoyan na si Yeso a somidong jyaten a ikaro ta do marahet a icicirawat ta.