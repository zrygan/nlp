1: Ikalima na araw am o panirsirngen no mapatanatanang so nakem da si Ama ta do to a meyngaran so Ananiya kano aro a kamanrarakehan a kano meyngaran si Tetolo a mapacicici a nimai do Kaysadiya kangay da do kabtekan da panirsirngen a meyngaran so Veydise a manci no karatan ni Pawlo.
2: Karahan am powboten da si Pawlo do pacicicyan a kapanci na no aro a karatan na ni Pawlo ni Tetolo. Maniring am,
: Mo Veydise a panirsirngen, imo rana am yaka tey mateneng a mimong nyamen. Am ori o namen ikapiya do keymiminili namen. Yaro yapiya vazay mo do keymiminili namen.
3: So namen sarayan no karilawan mo nyamen.
4: Yabo a yamasalit a ko isanga jimo am amizngen mo pa o alinged a ciring namen.
5: Namen katenngan si Pawlo a na yapwan no ipeyvonag no tao do Yotay do peycyamahamahatawan na, a panirsirngen da no tao a yaomanoyong ji Yeso a tao do Nasale.
6: Iya rana am nimanara so beken a tao do Yotay a somdep do rako a panaralayan. Am ori o namen nirakpan sya. Naknakmen namen o kahap namen so iwawalam namen a oyyan namen nya am,
7: mina kazazat na jyamen no panirsirngen no itaysang a meyngaran si Disiya.
8: Na nipanci yamen ni Disiya o kangay namen ni Pawlo jimo. Si pacicin mo o tao ito am to mo na tenngi o peypeypangayan no nirakpan namen sya.
9: O macikaop rana jira tao do Yotay am mamimin sira amraherahet si Pawlo. To da macyanoyngi o nipanci na ni Tetolo.
10: No kano nang am nipya na ni Veydise si Pawlo a manci no kanoyngan na. Maniring si Pawlo am,
: Ko katenngan imo a yarana meyyawawan a yatomalamozong no pongso ta ya. Am ori o ko sarayan nimo a pacisirsirngan a yamanci no kabo no karatan ko.
11: Jyabo mo kaji makatenngan do mina vazay ko no kangay ko a meynozi do Yelosaleng a.
12: Jyabo kanimakacita da jyaken do rako a panaralayan a macingasangas do aro a tao a. Jyabo kanimakacita da jyaken a nimapeyvonag so tao do peyneynozyan a kado rarahan a.
13: So na ikabo no yongkad no da iraherahet jyaken.
14: Am yasa ka vazay pa o ko ji naywa jimo. Ori rana am ko anoyngan o da iraralay no ineynapo namen. Ko anoyngan o iwawalam ni Moyse a kano nivatvatkan da no panoyonoywan na so ciring ni Ama ta do to. So na ikanoyong no ko kahap so yada ipanci a malas a nanao.
15: Ko akman sira yaomanoyong do keypirwa da mavyay no nimawakwak rana tao, tana marahet a tana yapya so vazay a tao am to sira meyyangangay a mirwa mavyay.
16: Am ori o ko ikakdekdeng a mahap so yapiya vazay do tangain ni Ama ta do to a kado tangain no tao.
17: Yarana meyyawawan o ko nikarwan do Yelosaleng. Am o ko nipeysinaoli a mangay do Yelosaleng am ko yangay o kingking da no akma koy kakteh do cinai a da isidong so tao do Yelosaleng. So nyangay ko pa do rako a panaralayan a mapatanang so nakem ko si Ama ta do to.
18: Mateyka ko a mahap so iwawalam namen am nimacita da yaken no tao do rako a panaralayan. Am abo tao a nipeyvonag ko.
19: No kanang am amyan do dang so tao do Yotay a apo do Yasiya. Inaoy no yasira myan do jya a manci no karatan ko.
20: Am ipanci da pala no yamyan jya a panipanirsirngen o ko karatan a nimamizing da ciring ko do rako a peykeykaygyan do Yelosaleng.
21: Ko naknakmen am yakmey yasa da pacioyyan jyaken, do mina kapanci ko no kanoyong ko do keypirwa no nimawakwak a tao a mavyay.
22: Si Veydise rana am katenngan na o vazay da no amraralay ni Yeso. Am ori o ji na nimyai rana so tao a meyzezyak. Maniring do mangamizing a tao am, Nanalahen ta pa o panirsirngen no itaysang a meyngaran so Disiya a kapacici ko na jimo.
23: Karahan am ipanci na o itaysang a amzat ji Pawlo a kapya da so kagagan na tomazogaw nya. So ji da nimvaoji pa sya no kanang.
24: Kadadayan na so araraw am mai sira Veydise a kano mavakes na a tao do Yotay a meyngaran so Tosila a omrara si Pawlo a manci no peypeypangayan na no kanoyong na ji Yeso Kizisto.
25: Karahan am ononongan na rana ni Pawlo jira a meyyaven do vahay o kapiya no icicirawat a omzat do onowned mangay do ikarateng no araraw na no ipeykapyapinpin na so tao ni Ama ta do to. Mamizing na ori ni Veydise am manyahey rana o onowned na. Maniring ji Pawlo am, Angay rana. No ipanci ko imo am mai ka.
26: O pancyan na no akman sang am kakzeben na si Pawlo a mantan nya so nizpi. Am ori o ikasangib na amrara si Pawlo.
27: Marateng o kadwa kawan am palitan na si Veydise no meyngaran so Pocyo Veyseto a meypanirsirngen. Am ikongo do kakzeben na ni Veydise no kaglaw da nya no tao do Yotay, am ori o ji na nimapasawai si Pawlo do pamemtengan.