1: No kanang rana am nipakakasi na no panirsirngen da a meyngaran so Helote o omraralay ni Yeso a tao,
2: a kawakwak na sya no ipangan si Yake a kakteh na ni Yowani.
3: Macita na sira o tao do Yotay a masaray no akman sang a vazay am mey na rakpen pa si Pite. No kanang am mamaring sira so kanen a koman so jya nimimway a pang.
4: Marakep na si Pite am pasdepen na do pamemtengan a kapahanhan na so meykalsong a tomita sya. Amyan so meykapat a lipenpenan a teypapapat a mapalipalit a tomita sya. Ta naknakmen na ni Helote o kapacici na sya wakwaken do tangain no aro a tao, no mateyka rana sira mamaring so kanen do Iyeci.
5: Am ori o to na peyyani pa si Pite do pamemtengan. So ikakdeng da no omraralay ni Yeso a meynozi nya.
6: Makasahep rana a kapowbot na si Pite ni Helote a pacicin a wakwaken am mitkeh si Pite do panavavakan da no rarwa meykalsong a mavaod no adwa ka vahalang. O pazevngen am amyan dang so mamzat a meykalsong.
7: Am to ngyan so asa ka tinsi ni Ama ta do to a meytatanek. So nicirayan na so pamemtengan a kapinan na do pakaw na ni Pite a yokain. Maniring am, Kayokay rana. Meyratateng am mina todazavat do lima na ni Pite o nivaod da sya.
8: Maniring pa o tinsi jya am, Peyyabtek rana kapeytokap mo. Karahan am meyyabtek rana kapeytokap na ni Pite. Maniring jya o tinsi am, Peytalili rana o magorogod mo a kapacihza mo jyaken.
9: So nionotan na jya ni Pite a makowbot do pamemtengan. Am ji na tenngi o kanoyong na no vazay na no tinsi, ta ipanci na tateynep na.
10: Peyliktawan da o manmanma mamzat a kano ikararwa na am makaranes rana sira do niparing da vahalang a pangengneban a macimingket do ili da. Mina todeywangi. Am ori o nipakowbotan da rana mangonong do asa ka rarahan. Am to na nangpawa ni Pite o tinsi, do kabo na rana do katangked na.
11: Katenngan na rana ni Pite am maniring am, Ko na katenngan sicyaikwaya o na kanoyong ni Ama ta do to a nimapahanhan so tinsi na a omahap jyaken a komaro do ahapan na so inawan ko ni Helote a kano peymetdehan da jyaken no aro a tao do Yotay.
12: Am ori o nyangay na do vahay da Madiya, ina na ni Yowani Make. Do dang rana am kalwalovotan da a meynozi nya.
13: Pokpoken na o pazevngen ni Pite am makowbot o asa ka mavakes a lamlamsoy da a meyngaran so Lota.
14: Katovilan na o izezyak na ni Pite am masaray. Am ori o nyangay na do karwan da. Maniring am, Yamyan si Pite do pantaw.
15: Maniring sira jya am, Ka zomyak ang. Am ji na ablisi o ipanci na. Maniring pa sira jya am, Ala pahad na ori ni Pite.
16: So nikownay ni Pite do pantaw. Iwangan da am manoyong a si Pite. Am ori o nipeyzokaban da nya.
17: Kasdep na ni Pite am patalahen na o lima na. Maniring jira am, Ji kamo meyzezyak, ta ononongan ko na o panpandan no na nipasawayan jyaken ni Ama ta do to do pamemtengan. Maniring pa jira am, Ipanci nyo pa ji Yake a kano akma nyoy kakteh do cinai. Teyka na ononongan ni Pite o cinasasaodan na am mangay rana do asa ka ili.
18: Pezak rana am ikazyak da no aro a meykalsong, ta ji da tenngi o nyangayan ni Pite.
19: Am ori o nipancyan na nira ni Helote a komala sya. Am ji da kala. Karahan am pacicin na sira o aro a mamzamzat. Maniring jira am, Nyo nikongo ori ang. Am abo o asa ka tao a mapasapa jya. Meyoyaoya am to rana manovoy so tao a amzakat sira. Meyratateng am karwan na rana ni Helote o Yotay a mangay a meyvahay do Kaysadiya.
20: No kanang am nimakdeng si Helote a nimwoya no tao do Tayar a kado Siton. Am ori o nyangay da ji Polaseto a mapasyasi jya somidong sira macisirsiring ji Helote, ta si Polaseto rana am tomalamozong no vahay na ni Helote. Am ori o nipacihza na jira a mangay ji Helote a mapeyyalalap so nakem da ji Helote. Ta o kanekanen da am apo do ili ni Helote.
21: O araw no nipancyan na nira am meyyaywayob rana so ayob no panirsirngen amlisna do lilisnan no panirsirngen a kapangononong na do aro a tao.
22: Mamizing da o ciring na am amlololos o aro a tao. Maniring sira am, Beken a izezyak no tao ya, ta izezyak no tao do to.
23: Nikakza na ni Helote o kararalay da nya no tao. Meyratateng am mina to meyhekas o tinsi ni Ama ta do to ambakbak jya, ta ji na azwazwaya si Ama ta do to. Am ori o nipanmanma na a nimowwed a kazakat na rana.
24: Ori rana o nipeylimwang no ciriciring na ni Ama ta do to do dang.
25: Mateyka da rana o vazay da da Parnapo a kani Sawlo do Yelosaleng am palolwen da si Yowani Make a kapeysinaoli da do Antia.