1: Araw no nang am karwan na ni Yeso o vahay ori a kangay na do pamsan na no rako a meybebneng a ranom a omlisna do dang a mangnanao.
2: Aro tao a meylovolovot do tangain na. Am ori o nizagpit na do vazangay a omlisna. O aro a tao am meytatanek sira do pamsan na.
3: Makarahan am mangononong so pehngehngayan na so aro a ciring na. Maniring am, Amyan so asa ka tao a mangay a manokos.
4: Manokos ori am amyan so zomsi do rarahan. Am mangay da toktokan no meyyasasalap.
5: Karwan na am zomsi do kavatovatwan. Am amlida, ta amyan so aliket a tana.
6: No amdada o araw am mapseng, do kaji na makayamotan, ta alikey o tana.
7: O zomsi do katamtamkan na am tana amlida am ji malasi. Ta kaongongan no aro a tamek.
8: O zomsi do apya so tanatana am apiya o kalidalida na a kapakapya na rana malasi. So iyan no makapoo 100 a kano sikanem a ngarnan 60 a kano sikatlo a ngarnan 30 so kasahasahang.
9: Maniring si Yeso am, Amizngen nyo an, peyyanen nyo do onowned nyo ori an.
10: Mai sira o macinanao ji Yeso am maniring sira jya am, No mo nanawen sira o tao am ikongo o mo pehngehngayan so ciring mo.
11: Tovisan ni Yeso am, O ji na nipatwaw pa a peypeypangayan na do talamozongan na ninyo ni Ama ta do to o nipanci ko jinyo. Am o karwan no tao am da pa jyatenngi ori.
12: Ta o tao a omamizing so ciriciring na ni Ama ta do to am arwaro pa o makarapa jira ciring. So icyakma ney kanen a to meypanpani. Am o ji ngamizing so ciriciring ni Ama ta do to am tana amyan so alikey a katenngan da am to meykabobo pa jira ori.
13: Ori o ko pehngehngayan so ciring ko a yamnanao sira. Ta tana da citahen am akma dey jyacita. Tana da amizngen am akma dey jyamizing. Da jyatenngi.
14: Am ori o na todey mangononong do mina ciring no panoyonoywan na so ciring ni Ama ta do to a meyngaran so Isayya. Ta maniring am,
: Manoyong o kamizing nyo sya am ji nyo a tenngi. Macita nyo am ji nyo a pengkad.
15: Ta tey masalit o onowned da no tao eya. O cicilwan da am yakacilcilan. O mata da am yameyreket. Ta no sira macipayok so onowned am makacita o mata da. Makamizing o cicilwan da. Makazazap da no onowned a kapeysinaoli da rana jyaken. Ta ori o ipatazadang ko sira do teyngato.
16: Am inyo am kamo tey yapya. Ta yamakacita o mata nyo. Yamakamizing o cicilwan nyo.
17: To ko na macitangayan jinyo am aro o panoyonoywan na so ciring ni Ama ta do to a kano omraralay ni Ama ta do to no kakwa a makza no kapakacita da so nyo macita kano kapakamizing da so nyo mamizing. Am da jya nimacita. Da jya nimamizing.
18: Amizngen nyo o peypeypangayan no manokos ang.
19: O tao a makamizing so nanao a omagaz do italamozong na ni Ama ta do to a kaji makatenngan jya am akman so nizomsi do rarahan ang. No mai si Satan am pehsen na jya o ciring na ni Ama ta do to amyan do onowned na.
20: O nizomsi do kavatovatwan am katonodan no masaray a omamizing so ciring na ni Ama ta do to a tao.
21: Am ikongo do ji makayamot do onowned na, am no masazi na o alalaw na kano peyrarehtan da sya do kahap na so nanao ni Ama ta do to am makeykai a mablis o onowned na.
22: O nizomsi do katamtamkan am katonodan no tao a omamizing so nanao ni Ama ta do to. Am masanga no vazay na do karawan a kalita jya no peymeymasaodan na. Am ori o ikabengbeng no ciring na ni Ama ta do to do onowned na.
23: O nizomsi do apya so tanatana am katonodan no tao a omamizing so ciring na ni Ama ta do to a makateneng rana jya a pangozayan a peyvazain. So icyakma ney malasi so makapoo 100 a kano sikanem a ngarnan 60 a kano sikatlo a ngarnan 30 so kasahasahang.
24: Mangononong pa si Yeso so asa ka pehngehngayan na so ciring na. Maniring am, O italamozong na ni Ama ta do to am akman so tao a mangay a meymowa do nihakawan da.
25: Mitkeh o tao ori am mangay o kavosoyan na a mangay a meymowa so tamek a kangay na rana a moli.
26: Amlida o mogi am amrawa rana. Amlida o tamek am to rana singkaji a malas a amrawa.
27: Mai sira o lamlamsoy no mapeynihakawan sya am maniring sira am, Mo maran, mina kapeymowa mo so apipiya mogi asyo am. Am asyo o tamek ang!
28: Maniring o mapeynihakawan sya am, Ori am na mina vazay no kavosoyan ko. Maniring o lamlamsoy na jya am, Manngwa, to namen rana botbota o tamek ori an?
29: Maniring jira o mapeynihakawan sya am, Taosya, ta to nyo pazaksa o mogi a botboten.
30: To nyo macipanadngi a mamno. Cyaha, ta no langin ko na am ipanci ko do lamlamsoy ko o kapanma da so tamek a botboten a kapeykabedbed da sya asleben. O mogi am ahapen da a mangay a sokzen do panonokzan ko.
31: Ipanci na pa jira ni Yeso o asa ka pehngehngayan na so ciring na. Maniring am, O ipeyparo da no tao a macikaop do italamozong ni Ama ta do to am akman so asa ka vettow no nappa a tokosen no tao do peymowamowan na.
32: O vettow rana am ney likey ori. Am no amlida ori am abo makataha sya so karakorako. So icyakma ney kayo a panagzan da no meyyasasalap.
33: Ipanci na pa ni Yeso o asa ka pehngehngayan na so ciring na. Maniring am, O ipeyparo da no tao a macikaop do italamozong na ni Ama ta do to am akman rana so kosozi no odong a ahapen no mavakes a pazavozen do odong a ipeymway na sya.
34: Mangononong si Yeso so pehngehngayan na so ciring na do aro a vazay na. No abo pehngehngayan na so ciring na am abo inanao na sira so aro a tao.
35: O ikakman na sang am todey mangononong o mina ciring no panoyonoywan na so ciring ni Ama ta do to. Ta maniring am,
: Mangamaog ko so pehngehngayan ko so ciring ko a pancyan ko no ji pa nipatwaw a vazay ko, nimakalapo no kapangamaog ko so karawan.
36: Karwan ni Yeso o aro a tao am somdep do vahay. Maniring sira o macinanao jya am, Pancyan pala jyamen o peypeypangayan no mo pehngehngayan so ciring mo a omagaz do tamek do nihakawan.
37: Maniring si Yeso am, O manokos a tao ori am yaken a Nipamnekan na ni Ama ta do to a tao.
38: O nihakawan ori am karawan. O nitokos ori am monganay do italamozong ni Ama ta do to a tao. O tamek am aro a tao a italamozong ni Satan.
39: O mapasakoy so tamek a kavosoyan ori am si Satan. O peypeypangayan no mangay mangap rana sya ori am kavosan no karawan. O mangap sya a tao ori am tinsi.
40: No komavos o karawan am o meyraraten a tao am akman sira so tamek ang a botboten a pasleben do lila no apoy.
41: Yaken rana a Nipamnekan na ni Ama ta do to a tao am manovoy ko so tinsi a mangay omrakep so tomirara so tao a meyraraten a kano marahet so ahahapan sya,
42: a kapasleb ko sira do apoy a kapeylavilavi da a mapeygazicigit so ngepen da a maneneseh.
43: No si marateng rana ori am o ji meylimoteng so nakem do italamozong ni Ama ta do to am akman sira so araw a maniray. So amizngan nyo sya an, peyyanen nyo do onowned nyo ori an.
44: O italamozong na ni Ama ta do to am akman so ovay a nibobo do tana. Makala no asa ka tao am bonbonan na kasaray na mamalit no kangangay na isazang na do nihakawan ang.
45: O italamozong na ni Ama ta do to am akman so tao a meykala so mazaponay a sazangan na.
46: No makakala so mazaponay am ipamalit na o kangangay na so nizpi a mangay na isazang do mazaponay ang.
47: O italamozong na ni Ama ta do to am akman so tawaz a pazaten do awa a ipanawaz so makakaday a among.
48: No aro rana o among am ngingiten da rana no mangahahap a tao a kapeykapyapinpin da sya do pamsan na. O pipya among am pangain da do aomas a kawalit da no ji ngangana a among.
49: Akman sang no komavos o karawan. Ta mai o aro a tinsi a mapapinpin so ji meyraraten a tao a kapapinpin da so meyraraten a tao,
50: a kawalit da no meyraraten a tao do apoy a kapeylavilavi da do dang a meygazicigit so ngepen a maneneseh.
51: Maniring si Yeso jira am, Nyo mamimin o ciring eya yakatenngan? Maniring sira am, Namen todamimin a yakatenngan.
52: Maniring si Yeso am, O mangnanao no iwawalam ni Ama ta do to a tao a kapacikaop na rana do italamozong ni Ama ta do to am akman so katenngan a tao a aro so peymeymasaodan. Ta beken a o adan a nanao o katenngan na a ipangnanao, ta katenngan na o vayo a nanao ni Ama ta do to a patwawen.
53: Teyka na ni Yeso o aro a pehngehngayan na so ciring na a ipanci am karwan na do dang,
54: a kangay na rana do ili da. So nipangnanao na do peyneynozyan no tao. Abo ji meyzokab no ciring na a makamizing sya tao. Maniring sira am, Do wanjin na niyapwan no teneng na ya. Yamyan pa so yamapeyzokab a vazay a na mina vazay.
55: Beken a anak na ori no meykeykawaz asyo? Beken a ina na si Madiya asyo? Beken a wari na si Yake a kani Yoseyvo a kani Simong a kani Yota asyo?
56: Da kapacikeylyan jyaten da wari na mavakes asyo. Am do wanjin na kapwan no oyowyat na kano teneteneng na.
57: Makarahan am ikaoya da rana si Yeso. Maniring si Yeso jira am, O panoyonoywan na so ciring ni Ama ta do to am ikanig da sira no tao do peycyeylilyan na. Am kolalahen da sira no macikeylyan jya kano pacivahayan da tao.
58: Ikongo do ji da nganoyngi si Yeso, am ori o ji na nimeyvazai so aro a mapeyzokab a vazay do dang.