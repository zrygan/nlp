1: Amyan rana si Apolo do Kedinto am meypangay pa si Pawlo do Ivoso. So nipeyliktaw na do Vodicya. Ori o nipakasazi na dang so amraralay ni Yeso Kizisto a tao.
2: Maniring si Pawlo jira am, Manngwa, nimeydedna jinyo o Seyzi no kanoyong nyo ji Yeso Kizisto an? Maniring sira am, Namen pa jya nimamizing o Seyzi.
3: Maniring si Pawlo am, No ori am sino nyo pangozayan a tomaktak jinyo. Maniring sira am, O nipangnanao ni Yowani a nimanaktak o namen katenngan.
4: Maniring si Pawlo am, O nipanaktak na ni Yowani am yongkad da do mina kapamlis da rana so onowned. O nipanci na pa do Isedi a tao ni Yowani am, Anoyngan nyo o yamanownowjyan pa ka nyaken a yamai a meyngaran si Yeso.
5: Mamizing da o ciring na ni Pawlo am pangozayan da o ngaran ni Yeso to rana mya so kataktak da jira,
6: kakadain na sira paoptan na so lima na ni Pawlo. Karahan am meydedna jira o Seyzi. So nipeyzezyak da so matarek a ciriciring no Seyzi a kapeylimwang da no ciriciring na ni Ama ta do to.
7: Sira rana am rarwa sira so ikakarwan o tao.
8: So nipakatlo na vehan dang ni Pawlo a to ngyan do peyneynozyan a macinekanekad jira a manci no agagazan no italamozong na ni Ama ta do to a mapanod so tao a omanoyong ji Yeso Kizisto.
9: Am tatasa jira o ji mapownot so nakem da amraherahet so nipangnanao ni Pawlo a omagaz ji Yeso Kizisto. Am ori o nipalolwan na so sinjya ni Pawlo a komaro jira. So nipangday da so araw a meysirisiring do pangananawan na vahay no meyngaran so Tilano a tao.
10: O akman rana sang a vazay am mina kadwa kawan. Tana tao do Yotay a tana tao do Sila am nimamimin sira o meyvahay do Yasiya a nimakamizing so ciring ni Yeso Kizisto.
11: Nioyatan na ni Ama ta do to si Pawlo a meyvazay so aro a mapeyzokab a vazay.
12: Am ori o nyahapan da no tao so nipeyveynget ni Pawlo a pangain do kataotao da no meyngen a tao a kapya da rana a kavozwaw da no kalamsoyan ni Satan a komovot do tao.
13: So niyan da no tao do Yotay a omlivolivon a amvozwaw so kalamsoyan ni Satan. Sira rana am tana ji da anoyngi si Yeso am ikakza da pangozayan o ngaran ni Yeso. Ori nisirsirngan da so kalamsoyan ni Satan. Maniring sira am, Namen pangozayan o ngaran no ipeylimwang ni Pawlo a si Yeso a amvozwaw jinyo.
14: O nimapeyvazay so sang am papito a ka anak na no asa ka panirsirngen da no mapatanatanang so nakem da si Ama ta do to a meyngaran so Sekaywa.
15: Tovisan na no kalamsoyan ni Satan sira am, Namen kasingkadan si Yeso. Namen katenngan si Pawlo am sino kamo ang.
16: O nikovotan rana no kalamsoyan ni Satan a mahakay am mina to zagzag a nimbakbak jira, kapeyzaza da a kapisipising no talili da. Ori nipeypalalayo da a makowbot do vahay ang.
17: Mamizing da no meyvahay do Ivoso a tao do Yotay a kano tao do Sila o akman sang a vazay am manyahey sira. Niminda dang o kapeypakdeng da rana omraralay ni Yeso.
18: So nikaro no amraralay ni Yeso a tao a mai a mapatwaw so nikaratan da no kakwa do tangain no aro a tao.
19: Aro o makahaw a tao a mai no vakong da kasleb da sya. Vilangan da am to ngyan so ikalima na laksa 50,000 no nizpi a ngina na.
20: So nipeylimwang na rana do dang no ciriciring na ni Yeso. Ori nipeyparo da no omanoyong jya tao.
21: Komavos o aro a vazay am ipanci na ni Pawlo o kapangonong na do Maciton a kado Akayya a mangay do Yelosaleng. Maniring am, Si makaranes ko do dang am mangay ko pa do Loma.
22: So nipanman na so rarwa ka somidong sya si Timotay a kani Ilato a mangay do Maciton. Si Pawlo am mina todavezed do Yasiya.
23: No kanang do Ivoso am amyan so nimakdeng a vazay a ikazyak da. Ori rana am omagaz do kownot da ji Yeso Kizisto.
24: Amyan so asa ka meyngaran si Temolyo a mapakapkapya so gizit a ipamaring na so likta panaralayan da raralayan da no meyngaran so Atemey. Ikongo do aro tao a macipeyvazay jya, am ori o ikaro no nizpi a mahap da.
25: Si Temolyo rana am lovoten na o aro a lamlamsoy na kano tao a akman sya so vazay. Maniring jira am, Manga keypong, nyo katenngan o na karo no nizpi a ta mahap.
26: Ko ipanci jinyo am nyo na nimamizing, nyo na nimacita o icicirawat na kano vazay na ni Pawlo. Ta maniring asyo am, O nipariparing rana no tao a iraralay da am beken a meyngongyod a Tao do to. O akman sang a ciring am da to nganoyngi no aro a tao do Ivoso a kado Yasiya.
27: Ko citahen rana o vazay ta am yamyan so ikarahet na. Ta o iraralay ta Atemey am yato meypapereh rana sira o tao a yaomraralay nya. Ta do Yasiya rana kado peycyamahamahatawan na am yato meypabo rana o na kadmayan no yata iraralay.
28: Mamizing da no aro a tao o akman sang a ciring am meyoyaoya rana sira. Maniring rana sira am, O iraralay ta do Ivoso a Atemey am tey maizay.
29: Ori o nipeyvonag da asa ka ili a karakep da so kararay ni Pawlo a rarwa meyili do Maciton a meyngaran si Cyayo a kani Aditako a kalololo da sira yangay do rako a peylovolovotan da.
30: Kakdain na ni Pawlo o kangay na jira am ji da mya no sinjya.
31: O tatasa panipanirsirngen da no Yasiya a kagagan na ni Pawlo am manovoy sira so tao a omzazat ji Pawlo a jyangay do peylovolovotan da, ta ikanginanawa da.
32: No kanang am amlololos sira o aro a tao a meyzavozavoz so ciriciring. So ikaro no ji makateneng jya tao do agagazan no kalovot da do dang.
33: O tao do Yotay am padondonen da si Yadisanta a mangay do tangain da. Maniring sira aro a tao am, Iya ya o yamapeyvazay sya. Am ori o nipatalan na so lima na ni Yadisanta a manci no ciring na do aro a tao.
34: Am katovilan da si Yadisanta a tao do Yotay. Am ori o nilololos da. Maniring sira am, Ney maizay na o Atemey a iraralay ta do Ivoso! So nikadwa na ka toki no nilololos da.
35: Mownay am o meyvatvatek a panirsirngen do ili da am ori o nimapeyreherehes sira. Maniring jira am, Inyo rana Ivoso a tao am sino ji makateneng jya, do ka yaten no yamzat do panaralayan no maizay a ta iraralay a Atemey a kano vato a kataotao na nimeyhekas apo do hanit.
36: Si pacyanoyngan nyo o akman sang a vazay am meyreherehes kamo na an. Taosya o kapatarek nyo so marahet a vazay nyo. Ahapen nyo o apiya pangtoktwan nyo.
37: Ta o nyo nyai yararwa ka tao do jya am yabwata o nitakaw da do panaralayan. Yabo da niraherahet so tao do to ta.
38: Si myan so ikazyak da da Temolyo a kano macivazay jya a tao am pamnekan da o araraw no ipeysirsiring da do pacicicyan. Ta ori o amizngan da so ciring da no panirsirngen.
39: Si myan pa so ikarahet nyo am nanalahen nyo o araraw no ipeykeykaygi, kakavos na rana.
40: O ta nipeyvonag rana sicyaraw eya am jyabo kaji da oyyan nyaten no panirsirngen do Loma, do na kabo no peypeypangayan na.
41: Teyka na o ciring na am peysyasyain na sira o aro a tao.