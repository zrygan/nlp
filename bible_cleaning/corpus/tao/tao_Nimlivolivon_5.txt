1: Am amyan so asa ka tao a meyngaran si Ananiya kano mavakes na meyngaran so Saveyla. Sira rana am nipamalit da so nizpi o nihakawan da.
2: Nipeysirisiring da na meyyaven do vahay o kavezed da so katey no nizpi. O mapanpan am ori o nitoro ni Ananiya jira do nipamnekan na ni Yeso a omlivolivon no ciriciring na.
3: Maniring jya si Pite am, Mo Ananiya, ikongo mo apyan si Satan a yamapasala so onowned mo a yaomalalas do Seyzi, do mo katayo so katey no nizpi a ngina no nihakawan nyo.
4: No kaji nyo pa macinginanginan no nihakawan nyo am inyo an o tomalamozong nya. Am nyo ipamalit rana so nizpi am inyo saon o maponged nya am. Am ikongo nakenakem mo ya. Beken a mo alalasan o tao an, ta mo alalasan si Ama ta do to.
5: Mamizing na ni Ananiya o ciring ni Pite am mavazakwang a kawakwak na. So nikamogaw da no tao a makamizing sya.
6: Meyratateng am pongosan da rana o kataotao na no milakayob no malalavayo a mahakay a kangay da rana nya ibobo.
7: Hatasen na o ikatlo na vatvatek am mai rana o mavakes na. Am ji na tenngi pa o vazay ang.
8: Maniring jya si Pite am, Manoyong ya karwaro no ngina no nihakawan nyo? Maniring am, Noon, manoyong ori.
9: Maniring si Pite am, Ikongo nakenakem nyo. Nyo kalalas do Seyzi ni Ama ta do to. Manngwa, Abo oyyan na nyamen ni Ama ta do to, kwan nyo? Cita pala o yanimbobo no mahakay mo a yakai pa. So ikakman mo sang a yangay da ibobo.
10: Karahan am mavazakwang rana a mawakwak o mavakes ang. Somdep sira o malalavayo a tao a tomita sya am nimawakwak rana kahap da sya ipakowbot a mangay ibobo do katangked no mahakay na.
11: Mamizing da ori no omraralay ni Yeso a kano karwan no tao am tey maonib sira.
12: Aro mapeyzokab a vazay da no nipamnekan na ni Yeso a omlivolivon no ciriciring na a nimacita da no taotao. Mangday sira so araraw o omraralay ni Yeso a malwalovot do macinapnap do rako a panaralayan a ngaranan da so Vahay na ni Solomen.
13: Ikanig da sira no tao do Yelosaleng. Am ji dadkeci no tao o kapacivaoy da jira.
14: Am nimeyparo sira omanoyong ji Yeso a mavakes a kano mahakay a macirapa jira.
15: Macita da o mapeyzokab a vazay da no nipamnekan ni Yeso a omlivolivon no ciriciring na am ori o nyangayan da no meykeyngeyngen a tao do ireyrayan da kapangay da sira do siri no rarahan. Ta tana avwavong na pa ni Pite a mangay jira am anoyngan da o kapya da.
16: Amyan so aro a tao a meyvahay do peycyeylilyan na masngen do Yelosaleng a nimai no meykeyngeyngen a tao a kano nikovotan no kalamsoyan ni Satan a tao a kamimin da nimapya rana.
17: O rako a panirsirngen da no mapatanatanang so nakem da si Ama ta do to a kano kararay na macyagom do Satokay am ikeynanahet da sira o nipamnekan ni Yeso a omlivolivon no ciriciring na.
18: Am ori o nirakpan da sira kaneb da jira do pamemtengan.
19: Mahep rana am amyan so tinsi ni Ama ta do to a nimiwang do pamemtengan a kapalolo na sira makowbot. Maniring jira am,
20: Mangay kamo do rako a panaralayan a meylimwang nya do taotao so omagaz do to meyyonong a ikavyay no pahad.
21: Madagdag rana am somdep sira do rako a panaralayan a mangnanao.
: Meyratateng am o rako a panirsirngen da no mapatanatanang so nakem da si Ama ta do to a kano kararay na am lovoten da sira o kamanrarakehan da no tao do Yotay a kapanovoy da so tao a mai no amyan do pamemtengan a nipamnekan ni Yeso a omlivolivon no ciriciring na.
22: Am makaranes sira dang am abo rana sira. Am ori o nipeyoli da rana a mangay manci nya do aro a tao do rako a peykeykaygyan.
23: Maniring sira am, Namen makaranes do pamemtengan am namen macita o pangengneban na yamakagi. O mamzamzat am yamyan do pantaw na. Namen iwangan am sira abo rana o tao do sahad na.
24: Mamizing da no panirsirngen da no mamzamzat do rako a panaralayan a kano panipanirsirngen da no mapatanatanang so nakem da si Ama ta do to am ikarahet da, ta ji da tenngi o nyangayan da no nipamnekan ni Yeso a omlivolivon no ciriciring na.
25: Am keyyan no asa ka tao a nimai a manci nya jira. Maniring am, O nyo nyaneban a tao am sira mangnanao so tao do rako a panaralayan.
26: Am ori o nyangay da no mamzamzat a kano panirsirngen da amrakep sira. Am ji da bakbaki sira, ta ikamogaw da o tao. Ta ihawa da sira gomsagseh jira.
27: Pasdepen da sira do rako a peykeykaygyan a kapatanek da sira do tangain da kapacici na sira no rako a panirsirngen no mapatanatanang so nakem da si Ama ta do to.
28: Maniring jira am, Namen nipaziman jinyo o kaji nyo mangnanawan no omagaz ji Yeso am ikongo nyo pangnanawan pa nya do Yelosaleng. Ikongo nyo pancyan nyamen a nimwakwak sya.
29: Maniring si Pite a kano kararay na nipamnekan ni Yeso a omlivolivon no ciriciring na am, Jyabo kaji namen ngamizngan si Ama ta do to a. Ta amizngan namen so tao.
30: Si Yeso rana nipadket nyo do jyojika niwakwak nyo am yana rana nivyay no Tao do to da no ineynapo ta.
31: So na rana iyan do wanan na ni Ama ta do to a Panirsirngen ta a yamapatazadang jyaten do teyngato. Na kakzeben yaten a Isedi a tao a mamlis so nakenakem, ta ori o ivonas na so raraten ta.
32: Am ori o namen peylimwangan no akman sya vazay. Ta yamen a kano Seyzi o yongkad na. Ta o Seyzi rana am na itoro ni Ama ta do to a macikaop do mahap so ciriciring na tao.
33: Mamizing da no panipanirsirngen am somozi sira. Am ori o ninaknakman da so kazakat da sira.
34: Am amyan so kararay da meyngaran si Cyamadi. Iya rana am tao a macyagom do Vadisay a mangnanao no iwawalam ni Ama ta do to. Iya rana am ikanig da no tao. To rana meytatanek si Cyamadi a manci no tao a mapowbot so nipamnekan na ni Yeso.
35: Maniring jira am, Inyo rana Isedi a tao am pakapyahen ta o ahahapan ta sira ya.
36: Ta no keypisa am amyan so tao a nimai a meyngaran si Teota a mapakarakarang so kataotao na kapacilolo da no kakapatan a poo 400 a tao. Am wakwaken da si Teota am to sira na meyvwak o nimacilocilolo jya tao, kabo na rana no angangayan na.
37: Meyratateng am amyan so asa ka tao do Cyadidi a meyngaran so Yota. No kano nang am ahapen no seyvo o vilavilang no tao do peycyeylilyan na. Aro nilittan na tao a macihza jya. Am wakwaken da am to sira na meyvwak o macilocilolo jya tao.
38: O ko ipanci jinyo sicyaikwaya am to tamo macipanadngi sira. To ta na pasawaya sira. No si apo do tao o vazay da am to meycyabobo rana.
39: Am no apo ji Ama ta do to am jyabo kapakaharag ta sira a. Ta o vazay ta rana am ta akmey to maciliman ji Ama ta do to. So nyamizngan da so ciring na ni Cyamadi.
40: Karahan am pasdepen da sira bakbakan, kapanci da nira ji rana meylimwang no ngaran ni Yeso a kapasaway da rana sira.
41: Karwan da o rako a peykeykaygyan am masaray sira. Ta nakenakem na ni Ama ta do to o karahet da sira a meyhanhan ni Yeso.
42: Mangday so araraw kangay da do rako a panaralayan a kado kavahayan a mangnanao so tao a meylimwang no Mapasaray a Ciriciring ni Yeso, do kanoyong na Misayya a nitovoy ni Ama ta do to do teyrahem.