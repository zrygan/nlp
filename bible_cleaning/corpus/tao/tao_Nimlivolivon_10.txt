1: Amyan so asa ka tao do Kaysadiya a ili a meyngaran si Kenaylyo a panirsirngen da no asa lipenpenan a itaysang do Itadi.
2: Tana beken a tao do Yotay ori am manoyong o nakenakem na ji Ama ta do to a ka nira asa ka vahay. Rako o sidongan na so ji makahakaw a tao do Yotay a kasangib na meynozi ji Ama ta do to.
3: Ipisa do makoyab do ikatlo no toki am nimapacita jya o asa ka tinsi ni Ama ta do to. Maniring am, Mo Kenaylyo.
4: To na nita o tinsi, ta ikamogaw na. Maniring am, Mo Panirsirngen, ikongo mo ipanci ang. Maniring o tinsi am, Na imo manakem ni Ama do to, ta nimamizing na o inozi mo. Na katenngan o mo panidongan so ji makahakaw a tao.
5: Am ori o ipanovoy mo so tao a mangay do Yepey a manci no meyngaran so Simong Pite a mai.
6: Yamyan do vahay ni Simong a mapakapkapya so nihab da kolit no baka. Yamasngen do pasalan o vahay da.
7: Karwan na rana no tinsi am ipanci ni Kenaylyo o rarwa ka lamlamsoy na mai a kano asa ka itaysang do Itadi a manoyong so nakenakem ji Ama ta do to,
8: kapanci na nya jira so ciring no tinsi a katovoy na sira mangay do Yepey.
9: Mararaw do ikadwa na araw am masngen rana sira do Yepey o nitovoy ni Kenaylyo. Si Pite rana am meynozi do atep no vahay da.
10: Makcin rana am naknakmen na o kakan na. Manotong pa sira am to ngyan so nipacita na jya ni Ama ta do to do akmey tateynep na.
11: So nipakacita na so hanit a meywang a kakasan no akmey tontonen da milakayob do teyrahem.
12: Do avak na am amyan so meycyamadadayan a omalalam a kano volay a kano meyyasasalap.
13: Amyan so meyzezyak a manci nya. Maniring am, Mo Pite, peytatanek rana kapanzakat mo so yakan mo.
14: Am maniring si Pite am, Mo Panirsirngen, taosya, ta ji ko pa nikoman so sang, ta oya am ji namen ngangana a tao do Yotay.
15: Maniring pa jya am, O ipanci ni Ama ta do to apya kanen am ji mo mancyan a ji ngangana an.
16: So nikeypitlo na makamizing sya makacita sya a kahap na rana sya ni Ama ta do to do teyngato.
17: Naknakmen na ni Pite do onowned na o peypeypangayan no nimacita na am to sira makaranes o nitovoy na ni Kenaylyo a tao do vahay ni Simong.
18: Maniring sira am, Yamyan so asa ka tao a meyngaran so Simong Pite a yamisan do jya?
19: Naknakmen na pa ni Pite o peypeypangayan no nimacita na ori am maniring jya o Seyzi am, Yamyan so yatatlo a ka tao a yakomala jimo.
20: Meyhekas ka kapacihza mo jira. Ji mo a ratan, ta yaken o nitomovoy sira do jya.
21: Am ori o nipeyhekas na ni Pite. Maniring jira am, Yaken o nyo kalahen ang. Ikongo nyo ipanci.
22: Maniring sira am, Na nitovoy yamen ni Kenaylyo a panirsirngen da no asa lipenpenan a itaysang do Itadi. Iya rana am na iraralay si Ama ta do to. Da ikanig no tao do Yotay, ta tey yapya o nakenakem na so tao. Nipaziman na rana jya no asa ka tinsi o kai mo do vahay na. Ta amizngen na o inanao mo sya.
23: Am ori o nipasdepan na sira ni Pite a kapeysan na sira.
: Ikadwa na araw am macihza jira si Pite a kano tatasa akma ney kakteh do cinai a meyili do Yepey.
24: Ikatlo na araw am makaranes rana sira do Kaysadiya. Am amyan rana do dang si Kenaylyo a kano zipozipos na kano kagakagagan na amnanala sya.
25: Somdep si Pite am mangay si Kenaylyo do tangain na kapeylilitod na amraralay nya.
26: Maniring si Pite jya am, Peytatanek rana. Ji ka akman sang, ta meyyangay ta tao.
27: So nipeysirisiring da somdep do vahay ni Kenaylyo. Meyratatang am macita na ni Pite o aro a tao a meylovolovot do sahad na.
28: Maniring jira am, Nyo katenngan an, ta do iwawalam namen a tao do Yotay am ji namen a mya o kangay namen a komawalam jinyo a beken a tao do Yotay. Am kanimanci na nya jyaken ni Ama ta do to no kakyab. Ta maniring am, Ji mo a ratan sira o beken a tao do Yotay. Ta ji meycyapyapinpinan o nyamamaog ko a tao do karawan.
29: Am ori o ko na ji raci so ko kapacikaop jinyo do jya. Am ikongo nyo pancyan nyaken a mai do jya.
30: Maniring si Kenaylyo am, Yakapat araw rana o hanga na no nipeynozi ko do vahay namen do ikatlo no toki do makoyab am to ngyan so asa ka tao a maniray so ayob a meytatanek do tangain ko.
31: Maniring am, Mo Kenaylyo, na nimamizing ni Ama ta do to o inozi mo. Na katenngan imo a yamanidong so tao.
32: So ipanovoy mo so tao a mangay do Yepey a manci no meyngaran si Simong Pite a mai. Iya rana am yamisan do vahay ni Simong a mapakapkapya so nihab da kolit no baka. Yamasngen do pasalan o vahay da.
33: Am ori o nipanovoy ko so tao a manci nimo. Ko masaray, ta ka nimai rana. Yamen rana sicyaikwaya am namen malovot do tangain ni Ama ta do to a yaomamizing so nipanci na jimo a inanao na jyamen.
34: Maniring si Pite am, Ko katenngan si Ama ta do to a mapeyyangangay so tao.
35: Tana tao do Yotay a tana beken a tao do Yotay am miminen na sira ikaglaw o omraralay nya a tao a mangononong do ciring na.
36: Nyo katenngan rana o Mapasaray a Ciriciring na ni Ama ta do to a nipeylimwang na jyamen a Isedi a tao. Ori rana am na ipanta yaten so ikapiya no onowned ta. So ikabo na rana no oyyan na nyaten ni Ama ta do to, ta nitovoy na si Yeso Kizisto a Panirsirngen no tao do peycyamahamahatawan na.
37: Nyo na katenngan an, mateyka si Yowani a omononong do kapanaktak na am papwen na rana do Cyadidi a macinapnap do Yotay o keyyan no mapeyzokab a vazay.
38: Nioyatan na no Seyzi si Yeso a tao do Nasale. So nilivolivon na mangiwakwak so meykeyngeyngen a tao a mamozwaw so kalamsoyan ni Satan a komovot do tao, do kapacikaop na jya ni Ama ta do to.
39: Yamen rana am yongkad na, ta nimacita namen o vazay ni Yeso do Yelosaleng a kado peycyeylilyan na do Yotay. Nipadket da do jyojika si Yeso kawakwak na.
40: Am ikatlo na araw am nivyay na ni Ama ta do to a kapacita na nya jyamen,
41: a kapacihanghang namen jya koman no keypirwa na mavyay. Beken a mamimin o tao a nimakacita sya, ta yamen a nipamnekan ni Ama ta do to o nimakacita sya a meylimwang nya.
42: Nipakoyokoy na jyamen o kapeylimwang namen no kanoyong na ni Yeso a nipamnekan ni Ama ta do to a mapacici so mavyay a kano nimawakwak a tao.
43: Si Yeso o pakacirngan da so ciring da no panoyonoywan na so ciring ni Ama ta do to no kakwa. Ipanci da o ka si Yeso no makavonas so raraten no omanoyong jya tao.
44: Mangononong si Pite am oyatan no Seyzi o omamizing so ciring na tao.
45: Am ori o nipeyzokab da no tao do Yepey a omraralay ni Yeso a nimacihza ji Pite, ta nipanta na sira ni Ama ta do to so Seyzi o beken a tao do Yotay.
46: Ta nimamizing da o kapeyzezyak da so macitarek a ciring a apo do Seyzi a somaray ni Ama ta do to. Maniring si Pite am,
47: Yana nioyatan sira no Seyzi akman jyaten. Am ori o ji ta raci sira taktakan.
48: So pancyan na nira ni Pite a mangozay do ngaran ni Yeso Kizisto a tomaktak jira.