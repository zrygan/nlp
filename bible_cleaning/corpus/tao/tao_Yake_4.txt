1: Do wanjin na kapwan no yamapeyliliman jinyo. Manngwa, beken a yapo do malas a onowned nyo?
2: Nyo ikakza o karo no makadpeh jinyo. Am no yanyo jyahap am nyo naknakmen o nyo kapangap so tao. Yateywara o pangangagoman nyo am nyo kaji makahapan sya. Am ori o nyo ipeygalagalagal. Am o yanyo ji makahapi sya am nyo ji ngamya ji Ama ta do to.
3: No nyo amin ji Ama ta do to am nyo jyahap. Ta yamalas o aktokto nyo. Ta o kataotao nyo o nyo naknakmen.
4: To kamo makasi yaomalalas ji Ama ta do to a tao. Ta manngwa, nyo jyatenngi o kapeykavosoyan na si Ama ta do to no meyparai jya so nakem a tao? So ji na alasi no akman sang a tao a mapeykavosoyan si Ama ta do to.
5: Ji nyo akwan o kalas na no ciring do Seysyo a manci no kaji na mamyapyan nyaten no Seyzi amyan do onowned ta a mapatarek so iraralay ta.
6: Ta arakorako pa o sidongan na jyaten ni Ama ta do to. Ta maniring do Seysyo am, Ji na nidonga ni Ama ta do to o mapahama so nakem na tao. Apyapyahen na pa sidongen sira o mapaveveh so nakem da tao.
7: Am ori an, onotan nyo ji Ama ta do to. Pasobnan nyo si Satan a kakaro na rana jinyo.
8: Macikasngen kamo ji Ama ta do to a kapacikasngen na jinyo. Inyo a yameycyakawad so nakem ji Ama ta do to a tao am ablisan nyo na o malas a onowned nyo a kaji nyo na meylimotngan so onowned.
9: Amlavi kamo a meyngen so onowned a komaro do peyraratenan nyo.
10: Pavevehen nyo o nakem nyo do tangain na ni Ama ta do to. Ta ori o peypakatkatan na so onowned nyo.
11: Ji kamo maciraherahet, manga kakteh an. No amyan so tao a amraherahet so kakteh na do cinai am akma ney to rehrehta o Ciriciring na ni Ama ta do to. No rehrehten nyo o Ciriciring na ni Ama ta do to am manoyong o kapasobna nyo ji Ama ta do to.
12: Si Ama ta do to o manci no apya kano marahet a vazay. So ika iya na no mapacici. Iya o mapatazadang jyaten do teyngato. So ika iya na no mapasingsingkad. Sino ka a yamakadket do akma moy kakteh do cinai a yarehrehten.
13: Ala no maniring kamo am, Mangay ta sicyaraw eya ka simaraw a meyyowyaw do teyhesa ka ili a kapeyyawan ta dang a meyvazay a meynizpi.
14: Am to ko na macitangayan jinyo am ji nyo a tenngi o inawan nyo simaraw an. Ta akman kamo so aob a ji meyyahahay a meyyopowpas.
15: Apyapya o kapanci nyo no, No si apyahen na ni Ama ta do to a Panirsirngen ta am amyan ta pa a mapeyvazay so makakaday a vazay.
16: Am ikeykongo kamo eya a yato mapahama so nakem a ji mangozay do nakenakem na jinyo ni Ama ta do to. O mapazway rana ya am malas ya a vazay.
17: Am ori an, o tao rana a makateneng do apya vazay a kaji na mapeyvazayan sya am raraten o akman sang.