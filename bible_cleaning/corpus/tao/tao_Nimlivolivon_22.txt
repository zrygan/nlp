1: Manga maran, manga kakteh, amizngen nyo o ko ipanci jinyo, manga keypong an.
2: Mamizing da si Pawlo a meyzezyak so ciring da no Sipolay am yeyyak da. Meyratateng am mangononong rana si Pawlo. Maniring am,
3: Yaken rana am tao do Yotay ko a nimatazak a tao do Tasose a macinapnap do Cidicya am nimamno ko do Yelosaleng eya. Nimeyvilang ko ji Cyamadi a tey mateneng a mangnanao no iwawalam ta tao do Yotay. Ori o nikakman ko jinyo a makdeng a omahap so iwawalam no ineynapo ta.
4: No kakwa pa am makdeng ko a nimapakakasi so amraralay ni Yeso a tao. So niyan no nimawakwak ko jira ang. Tana mavakes a tana mahakay am abo o ji ko rakpa jira a pain do pamemtengan.
5: To nyo mancyan do panirsirngen da no mapatanatanang so nakem da si Ama ta do to a kano kamanrarakehan, ta sira ang o nimakacita jyaken a nimanta nyaken so teygami a mangay do Tamaseke a omya jyaken a omrakep so amraralay ni Yeso a tao a yangay do Yelosaleng a bakbakan.
6: Tod ko a ji makaranes do Tamaseke do peyignan no araw am to ngyan so mazngang apo do teyngato a tomiray jyaken.
7: Am ori o nikavazakwang ko do teyrahem. Karahan am amyan so ciring. Maniring am, Mo Sawlo, mo Sawlo, ikongo yamo pakakasyan jyaken.
8: Maniring ko jya am, Mo Panirsirngen, sino ka. Maniring am, Yaken rana am si Yeso ko a tao do Nasale a yamo pakakasin.
9: O kararay ko am nimacita da o maniray. O zezyak a nimamizing ko am ji da nimamizing.
10: Pacicin ko am, Mo Panirsirngen, meypanngonngo ko so wanjin eya. Maniring jyaken o Panirsirngen ta am, Peyvangon rana kangay mo do Tamaseke, ta amyan dang so asa ka tao a manci nya jimo so kakzeben na ni Ama ta do to a vazay mo.
11: Ikongo do tey macimat o zezngangen na, am ori o nikakowap ko. Karahan am to da rana ngalaya yaken no kararay ko a yangay do Tamaseke.
12: Amyan dang so asa ka tao a meyngaran si Ananiya. Iya rana ori am manoyong a mahap so iwawalam ni Moyse. So kanigan da nya no tao do Yotay amyan do Tamaseke.
13: Mai ori jyaken am maniring am, Mo Sawlo, akma koy kakteh do cinai, makacita ka rana. No kanang rana am mina to ko na makacita.
14: Maniring jyaken am, Yana nipamnekan imo no Tao do to da no ineynapo ta a mahap so vazay na, do mo kanimakacita si Yeso a Anak na ni Ama ta do to, do kanimakamizing mo so ciring ni Yeso.
15: Imo rana am ipeylimwang mo do aro a tao o mo nimacita kano mo nimamizing.
16: Am ori o ji mo meypahahai. Peyvangon rana a kapamlis mo na so nakenakem. Tawagan mo o ngaran ni Yeso a omvonas so raraten mo a kataktak da jimo. Ori o ciring na jyaken ni Ananiya.
1718: Kadadayan na so araraw am meyoli ko a mangay do Yelosaleng a mangay meynozi do rako a panaralayan. Meyratateng am akma raney tateynep ko si Yeso a to ko a cita. Maniring jyaken am, Makeykai ka komaro do Yelosaleng an. Ta o tao rana jya am da jyakzan a yamizngen o mo ipeylimwang jira a ciriciring ko.
19: Maniring ko am, Mo Panirsirngen, da mamimin yaken no tao a yakatenngan a yamapakakasi so aro a yamraralay nimo do peyneynozyan.
20: No kawakwak da so nimeylimwang no ciriciring mo a meyngaran so Setiven am nimacizanod ko jira a tomita so aywayob da.
21: Maniring jyaken si Yeso am, To ka nangay. Ko na to novoya imo a mangay do ili da no beken a tao do Yotay a meylimwang no ciriciring ko.
22: Mamizing da no tao o niononongan ni Pawlo am amlololos sira manci no, Zakaten ta si Pawlo. Zakaten ta si Pawlo. Jyabo kavyay so akman sya ya.
23: So nilololos da mapatalatala so ayob da kapeymeymozasik da so tana.
24: O panirsirngen no itaysang no Loma am iyokod na si Pawlo a isdep do vahay da no itaysang a kasipsipzot da jya pacicin. Ta si ori pa o patwawan na ni Pawlo so karatan na.
25: To da ji nipsipzoci am maniring si Pawlo do itaysang amyan dang am, Manngwa, manoyong a iwawalam nyo a Loma o kapanmanma nyo a mamakbak so tao do Loma an? No manmanma o kakala nyo so karatan na.
26: Mamizing na no itaysang o ciring ni Pawlo am to rana angay a komala so panirsirngen da. Maniring jya am, Ka nimeypanngonngo eya. Mo jyatenngi ori a tao do Loma?
27: Karahan am mangay na citahen no panirsirngen si Pawlo. Maniring am, Ka manoyong a tao do Loma ya an? Maniring si Pawlo am, Noon.
28: Maniring ji Pawlo o panirsirngen no itaysang am, Yaken rana am yaro o nizpi a yako ningina do kataotao ko. Ori o ko rana ipeyngongyod a tao do Loma. Maniring si Pawlo am, Nimapo no katazak a tao ko o ka Loma ko.
29: Mamizing da no omvovo ji Pawlo a bakbakan am mina to da rana ngaroi. So nikalaw na no panirsirngen da no itaysang, ta katenngan na si Pawlo a tao do Loma a todey vaoda.
30: Ikongo do kakzeben na no panirsirngen da no itaysang o kapakateneng na do oyyan da ni Pawlo no tao do Yotay, am ori o niovayan na so nivaod da sya do ikadwa na araw a kalovot na so panipanirsirngen no mapatanatanang so nakem da si Ama ta do to a kano macipeykaygi jira a kamanrarakehan a kapowbot da si Pawlo a patanken do tangain da.