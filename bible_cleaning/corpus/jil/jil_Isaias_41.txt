1: Ang Dios nagasiling,
: Maghipos kamo kag magpamati sa akon, malayo nga mga kadutaan!
: Ihanda ang inyo mga panumbongon sa korte.
: May kahigayunan kamo sa paghambal.
: Magtipon kita sing tingob sa pagpat-od kon sin-o ang matarong.
2: Sin-o bala ang nagdala sang mandadaog halin sa sidlangan,
: kag nagapadaog sa iya bisan diin sia magkadto?
: Sin-o bala ang nagapadaog sa iya batok sa mga hari kag mga kapungsoran?
: Ang iya espada nagapalid sa ila nga daw kaangay sila sang yab-ok.
: Ang iya mga baslay nagapaalaplaag sa ila kaangay sang dagami nga ginapalid sang hangin.
3: Ginlagas niya sila, kag indi gid sia maano,
: tama sia ka dasig nga daw wala nagadapat sa duta!
4: Sin-o bala ang nagbuot
: sang tanan nga nagakahanabo sa bug-os nga kalibutan?
: Ako, ang Ginoo , yara na sa ginsugoran,
: kag ako, ang Ginoo , yara man sa katapusan.
5: Ang mga tawo sa malayo nga mga kadutaan nakakita sang ginhimo ko,
: ginakugmat sila, kag nagakurog sa kahadlok.
: Gani, nag-abot sila sing tingob.
6: Ang tagsatagsa nagabuligay kag nagapabakod sa isa kag isa.
7: Ang panday nagasiling sa platero, Maayo gid ang imo ginhimo!
: Ang nagapapa sang diosdios sa pagtapan sang nagakudolkudol
: nagapabakod sang buot sang nagalansang sa pagtaod sini.
: Nagasiling sila, Maayo ang pagsolda,
: kag ginalansang nila ang diosdios sa iya sini bulotangan.
8: Pero ikaw, Israel nga akon alagad,
: kamo ang akon pinili nga mga tawo,
: ang mga kaliwat ni Abraham, nga akon abyan.
9: Gindala ko kamo gikan sa mga punta sang duta,
: gintawag ko kamo gikan sa iya pinakamalayo nga mga pamusod
: kag nagsiling sa inyo, Mga alagad ko kamo.
: Wala ko kamo ginsikway, kundi ginpili ko kamo.
10: Indi kamo magkahadlok, ako magaupod sa inyo!
: Ako ang inyo Dios, wala kamo sing dapat kahadlukan!
: Hatagan ko kamo sing kusog, kag buligan ko kamo,
: apinan kag luwason ko kamo.
11: Mga tawo ko, ang mga nagakaakig sa inyo,
: pagapakahuy-an kag magabatyag sang kahuya.
: Ang mga nagapakigsumpong sa inyo magakalamatay,
12: ang mga nagapakig-away sa inyo madula sa duta.
13: Ako ang Ginoo nga inyo Dios,
: ako magapabakod sa inyo kag nagasiling sa inyo,
: Indi kamo magkahadlok, ako magabulig sa inyo.
14: Ang Ginoo nagasiling,
: O Israel, diutay ikaw kag maluya,
: pero indi ikaw magkahadlok, ako magabulig sa imo.
: Ako, ang balaan nga Dios sang Israel, amo ang nagaluwas sa imo.
15: Himuon ko ikaw kaangay sang karas
: nga may bag-o kag matalom nga mga ngipon.
: Ikaw magakaras sang mga kabukiran kag laglagon ini,
: ang mga bakulod mapugday nga manginyab-ok.
16: Isabwag nimo sila sa hangin,
: ang hangin magapalid sa ila,
: kag pagalaptahon sila paagi sa bagyo.
: Pero magamalipayon ka, tungod kay ako amo ang imo Dios,
: magadayaw ka sa akon, ang balaan nga Dios sang Israel.
17: Kon ang akon mga tawo nga makaluluoy magpangita sing tubig,
: kon ang ila mga tutonlan magmala sa kauhaw,
: dayon ako, ang Ginoo , magasabat sang ila pangamuyo,
: ako, ang Dios sang Israel, indi gid magpatumbaya sa ila.
18: Pailigon ko ang mga suba sa lamgod nga mga bakulod,
: kag ang mga tuboran magailig sa mga kapatagan.
: Himuon ko ang mga desierto nga manginpunong,
: kag ang kigas nga duta nga mga nagaibwal nga tuboran.
19: Patuboon ko sa desierto ang mga kahoy nga sedro,
: kag mga kahoy nga akasya, mirto, kag mga olivo.
: Ang lamgod nga duta mahimo nga kagulangan,
: mga kagulangan sang mga kahoy nga pino, enebro kag sipre.
20: Ang mga tawo makakita sini kag mahibaluan nila
: nga ako, ang Ginoo , amo ang naghimo sini.
: Magatalupangod sila
: nga ang balaan nga Dios sang Israel amo ang nagbuot nga matabo ini.
21: Amo ini ang ginasiling sang Ginoo , ang hari sang Israel
: Mga dios sang mga kapungsoran, ipasaka ang inyo mga panumbongon.
: Ipagwa ang inyo labing maayo nga mga rason!
22: Dali diri kag itagna kon ano ang mahanabo.
: Isaysay sa korte ang mga natabo sang una nga panahon,
: kag isugid sa amon kon ano ang maabutan sini,
: agod amon mahibaluan kon mahanabo ini.
23: Isugid sa amon kon ano ang mahanabo sa palaabuton,
: dayon mahibaluan namon nga kamo mga dios!
: Maghimo kamo sing maayo ukon magdala kamo sing kalaglagan,
: pun-i kami sing pagkahadlok ukon pagkahangawa!
24: Kamo kag ang tanan nga inyo ginahimo wala sing pulos,
: ang mga nagasimba sa inyo makangilil-ad!
25: Nagpili ako sang isa ka tawo nga nagaestar sa sidlangan,
: dalhon ko sia sa pagsalakay gikan sa aminhan.
: Ginatasak niya ang mga pangulo subong sang lunang,
: kaangay sang isa ka manugkolon nga nagatasak sang lunang.
26: Sin-o bala sa inyo ang nagsugid sing una sa amon, ukon nagtagna nga mahanabo ini,
: agod makasiling kami nga husto kamo?
: Wala sing isa sa inyo nga nagsiling nahanungod sini,
: wala sing isa nga nakabati nga may ginhambal kamo!
27: Ako, ang Ginoo , amo ang nahauna sa pagsugid sa Sion sang mga balita,
: nagpadala ako sing mensahero sa pagsiling sa Jerusalem,
: Ang imo mga tawo nagapadulong! Nagapauli sila!
28: Kon magtan-aw ako sa mga dios,
: wala sing isa sa ila nga may isiling,
: wala sing isa sa ila nga makasabat sang akon mga pamangkot.
29: Tanan ini nga mga dios wala sing pulos,
: wala gid sila sing sarang mahimo,
: ang ila mga diosdios maluya kag wala sing gahom.