1: Ang Ginoo nagsiling kay Moises,
2: Singgana si Aaron nga kon magpamutang sia sang pito ka mga suga sa mga kandelirohan, ipahamtang niya ini agod ang sanag sang mga suga magasilak sa atubangan.
3: Gintuman ini ni Aaron kag ginpahamtang niya ang mga suga nga nagaatubang sa kandelirohan.
4: Ini nga kandelirohan halin sa ibabaw paidalom nahimo sa sinalsal nga bulawan, suno sa sulondan nga ginpakita sang Ginoo kay Moises.
5: Ang Ginoo nagsiling kay Moises,
6: Paina ang mga Levita sa iban nga mga tawo sang Israel, kag tinloi sila
7: sa sining masunod nga paagi: wisiki sila sang tubig nga ginagamit sa pagpaninlo kag pakiskisi sa ila ang ila bug-os nga lawas, kag palabhi sa ila ang ila mga bayu. Dayon manginmatinlo sila.
8: Dayon magakuha sila sang isa ka torite nga baka kag ang ginakinahanglan nga halad nga kalan-on nga nahimo sa pinili nga harina nga nasamuan sing lana sang olivo, kag magakuha ka sing isa pa ka torite nga baka para sa halad tungod sa sala.
9: Dayon tipuna ang bug-os nga katilingban sang Israel kag ihalad mo ang mga Levita sa atubangan sang Tolda sang akon presensya.
10: Ang mga tawo sang Israel magabutang sang ila mga kamot sa mga ulo sang mga Levita,
11: kag dayon si Aaron magahalad sang mga Levita sa akon subong isa ka pinasahi nga dulot halin sa mga Israelinhon, agod nga makaalagad sila sa akon.
12: Dayon ang mga Levita magabutang sang ila mga kamot sa mga ulo sang duha ka torite nga mga baka; ang isa ihalad subong halad tungod sa sala kag ang isa subong halad nga sinunog, agod mahimo ang tulomanon sang pagpaninlo para sa mga Levita.
13: Ihalad ang mga Levita subong isa ka pinasahi nga dulot sa akon, kag itugyan mo kay Aaron kag sa iya mga anak nga lalaki ang pagdumala sa ila.
14: Sa sini nga paagi paina ang mga Levita sa iban nga mga Israelinhon, agod nga sila mangin-akon.
15: Sa tapos mo matinluan kag mahalad ang mga Levita, mangintakos na sila sa pag-alagad sa Tolda.
16: Gin-angkon ko sila sa baylo sang tanan nga mga panganay nga mga anak nga lalaki sang mga Israelinhon kag sila mangin-akon lamang.
17: Sang pagpamatay ko sang tanan nga mga panganay sang Ehipto, ginpakabalaan ko agod mangin-akon kaugalingon ang panganay nga anak nga lalaki sang tagsa ka panimalay nga Israelinhon kag ang panganay sang tagsa ka sapat.
18: Karon ginakuha ko ang mga Levita sa baylo sang tanan nga mga panganay sang mga Israelinhon,
19: kag ginatugyan ko ang mga Levita sa kay Aaron kag sa iya mga anak, subong isa ka pinasahi nga dulot halin sa mga Israelinhon, sa pag-alagad sa Tolda para sa mga tawo sang Israel kag sa pag-amlig sa mga Israelinhon gikan sa kalalat-an nga magaabot sa ila kon magpalapit gid sila sa Balaan nga Duog.
20: Gani si Moises, si Aaron, kag ang tanan nga mga tawo sang Israel naghalad sang mga Levita, suno sa ginsugo sang Ginoo kay Moises.
21: Ang mga Levita nagpaninlo sang ila kaugalingon kag naglaba sang ila mga bayu, kag ginhalad sila ni Aaron subong isa ka pinasahi nga dulot sa Ginoo . Iya man ginhimo ang tulomanon sang pagpaninlo para sa ila.
22: Ang mga tawo nagtuman sang tanan nga ginsugo sang Ginoo kay Moises nahanungod sa mga Levita. Gani, ang mga Levita nangintakos sa pag-alagad sa Tolda sa idalom sang pagdumala ni Aaron kag sang iya mga anak.
23: Ang Ginoo nagsiling kay Moises
24: Ang tagsa ka Levita, halin sa nagaedad sing baynte singko ka tuig magatuman sang iya mga katungdanan sa Tolda sang akon presensya,
25: kag sa iya pag-edad sing singkwenta ka tuig magapahuway sia.
26: Sa tapos sini, sarang sia makabulig sa iya kapareho nga mga Levita sa paghimo sang ila mga katungdanan sa Tolda, pero indi sia dapat maghimo sang bisan ano nga pag-alagdan sa iya lamang kaugalingon. Amo ini ang imo pagpatuman sang mga katungdanan sang mga Levita.