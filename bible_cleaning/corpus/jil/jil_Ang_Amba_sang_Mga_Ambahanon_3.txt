1: Samtang nagakatulog ako sa akon higdaan, sa tagsa ka gab-i,
: gindamgo ko ang akon ginahigugma,
: ginpangita ko sia, pero indi ko sia makita.
2: Nagbangon ako kag ginlibot ang bug-os nga siudad,
: sa malapad kag sa makitid nga mga kalye.
: Ginpangita ko ang akon ginahigugma,
: pero wala ko sia makita.
3: Ang mga ronda nga nagapatrolya sa siudad nakakita sa akon.
: Nagpamangkot ako sa ila, Nakita bala ninyo ang akon kahagugma?
4: Halos lamang nakahalin ako sa ila, sang nakita ko ang akon kahagugma.
: Ginkaptan ko sia kag wala ko ginbuy-an,
: tubtob nadala ko sia sa balay sang akon iloy,
: sa kwarto sa diin ako natawo.
5: Magsaad kamo sa akon, mga babayi sang Jerusalem,
: magsumpa kamo paagi sa madasig nga mga usa kag sa mga gasela
: nga indi ninyo pagtublagon ang amon paghigugma.
6: Ano bala ining nagatub-ok gikan sa desierto,
: kaangay sang haligi nga aso nga mahamot sang mira kag insyenso,
: kaangay sang tanan nga insyenso nga ginbaligya sang mga negosyante?
7: Si Solomon nagapalapit nga ginayayungan sa iya trono.
: Sesenta ka mga soldado ang nagabantay sini,
: ang pinili nga mga hangaway sa Israel.
8: Tanan sila mga batid sa espada,
: mga anad sila sa inaway.
: Ang tagsatagsa sa ila may espada,
: nga nagabantay batok sa pagsalakay sa kagab-ihon.
9: Si Haring Solomon ginayayungan sa iya trono
: nga nahimo sa labing maayo nga kahoy.
10: Ang iya mga haligi nahaklapan sing pilak,
: sa ibabaw sini may panapton nga nabordahan sing bulawan.
: Ang iya malum-ok nga mga pulongkuan naputos sa panapton nga granate,
: mahigugmaon nga ginhabol sang mga kababayin-an sang Jerusalem.
11: Mga kababayin-an sang Sion, dali kamo kag magtan-aw kay Haring Solomon.
: May korona sia nga ginkorona sang iya iloy
: sa adlaw sang iya kasal,
: sa adlaw sang iya kasadya kag kalipay.