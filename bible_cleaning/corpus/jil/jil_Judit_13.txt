1: Sang madalom na ang kagab-ihon, ang mga inagda nagpalauli. Dayon ginsirahan sa gwa ni Bagoas ang tolda ni Holofernes kag iya gindumilian ang mga suloguon sa pagsulod. Gani, ang tanan nagtululog sa daku nila nga kakapoy tungod kay naglawig kaayo ang bangkite.
2: Nabilin si Judit sa tolda nga nagaisahanon upod kay Holofernes nga sa sadto nga tion nagahigdaon sa iya katre tungod sa kahulogbon.
3: Ang suloguon nga babayi ni Judit yara sa gwa sang tolda nga nagahulat kay Judit sa paglakat kag sa pagpangamuyo suno sa iya ginabuhat sa tagsa ka gab-i. Nasilingan na nga daan ni Judit si Bagoas nga sa kinaandan magagwa sia sa kabakuloran sa pagpangamuyo.
4: Nakahalin na ang tanan nga mga inagda kag mga suloguon, kag si Judit nabilin upod kay Holofernes sa tolda. Nagtindog si Judit sa kilid sang higdaan ni Holofernes kag sa hipos lamang nagpangamuyo, O Ginoo, Dios nga Makagagahom, buligi ako sa akon pagabuhaton para sa kadayawan sang Jerusalem.
5: Amo ini ang tion sa pagluwas sang imo pinili nga mga katawhan kag sa pagbulig sa akon agod matuman ko ang akon handom sa paglaglag sang mga kaaway nga nagapahog sa amon.
6: Nagkadto si Judit sa tukod sang higdaan sa ulohan ni Holofernes kag ginkuha ang iya espada.
7: Nagpalapit sia kay Holofernes nga nagakatulog, inuyatan niya ini sa buhok kag nagsiling, O Ginoo, Dios sang Israel, karon gid hatagi ako sing kusog.
8: Dayon, sa bug-os niya nga kusog iya ginlabo sing makaduha ang liog ni Holofernes kag nautod ang iya ulo.
9: Iya ginpaligid ang lawas gikan sa hiligdaan kag iya ginhubad ang muskitero gikan sa mga tukod sang katre. Dayon naggwa sia sa tolda kag iya ginhatag ang ulo ni Holofernes sa iya suloguon nga babayi
10: nga nagbutang sini sa sulodlan sang pagkaon.
: Dayon ang duha ka mga babayi upod nga naglakat suno sa kinaandan nila nga ginabuhat sa pagpangamuyo. Sang makaligad sila sa kampo sang mga taga-Asiria, ginlatas nila ang kapatagan kag nagpadayon sila sa kilid sang bukid tubtob nga makalambot sila sa mga pwerta sang Betulia.
11: Sang malapit na sila, nagsinggit si Judit sa mga bantay sa pwerta, Buksi ninyo ang pwerta! Buksi ninyo ang pwerta! Ang Dios nagaupod sa gihapon sa aton. Sa karon nga adlaw ginpakita niya liwat sa Israel ang iya kusog kag iya gingamit ang iya gahom batok sa aton mga kaaway.
12: Sang mabatian sang mga lalaki ang tingog ni Judit, nagdalidali sila sa pakadto sa mga pwerta kag ila gintawag ang mga opisyales sang banwa.
13: Ang tanantanan, bata kag tigulang, nagdinalagan sa pwerta. Wala sing may makapati nga nakabalik si Judit. Ila ginbuksan ang pwerta para sa iya kag sa iya suloguon nga babayi kag gin-abiabi sila. Dayon nagdabok sila agod masanagan sila kag nagtipon palibot sa duha ka mga babayi.
14: Sa mabaskog nga tingog, nagsiling si Judit, Dayawon ang Ginoo! Dayawon sia! Dayawon ang Dios nga nagkaluoy sa mga tawo sang Israel. Sa karon nga gab-i iya ako gingamit sa paglaglag sang aton mga kaaway.
15: Dayon iya ginkuha gikan sa sulodlan sang pagkaon ang ulo ni Holofernes kag iya ini ginpakita sa mga tawo. Nagsiling sia, Yari, ang ulo ni Holofernes nga heneral sang mga hangaway nga taga-Asiria kag yari man ang muskitero gikan sa iya higdaan sa diin sia nagahigda tungod sa sobra nga kahulogbon. Ang Ginoo naggamit sang isa ka babayi sa pagpatay sa iya.
16: Saksi ang Ginoo nga buhi nga wala ako matandog ni Holofernes bisan pa nga ang akon katahom nagtiplang sa iya kag nagdala sa iya sining kalaglagan. Wala ako madagtaan kag wala mamusingi ang akon pagkababayi. Ang Ginoo nagbantay sa akon samtang nga didto ako nagaestar upod sa aton mga kaaway.
17: Ang tanan nga mga tawo sa siudad natingala gid. Nagduloko sila sa pagsimba sa Dios. Tilingob nga nagpangamuyo sila, O Dios namon, takos ikaw sang daku nga pagdayaw. Karon nga adlaw nanginmadinalag-on ikaw batok sa mga kaaway sang imo mga katawhan.
18: Dayon nagsiling si Uzias, Judit, palangga, ang Labing Mataas nga Dios nagbendisyon sa imo labaw pa sang sa tanan nga mga babayi sa bug-os nga duta. Daw ano ka dalayawon ang Ginoong Dios nga nagbuhat sang langit kag sang duta! Ginbuligan niya ikaw sa pagpugot sang aton ginakurugan nga kaaway.
19: Ang imo pagsalig sa Dios indi pagkalipatan sang mga nagasugid sang gahom sang Dios.
20: Kabay ang Dios maghatag sa imo sang walay katapusan nga kadungganan tungod sang imo ginhimo. Kabay pa nga iya ikaw balusan sang madamo nga mga kaayuhan tungod kay nagpabilin ikaw nga matutom sa iya kag wala ikaw magpangduhaduha sa pagtaya sang imo kabuhi agod nga mapauntat ang pagpigos sa imo mga katawhan.
: Ang tanan nga mga tawo nagsabat, Amen, amen!