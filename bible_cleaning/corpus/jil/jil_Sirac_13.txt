1: Ang bisan sin-o nga magatandog sang alkitran mamansahan,
: ang nagaupod sa bugalon nga tawo manginkaangay man sa iya.
2: Indi ka magpas-an sang karga nga mabug-at kaayo para sa imo,
: indi ka magpakig-upod sa isa ka tawo nga mas gamhanan kag manggaranon pa sang sa imo.
: Ngaa ibutang mo ang kolon sa tupad sang kaldero?
: Kon magsantikanay sila ang kolon mabuka.
3: Ang manggaranon nagahimo sing sala kag nagapabugal,
: samtang ang imol ginahimuan sing sayop kag sia pa ang nagapangayo sing patawad.
4: Kon mapuslan ka niya, pamintahaan niya ikaw,
: pero kon indi ka na niya mapuslan bayaan niya ikaw.
5: Kon madamo ang imo kwarta, pirme sia nagaupod sa imo,
: kag urotan gid niya ikaw nga wala ginatublag sang iya konsensya.
6: Kon may kinahanglan sia sa imo, magahimulos sia sa imo,
: maayo gid ang iya yuhomyuhom sa imo kag dayawdayawon ka niya.
: Kag magasiling sia sa imo, Ano bala ang sarang ko mabulig sa imo?
7: Daw mahuya ka sang iya pag-amuma sa imo,
: tubtob nga maurotan niya ikaw sing makaduha ukon makatlo,
: pero sa ulihi kadlawan niya ikaw.
: Kon makita ka niya sa ulihi, ligaran lang niya ikaw,
: kag magalungolungo sang iya ulo sa imo.
8: Mag-andam ka nga indi pagpatalangon
: kag indi mahuy-an tungod sang imo pagkabalingag.
9: Kon agdahon ka sang isa ka gamhanan nga tawo, indi ka magdalidali sa pagbaton,
: kag magapamilit pa gid sia sang iya pangagda.
10: Indi ka magdasudaso basi pahalinon ka,
: pero indi ka man maghuyahuya, kay basi malimtan ka.
11: Indi ka magpakigtupong sa iya
: kag magsalig sa iya ginasiling nga makawiwili.
: Kay ini tanan pagtilaw lamang,
: ini tanan nga pagkaayo pagtungkad lamang sa imo.
12: Ang tawo nga palahambal wala sing kaluoy
: kag indi sia magkaluoy sa imo kon ikaw mahalitan ukon mabilanggo.
13: Mag-andam ka, kag maghalong gid,
: tungod kay nagalakat ka sa imo kalaglagan.
15: Ang tagsa ka sapat naluyag sang kapareho niya,
: kag ang tagsa ka tawo sang iya isigkatawo.
16: Ang tagsa ka tinuga nagaupod sa kaangay niya,
: kag ang tawo nagapangita sang kapareho niya.
17: Ano bala ang paghisugot sang lobo kag sang kordero?
: Amo man ang makasasala kag ang matutom sa Dios.
18: May kalinong bala ang ido kag ang kuring?
: Kag may pag-ayuhay bala ang manggaranon kag ang imol?
19: Subong nga ang mga leon nagakaon sang talunon nga mga asno sa desierto,
: amo man ang mga manggaranon nagapatambok sang ila kaugalingon paagi sa mga imol.
20: Ang bugalon nagakangil-ad sa pagpaubos;
: amo man ang manggaranon nagatamay sa imol.
21: Kon ang isa ka manggaranon mapukan, ginabuligan sia sang iya mga abyan.
: Kon ang imol nga tawo mapukan, ginatikwang sia sang iya mga abyan.
22: Kon ang isa ka manggaranon madanlog, madamo ang nagatabang sa iya.
: Kon nagahambal sia sing malain, ginadayaw pa gani sia.
: Kon madanlog ang imol nga tawo, ginabasol pa sia,
: bisan maayo pa ang iya ginahambal, wala sing may nagapamati sa iya.
23: Kon maghambal ang isa ka tawo nga manggaranon ang tanan nagahipos,
: kag ila pagadayawon ang iya hambal tubtob gid sa kalangitan.
: Kon maghambal ang imol nga tawo nagasiling sila, Sin-o bala ini?
: kag kon madanlog sia, ginatikwang pa nila sia.
24: Ang manggad maayo kon wala mamansahi sang sala,
: ang kaimulon sala suno sa mga di-diosnon.
25: Ang tagipusoon sang tawo amo ang nagabaylo sang iya guya,
: malain ukon maayo.
26: Ang tanda sang maayo nga tagipusoon amo ang malipayon nga guya,
: pero ang paghimo sang mga hulobaton nagapakapoy sang hunahuna.