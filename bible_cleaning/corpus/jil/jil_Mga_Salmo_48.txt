1: Gamhanan ang Ginoo , kag dapat gid dayawon
: sa siudad sang aton Dios, sa iya balaan nga bukid.
2: Ang Sion, ang bukid sang Dios, mataas kag matahom,
: ang siudad sang gamhanan nga hari nagadala sing kalipay sa bug-os nga kalibutan!
3: Ang Dios nagapakita nga upod sa iya wala sing katalagman
: sa sulod sang mga pamakod sang siudad.
4: Nagtipon ang mga hari
: kag nag-abot sa pagsalakay sang Bukid sang Sion.
5: Pero sang pagkakita nila sini, natingala sila,
: hinadlukan sila kag nagpalagyo.
6: Didto gindakop sila sang kahadlok kag kasakit,
: subong sang isa ka babayi nga manugbata,
7: kaangay sang dalagku nga mga sakayan nga ginwasak sang hangin nga salatan.
8: Nakabati kita nahanungod sang mga ginpanghimo sang Dios,
: kag karon nakita naton ini
: sa siudad sang aton Dios, ang Ginoo sang mga hangaway,
: magabantay sia sang siudad nga indi maano sa wala sing katapusan.
9: Sa sulod sang imo Templo, O Dios,
: ginpanumdom namon ang imo mapinadayunon nga gugma.
10: Ginadayaw ikaw sang mga tawo bisan diin,
: kag ang imo pagkabantog nagalambot sa bug-os nga duta.
: Matarong ang imo paggahom,
11: magkalipay ang mga pumoluyo sang Sion!
: Husto ang imo mga paghukom,
: magkalipay ang mga katawhan sang mga siudad sang Juda!
12: Mga tawo sang Dios, libuta ninyo ang Bukid sang Sion, kag isipa ang iya mga tore,
13: tan-awa ang iya mga pader kag usisaa ang iya mga pamakod,
: agod nga masugiran ninyo ang madason nga kaliwatan
14: Ining Dios amo ang aton Dios sa wala sing katapusan,
: sia ang magatuytoy sa aton sa tanan nga tion nga palaabuton.