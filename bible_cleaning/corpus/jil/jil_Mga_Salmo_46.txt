1: Ang Dios amo ang aton dalangpan kag kusog,
: handa sa gihapon sa pagbulig sa tion sang mga kagamo.
2: Gani indi kita magkahadlok, bisan pa tay-ugon ang duta
: kag ang mga bukid magkalatumba pakadto sa kadadalman sang dagat,
3: bisan kon ang mga dagat magdaguhob kag magdalagku ang mga balod,
: kag tungod sini ang mga bakulod ginatay-og.
4: May isa ka suba nga nagadala sing kalipay sa siudad sang Dios,
: sa balaan nga balay sang Labing Mataas.
5: Ang Dios nagaestar sa sini nga siudad, kag indi gid ini maguba,
: sa kaagahon magaabot sia sa pagbulig sini.
6: Ang mga kapungsoran ginakugmat, ang mga ginharian ginapangtay-og,
: ang Dios nagadaguhob, kag ang duta nagakapugday.
7: Ang Ginoo sang mga hangaway kaupod naton,
: ang Dios ni Jacob aton dalangpan!
8: Dali kag tan-awa kon ano ang nahimo sang Ginoo !
: Tan-awa, kon daw ano ka makatilingala ang mga butang nga iya nahimo sa duta!
9: Ginapauntat niya ang mga inaway sa bug-os nga kalibutan,
: ginapamali niya ang mga pana kag mga bangkaw,
: kag ginapangtutdan niya ang mga taming!
10: Nagasiling sia, Untata ang inyo pag-inaway, kag kilalaha ninyo nga ako amo ang Dios,
: labaw sa tanan nga mga kapungsoran,
: labaw sa bug-os nga kalibutan!
11: Ang Ginoo sang mga hangaway kaupod naton,
: ang Dios ni Jacob aton dalangpan!