1: O Ginoo , gin-usisa mo ako, kag nakilala mo ako.
2: Nahibaluan mo ang tanan nga ginahimo ko,
: gikan sa malayo nahangpan mo ang akon mga panghunahuna.
3: Makita mo ako, bisan nagaobra ukon nagapahuway ako,
: nahibaluan mo ang tanan ko nga mga ginahimo.
4: Bisan sa wala pa ako makahambal
: nahibaluan mo na ang akon inugsiling.
5: Yari ka sa palibot ko, sa atubang, sa likod, sa kilid,
: ginaapinan mo ako sang imo gahom.
6: Ang imo nahibaluan nahanungod sa akon tama ka makatilingala,
: tama ini kadalom para sa akon paghangop.
7: Diin bala ako makadto agod makapalagyo sa imo Espiritu?
: Diin ako makadto agod makapalayo sa imo presensya?
8: Kon magsaka ako sa langit, didto ikaw,
: kon maghigda ako sa lugar sang mga patay didto man ikaw.
9: Kon maglupad ako sa unhan sang sidlangan,
: ukon mag-estar sa pinakalayo nga lugar sa nakatundan,
10: didto ikaw sa pagtuytoy sa akon,
: didto ikaw sa pagbulig sa akon.
11: Mapangabay ko ang kadudulman sa pagtago sa akon,
: ukon ang kapawa sa palibot nakon nga magmangingab-i,
12: pero bisan ang kadudulman indi madulom para sa imo,
: kag ang kagab-ihon subong kasanag sang adlaw.
: Para sa imo ang kadudulman kag ang kapawa palareho.
13: Ginhimo mo ang tanan nga mga bahin sang akon lawas,
: gindihon mo ako sa tiyan sang akon iloy.
14: Ginadayaw ko ikaw tungod kay dapat ka tahuron,
: ang tanan mo nga ginahimo makatalanhaga kag makatilingala.
: Nahibal-an ko ini sa bug-os ko nga tagipusoon.
15: Nakita mo ang pagdihon sang akon mga tul-an,
: nga gintaod sing mainandamon sa tiyan sang akon iloy,
: sang nagatubo ako didto nga indi makita.
16: Nakita mo ako sang wala pa ako matawo.
: sa akon nalista tanan sa imo libro,
: sang wala pa makasugod ang bisan isa sini sa ila.
17: O Dios, para sa akon daw ano kabudlay sang imo mga panghunahuna,
: nga sa pagkadamo sa ila!
18: Kon isipon ko ini mas, madamo pa ini sang sa balas sa baybayon.
: Kon magmata ako, kaupod ko ikaw sa gihapon.
19: O Dios, luyag ko kuntani nga pamatyon mo ang mga malaut!
: Luyag ko kuntani nga ang mapintas nga mga tawo indi maghilabot sa akon!
20: Nagasiling sila sing malaut nga mga butang nahanungod sa imo,
: nagahambal sila sing malaut batok sa imo ngalan.
21: O Ginoo , daw ano ang pagdumot ko sa mga nagadumot sa imo!
: Daw ano ang pagtamay ko sa mga nagapamatok sa imo!
22: Tama gid ang akon pagdumot sa ila,
: ginakabig ko sila nga akon mga kaaway.
23: Usisaa ako, O Dios, kag hibalua ang akon painuino,
: tilawi ako, kag tungkara ang akon mga panghunahuna.
24: Tan-awa kon may kalautan sa akon,
: kag tuytoyi ako sa dalan nga walay katubtoban.