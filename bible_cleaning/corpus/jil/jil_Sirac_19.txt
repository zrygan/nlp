1: Magginawi ka sing pareho sini kag indi ka gid magmanggaranon;
: ang indi matinatapon sa magagmay nga mga butang nagapadulong sing amat-amat sa kalaglagan.
2: Ang bino kag ang mga babayi nagakuha sang kaalam sang tawo,
: kag ang nagagamit sang malain nga mga babayi nadulaan sang tanan nga huya.
3: Ang pagkamudmod kag ang mga ulod magapanag-iya sa iya,
: kag ang tawo nga wala sing huya madulaan sang iya kabuhi.
4: Ang nagasalig gilayon sa isa ka tawo nagapakita sang manabaw nga panghunahuna,
: kag ang pagpakasala amo ang paghalit sang kaugalingon.
5: Ang nagakalipay sa kalautan pagakondenahon.
6: Pero ang kalaut wala sing gahom sa tawo nga nagadumot sang kutsokutso.
7: Indi pag-ipanugid ang imo nabatian
: kag indi ka mahalitan.
8: Bisan sa abyan ukon sa kaaway indi ini pag-ipanugid,
: luas kon nagapakasala ka sa imo indi pagpanugid sini.
9: Mahimo nga mabatian niya ikaw, kag indi na sia magsalig sa imo,
: kag sa ulihi pagadumtan ka niya.
10: Nakabati ka bala sing kunokuno? Pauntata ini sa imo.
: Indi ka magkahadlok! Indi ka sini maglupok!
11: Ang buangbuang ginasakitan kaangay sa isa ka manugbata
: kon sugiran sia sang isa ka sekrito.
12: Kaangay sang isa ka baslay nga nagaungot sa paa,
: amo man ang isa ka kunokuno sa tagipusoon sang buangbuang nga tawo.
13: Pamangkuta ang imo abyan sang kutsokutso nahanungod sa iya, basi wala man sia sing hinimuan,
: kag kon nahimo gid man niya, indi na niya ini paghimuon liwat.
14: Pamangkuta ang imo kaingod, basi wala man sia sing may ginhambal,
: kag kon nakahambal gid man sia, indi na niya pag-ihambal ini liwat.
15: Pamangkuta ang imo abyan, kay madamo ang nagakutsokutso,
: indi pagpatihi ang tanan mo nga nabatian.
16: Ang isa ka tawo, ayhan makatabinas, nga indi niya hungod ang iya ginasiling,
: kag sin-o bala sa aton ang wala nagasala sa aton paghambal?
17: Pamangkuta ang imo kaingod sa wala pa nimo sia mapahog,
: itugyan ini sa Kasugoan sang Labing Mataas.
20: Ang bug-os nga Kaalam amo ang pagtahod sa Ginoo,
: kag nagalakip ini sa pagtuman sang Kasugoan,
22: Ang paghibalo sang kalautan indi kaalam,
: kag wala sing kaayuhan sa laygay sang mga makasasala.
23: May yara nga kaabtik nga makaulogot,
: kag ang wala sing kaalam buangbuang.
24: Mas maayo pa ang nagatahod sa Ginoo nga kulang sa ihibalo,
: sang sa tama nga kaalam nga nagalapas sang Kasugoan.
25: May mauti nga pagkaabtik nga nagapadulong sa pagkadi-matarong,
: may mga tawo nga nagaabusar sang pagkaayo agod mapakamatarong sila.
26: May tawo nga nagapaubos kag nagapangasubo,
: pero ang iya tagipusoon puno sang pagdaya
27: ginatabunan niya ang iya guya kag nagapakunokuno nga indi makabati,
: pero kon wala ka nagatan-aw, ginapamintahaan niya ikaw.
28: Ayhan nagahunahuna sia nga indi sia makahimo sing malain,
: pero magahimo sia sing malain kon may kahigayunan sia.
29: Makilala mo ang tawo sa iya hitsura
: kag mahibal-an mo kon maalam sia sa nahauna mo nga pagkakita sa iya.
30: Ang pangbayu sang isa ka tawo nagapakilala kon ano ang iya obra,
: kag ang iya panglakat kag pagkadlaw nagapahayag sang iya kinaugali.