1: Pamatii, O Ginoo , ang akon pagpakitluoy sang katarungan,
: talupangda ang akon pagpangayo sing bulig!
: Pamatii ang akon pangamuyo, kay wala ako nagabinutig.
2: Magahukom ka pabor sa akon,
: tungod kay nakahibalo ka sang matarong.
3: Nahibaluan mo ang akon tagipusoon,
: ginaduaw mo ako sa kagab-ihon,
: gin-usisa mo ako sing maayo,
: kag wala ka sing nakita nga malaut nga handom sa akon.
: Wala ako nagahambal sing malaut,
4: subong sang iban,
: ang imo sugo akon ginatuman,
: kag wala ko ginasunod ang dalan sang mga mapintas.
5: Sa gihapon nagalakat ako sa imo dalan,
: kag wala gid ako magsipak sa sini.
6: Nagapangamuyo ako sa imo, O Dios, tungod kay ikaw nagasabat sa akon,
: gani balikda ako kag pamatii ang akon mga pulong.
7: Ipahayag ang imo makatilingala nga gugma kag luwasa ako,
: sa imo tupad indi ako maano sang akon mga kaaway.
8: Tipigi ako subong sang pagtipig mo sang imo gid mga mata,
: tagoa ako sa idalom sang imo mga pakpak
9: gikan sa mga pagsalakay sang malaut.
: Ang akon mga kaaway nga puno sang dumot nagalibot sa akon,
10: wala gid sila sing kaluoy, kag nagapabugal pa.
11: Karon bisan diin ako magliso yara sila,
: nga nagahulat lamang sang kahigayunan sa paglaglag sa akon.
12: Daw mga leon sila nga buot maggus-ab sa akon,
: daw mga tutoy sang leon nga nagahulat sa pagsalakay sa akon.
13: Palapit ka, O Ginoo ! Sumponga ang akon mga kaaway kag laglaga sila!
: Luwasa ako gikan sa mga malaut paagi sa imo espada,
14: luwasa ako sa mga tawo sining kinabuhi nga nagaangkon sang tanan nga ila naluyagan.
: Padal-i sila sing mga pag-antos nga imo ginatigana para sa ila,
: kabay pa nga may madamo nga mga pag-antos ang ila mga kabataan,
: kag may yara pa nga mabilin para sa mga anak sang ila mga kaanakan!
15: Kon nahanungod sa akon, makakita ako sa imo tungod kay ako matarong,
: kag sa akon pagmata mapuno ako sing kalipay sa imo pagpakig-upod sa akon.