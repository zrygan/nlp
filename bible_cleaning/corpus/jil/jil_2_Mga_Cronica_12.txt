1: Sang malig-on na ang paggahom ni Rehoboam subong hari, sia kag ang iya tanan nga mga tawo nagsikway sang Kasugoan sang Ginoo .
2: Tungod sini si Haring Sisac sang Ehipto nagsalakay sa Jerusalem sa ikalima nga tuig sang paggahom ni Rehoboam subong silot sang Ginoo sa ila.
3: Ginpangulohan niya ang 1,200 ka mga hangaway nga nagasakay sa karwahi, 60,000 ka mga manugkabayo, kag madamo nga mga soldado nga indi maisip, lakip ang mga taga-Libya, taga-Suk, kag mga taga-Etiopia.
4: Gin-agaw niya ang napamakuran nga mga siudad sang Juda kag nagpadayon tubtob sa Jerusalem.
5: Si Semaya nga propeta nagkadto kay Haring Rehoboam kag sa mga pangulo sang Juda nga nagatipon sa Jerusalem sa pagpalagyo gikan kay Sisac. Nagsiling sia sa ila, Amo ini ang mensahe sang Ginoo sa imo: Ginbayaan mo ako, gani karon ginpabay-an ko ikaw kay Sisac.
6: Ang hari kag ang mga pangulo nagkilala nga sila nakasala, kag nagsiling sila, Ang ginahimo sang Ginoo matarong.
7: Sang makita ini sang Ginoo , naghambal sia liwat kay Semaya, Tungod kay ginkilala nila ang ila sala, indi ko sila paglaglagon. Makapalagyo sila sa kapahamakan kag ang Jerusalem indi makabatyag sing akon kaakig kon si Sisac magsalakay.
8: Pero mangin-ulipon niya sila, kag mahibaluan nila ang kinatuhay sa pag-alagad sa akon kag sa pag-alagad sa dutan-on nga mga pangulo.
9: Si Haring Sisac nagkadto sa Jerusalem kag ginkuha ang mga manggad sa Templo kag sa palasyo. Ginkuha niya ang tanan lakip ang mga taming nga bulawan nga ginhimo ni Haring Solomon.
10: Sa pag-ilis sini, si Rehoboam nagpahimo sing mga taming nga bronsi kag gintugyan ini sa mga opisyales nga may katungdanan sa pagbantay sang mga pwerta sang palasyo.
11: Sa tagsa ka tion nga ang hari magsulod sa Templo, ang mga gwardya nagadala sang mga taming, kag dayon iuli ini sa kwarto sang mga gwardya.
12: Tungod kay nagpaubos sia sa Ginoo , ang kaakig sang Ginoo nagtahaw kag wala sia paglaglaga sing bug-os, kag ang tanan nagpadayon nga maayo para sa Juda.
13: Si Rehoboam naggahom sa Jerusalem kag naggamhanan subong hari. Nagaedad sia sing kwarentay uno ka tuig sang maghari sia, kag naggahom sia sa sulod sing desi-siete ka tuig sa Jerusalem, ang siudad nga ginpili sang Ginoo halin sa tanan nga kadutaan sang Israel subong isa ka lugar sa diin sia pagasimbahon. Ang iya iloy amo si Naama, halin sa duta sang Amon.
14: Ginhimo niya ang malaut, tungod kay wala sia magtinguha sa pagpangita sang kabubot-on sang Ginoo .
15: Ang mga hinimuan ni Rehoboam halin sa ginsugoran tubtob sa katapusan, kag ang mga lista sang iya panimalay makita sa Maragtas ni Semaya nga Propeta kag sa Maragtas ni Ido nga Propeta . Si Rehoboam kag si Jeroboam pirme lang nagaaway.
16: Si Rehoboam napatay kag ginlubong sia sa lulobngan sang mga hari sa Siudad ni David, kag ang iya anak nga si Abias nagbulos sa iya subong hari.