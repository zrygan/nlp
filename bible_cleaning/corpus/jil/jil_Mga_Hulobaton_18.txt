1: Ang tawo nga maiyaiyahon wala nagapakigbuylog sa iban nga mga tawo. Nagapamatok sia sa nahibal-an sang iban nga matarong.
2: Wala sa buot sang buangbuang kon makahangop sia ukon indi, kundi ang iya lamang luyag amo ang pagpakita sang iya kaugalingon nga abilidad.
3: Ang sala kag kahuloy-an nagaupdanay. Kon madula na ang imo kadungganan magaabot ang kahuloy-an.
4: Ang hambal sang tawo sarang makuhaan sang kaalam, madalom kaangay sang kadagatan, kag mabugnaw kaangay sang nagailig nga sapa.
5: Indi matarong nga apinan ang nakasala kag indi paghatagan sing hustisya ang matarong.
6: Kon ang buangbuang magsugod sa pagbais, nagapangita sia sing kasakitan.
7: Kon ang buangbuang maghambal, ginahalitan niya ang iya kaugalingon, kay sia man lang ang madakpan sang iya kaugalingon nga mga pulong.
8: Ang kutsokutso manamit, kag naluyag gid kita magtulon sini!
9: Ang matamad nga tawo pareho kalain sang tawo nga nagaguba sang mga pagkabutang.
10: Ang ngalan sang Ginoo kaangay sang mabakod nga tore, sa diin ang matarong nga tawo makadangop agod indi maano.
11: Ang manggaranon nga mga tawo nagahunahuna nga ang ila manggad makaapin sa ila kaangay sang mataas nga mga pader sa palibot sang isa ka mabakod nga siudad.
12: Wala sing tawo nga ginatahod kon indi sia magpaubos. Ang bugalon nga tawo nagapadulong sa kalaglagan.
13: Magpamati ka sing maayo sa wala pa ikaw makasabat. Kon indi ka magpamati, nagapakita nga buangbuang ka kag nagainsulto.
14: Ang daku nga handom sang tawo sa pagkabuhi makapabakod sa iya kon nagamasakit sia, pero kon madulaan sia sing handom sa pagkabuhi, wala na sia sing paglaom.
15: Ang maalam nga mga tawo handa kag maluyagon sa gihapon sa pagtuon.
16: Gusto ka bala magpakigkita sa isa ka gamhanan nga tawo? Dalhi sia sing regalo kag manginmahapos ang pagpakigkita mo sa iya.
17: Ang tawo nga una maghambal sa korte daw husto gid tubtob ang iya kasumpong magsugod sa pagpamangkot sa iya.
18: Kon ang duha ka gamhanan nga mga tawo nagakasuhay sa korte, ang pagabutgabot sarang makahusay sang asunto.
19: Buligi ang imo abyan kag apinan ka niya kaangay sang isa ka mabakod nga pader sang siudad, pero kon awayon mo sia indi ka niya pagpasudlon sa iya balay.
20: Ang tawo nagaani sang bunga sang tanan nga iya ginahambal.
21: Ang ginasiling mo makatipig ukon makalaglag sang kabuhi. Gani dapat mo batunon ang bunga sang imo mga pulong.
22: Pangita ka sang asawa kag makakita ka sing kaayuhan. Nagapakita ini nga ang Ginoo maayo sa imo.
23: Ang imol nagapakitluoy kon maghambal, pero ang manggaranon matigdas kon magsabat.
24: May pag-amiguhay nga wala nagadugay, pero may mga abyan nga mas mainunongon pa sang sa mga utod.