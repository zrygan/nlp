1: Daw ano ang akon paghigugma sa imo Templo,
: O Ginoo sang mga hangaway!
2: Daku gid ang akon handom sa pagkadto didto!
: Ginahidlaw ako sa pagsulod sa Templo sang Ginoo .
: Ang akon kabug-osan nagaamba nga may kalipay sa buhi nga Dios.
3: Bisan ang mga maya nagahimo sang ila pugad,
: kag ang mga salimbabatang may kaugalingon nga ilistaran,
: ginabutang nila ang ila mga buto malapit sa imo mga altar,
: O Ginoo sang mga hangaway hari kag akon Dios.
4: Daw ano ka malipayon ang mga nagaestar sa imo Templo,
: nga nagakanta sa gihapon sing pagdayaw sa imo.
5: Daw ano ka malipayon sa ila nga ang ila mga kusog nagagikan sa imo,
: yadtong nagahandom gid sa pagbuylog sa mga mainampuon sa pagkadto sa Bukid sang Sion.
6: Sang nagalatas sila sang mamala nga kapatagan sang Baca,
: nanginlugar ini sang mga tuboran,
: subong nga ang nahauna nga ulan nagapuno sini sang mga kaayuhan.
7: Nagabaskog sila samtang nagapanglakatan sila,
: makita nila sa Sion ang Dios sang mga dios.
8: Pamatii ang akon pangamuyo, O Ginoong Dios sang mga hangaway.
: Pamatii, O Dios ni Jacob!
9: Bendisyuni ang amon hari, O Dios,
: ang hari nga imo ginpili.
10: Ang isa ka adlaw sa imo Templo
: mas maayo pa sang sa isa ka libo ka mga adlaw sa bisan diin,
: mas maayo pa nga ako magapabilin sa pwerta sang balay sang akon Dios
: sang sa mag-estar sa mga balay sang mga malaut.
11: Ang Ginoong Dios aton mangangapin kag mahimayaon nga hari,
: nga nagahatag sa aton sing kaayuhan kag kadungganan.
: Wala niya ginadumili ang bisan ano nga maayo nga butang
: sa mga nagahimo sing matarong.
12: Daw ano ka malipayon ang mga nagasalig sa imo,
: O Ginoo sang mga hangaway!