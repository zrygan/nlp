1: Daw ano katahom sang imo mga tiil nga may mga sandalyas,
: ikaw ang labing matahom nga babayi!
: Ang korte sang imo mga paa
: kaangay sang binuhatan sang sampaton nga manug-obra.
2: Ang imo pusod kaangay sang yahong
: nga indi mawad-an sang mahamot nga bino.
: Ang imo hawak kaangay sang binugkos nga trigo,
: nga nalibutan sang mga lirio.
3: Ang imo mga suso kaangay sang kapid nga usa,
: kaangay sang duha ka gasela.
4: Ang imo liog kaangay sang tore nga tiposo.
: Ang imo mga mata kaangay sang mga punong sa Hesbon,
: malapit sa pwerta sang daku nga siudad.
: Ang imo ilong subong katahom sang tore sang Libano
: nga nagatindog subong gwardya sa Damasco.
5: Ang imo ulo subong kataas sang Bukid sang Carmel.
: Ang imo sinalapid nga buhok madabong subong sang mapino nga purpora,
: ang katahom sini nagabihag sang hari.
6: Daw ano katahom sa imo, palangga ko,
: daw ano ka makawiwili ang imo paghigugma.
7: Ang imo tindog kaangay sang palma,
: kag ang imo mga suso subong sang iya pinungpong nga bunga.
8: Magasaka ako sa palma
: kag magpang-ipo sang iya bunga.
: Para sa akon ang imo mga suso kaangay sang pinungpong nga ubas,
: ang imo ginhawa mahamot subong sang mansanas,
9: kag ang imo baba kaangay sang labing maayo nga bino.
: Gani pailiga ang bino sa akon kahagugma,
: nga nagailig sa iya mga bibig kag mga ngipon.
10: Iya ako sang akon kahagugma, kag ginahandom niya ako.
11: Dali, hinigugma ko, makadto kita sa kaumhan,
: kag magahigda kita sang isa ka gab-i sa talamnan sang ubas.
12: Magamata kita sing aga pa sa pagtan-aw sang mga ubas
: kon nagapamukol na,
: kon nagapamukadkad na,
: kag tan-awon naton ang mga kahoy nga granada kon nagapamulak na.
: Didto ihatag ko sa imo ang akon gugma.
13: Masimhutan mo ang kahamot sang mandragora,
: kag ang tanan nga maayo nga mga prutas yara malapit sa aton pwertahan.
: Hinigugma ko, gintigana ko sa imo
: ang daan kag ang bag-o nga mga kawilihan.