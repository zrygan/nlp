1: Ang Ginoo nagsugo kay Moises
2: Singgana ang mga tawo sang Israel nga ang bisan sin-o nga nakasala kag nakalapas sang akon mga sugo sing indi hungod, kinahanglan tumanon niya ang masunod nga mga pagsulondan.
3: Kon ang nakasala amo ang Pinakamataas nga Pari kag tungod sini nadalahig niya ang mga tawo, magahalad sia sang isa ka torite nga baka nga wala sing bisan ano nga depekto kag ihalad niya ini sa akon tungod sang iya sala.
4: Pagadalhon niya ang torite nga baka sa pwertahan sang Tolda, itungtong niya ang iya kamot sa ulo sini kag ihawon niya ini didto sa akon atubang.
5: Dayon ang Pinakamataas nga Pari magakuha sang dugo sang torite nga baka kag dalhon niya ini sa sulod sang Tolda.
6: Itum-oy niya ang iya tudlo sa dugo kag iwisik ini sa atubangan sang balaan nga kurtina sing makapito ka beses.
7: Dayon ihamlit niya ang bahin sang dugo sa mga sungaysungay sa mga pamusod sang altar nga ginasunogan sang insyenso sa Tolda. Iula niya ang nabilin nga dugo sa sadsaran sang altar nga ginasunogan sang mga halad, nga yara sa pwertahan sang Tolda.
8: Kuhaon niya sa sining torite nga baka ang tanan nga tambok, ang mga sapay sa mga kasudlan,
9: ang mga batubato kag ang sapay nga yara sa sini, kag ang labing maayo nga bahin sang atay.
10: Ang pari magakuha sini nga sapay kag magasunog sini sa altar nga ginasunogan sang mga halad, subong sang ginahimo niya sa sapay halin sa sapat nga ginaihaw para sa halad sa paghiambit.
11: Pero kuhaon niya ang panit sini, ang tanan nga unod, ang ulo, ang mga tiil, ang mga kasudlan, lakip ang mga perpilya,
12: kag dalhon niya ini tanan sa gwa sang kampo sa lugar nga matinlo nga ginaulaan sang abo, kag sunogon ini didto sa ibabaw sang nagakalayo nga gatong.
13: Kon ang nakasala amo ang bug-os nga katilingban sang Israel kag nakalapas sila sing indi hungod sang isa sang akon mga sugo,
14: sa tapos mahibal-an ini nga sala, ang katilingban magadala sang isa ka torite nga baka subong isa ka halad tungod sa sala. Dalhon nila ini sa Tolda sang akon presensya,
15: ang mga pangulo sang katilingban magatungtong sang ila mga kamot sa ulo sini, kag ihawon ini didto.
16: Ang Pinakamataas nga Pari magadala sang bahin sang dugo sang torite nga baka sa sulod sang Tolda,
17: itum-oy niya ang iya tudlo sa dugo kag iwisik ini sa atubangan sang kurtina sing makapito ka beses.
18: Ipalhit niya ang bahin sang dugo sa mga sungaysungay sa mga pamusod sang altar nga ginasunogan sang insyenso sa sulod sang Tolda kag ang nabilin nga dugo iula niya sa sadsaran sang altar nga ginasunogan sang mga halad, nga yara sa pwertahan sang Tolda.
19: Dayon kuhaon niya ang tanan nga sapay kag sunogon ini sa altar.
20: Ang iya himuon sa sining torite nga baka pareho man sang ginahimo niya sa torite nga baka nga halad tungod sa sala, kag sa sini nga paagi magahalad sia tungod sang sala sang mga tawo, kag akon sila pagapatawaron.
21: Dayon dalhon niya ang torite nga baka sa gwa sang kampo kag sunogon ini, subong sang iya pagsunog sang torite nga baka nga ginhalad tungod sang iya kaugalingon nga sala. Amo ini ang halad nga magakuha sang sala sang katilingban.
22: Kon ang nakasala amo ang isa ka pangulo kag nakalapas sia sing indi hungod sang isa sang akon mga sugo,
23: sa tapos sia mapatalupangod sang iya sala, magadala sia sing isa ka toro nga kanding nga wala sing bisan ano nga depekto, subong iya halad.
24: Itungtong niya ang iya kamot sa ulo sini kag ihawon niya ini sa naaminhan nga kilid sang altar, sa diin ginaihaw ang mga sapat para sa mga halad nga sinunog. Amo ini ang halad sa pagkuha sang sala.
25: Itum-oy sang pari ang iya tudlo sa dugo sang sapat, ihamlit niya ini sa mga sungaysungay sa mga pamusod sang altar, kag iula niya ang nabilin nga dugo sini sa sadsaran sang altar.
26: Dayon sunogon niya ang tanan nga sapay sini sa altar, subong sang iya pagsunog sang sapay sang mga sapat nga ginaihaw para sa mga halad sa paghiambit. Sa sini nga paagi ang pari magadulot sing halad para sa sala sang pangulo, kag pagapatawaron ko sia.
27: Kon ang nakasala amo ang isa ka ordinaryo nga tawo kag nakalapas sia sing indi hungod sang isa sang akon mga sugo,
28: sa tapos sia mapatalupangod sang iya sala, magadala sia sang isa ka kanding nga babayi nga wala sing bisan ano nga depekto subong iya halad.
29: Itungtong niya ang iya kamot sa ulo sini kag ihawon niya ini sa naaminhan nga kilid sang altar, sa diin ginaihaw ang mga sapat para sa mga halad nga sinunog.
30: Itum-oy sang pari ang iya tudlo sa dugo sang sapat, ihamlit ini sa mga sungaysungay sa mga pamusod sang altar, kag iula niya ang nabilin nga dugo sa sadsaran sang altar.
31: Dayon kuhaon niya ang tanan nga sapay sini, subong sang pagkuha sang sapay sa tanan nga sapat nga ginaihaw para sa mga halad sa paghiambit, kag sunogon niya ini sa altar subong isa ka mahamot nga dulot sa akon. Sa sini nga paagi ang pari magadulot sing halad para sa sala sang amo nga tawo, kag pagapatawaron ko sia.
32: Kon ang isa ka tawo magdala sing karnero subong isa ka halad tungod sa sala, kinahanglan isa ini ka babayi nga wala sing bisan ano nga depekto.
33: Itungtong niya ang iya kamot sa ulo sini kag ihawon ini sa naaminhan nga kilid sang altar, sa diin ginaihaw ang mga sapat para sa mga halad nga sinunog.
34: Itum-oy sang pari ang iya tudlo sa dugo sang sapat, ihamlit ini sa mga sungaysungay sa mga pamusod sang altar, kag iula niya ang nabilin nga dugo sa sadsaran sang altar.
35: Dayon kuhaon niya ang tanan nga sapay sini, subong sang pagkuha sang sapay sa karnero nga ginaihaw para sa mga halad sa paghiambit, kag sunogon ini sa altar upod sa mga halad nga kalan-on nga gindulot sa akon. Sa sini nga paagi ang pari magadulot sing halad para sa sala sang amo nga tawo, kag pagapatawaron ko sia.