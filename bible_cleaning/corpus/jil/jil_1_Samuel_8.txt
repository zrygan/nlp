1: Sang tigulang na si Samuel, ginhimo niya ang iya mga anak nga lalaki nga mga hukom sa Israel.
2: Ang magulang niya nga anak amo si Joel, kag ang manghod amo si Abias; sila mga hukom sa Beerseba.
3: Pero wala sila makasunod sa kaayo sang ila amay, kundi maki-kwarta sila. Gani nagabaton sila sing hamham kag wala sila nagahukom sing matarong.
4: Karon ang tanan nga mga pangulo sang Israel nagtipon sing tingob, kag nagkadto kay Samuel sa Rama
5: kag nagsiling sa iya, Tan-awa, nagatigulang na ikaw kag ang imo mga anak wala makasunod sang imo kaayo. Gani, pili ka sang isa ka hari sa paggahom sa amon subong sang iban nga mga pungsod.
6: Naglain ang buot ni Samuel sa ila pagpangayo sang isa ka hari, gani nagpangamuyo sia sa Ginoo ,
7: kag ang Ginoo nagsiling, Pamatii ang tanan nga ginasiling sang mga tawo sa imo. Indi ikaw ang ila ginsikway, kundi ako ang ila ginsikway subong hari.
8: Halin sang akon pagdala sa ila pa gwa sa Ehipto, ginsikway nila ako kag nagsimba sila sa iban nga mga dios, kag karon ginahimo nila sa imo ang ila sa gihapon ginhimo sa akon.
9: Gani karon, ihatag sa ila ang ila ginapangayo, pero paandami kag isaysay sa ila kon paano ang ila mga hari magatratar sa ila.
10: Ginsugid ni Samuel sa mga tawo nga nagpangayo sa iya sing hari ang tanan nga ginsiling sa iya sang Ginoo .
11: Si Samuel nagsiling, Amo ini ang himuon sang inyo hari sa inyo. Himuon niya ang inyo mga anak nga lalaki nga mga hangaway, ang iban sa ila magaalagad subong manugkarwahi, ang iban sa ila mga manugkabayo, kag ang iban sa ila magauna sa mga karwahi sa pagsalakay.
12: Himuon niya ang iban sa ila nga mga opisyales nga magadumala sang 1,000 ka mga hangaway, kag ang iban singkwenta ka mga hangaway. Ang inyo mga anak nga lalaki magaarado sang iya mga uma, magaani sang iya mga patubas, kag magahimo sang iya mga armas kag mga gamit para sa iya mga karwahi.
13: Ang inyo mga anak nga babayi magahimo sing mga agwa, kag mga manginmanugluto sang pagkaon kag tinapay.
14: Kuhaon niya ang pinakamaayo ninyo nga mga uma, mga katamnan sang ubas, kag mga katamnan sang olivo kag ihatag niya ini sa iya mga opisyales.
15: Kuhaon niya ang ikapulo sang inyo mga patubas kag sang inyo mga ubas para sa iya mga opisyales sa palasyo kag sa iban pa nga mga opisyales.
16: Kuhaon niya ang inyo mga alagad, ang inyo mga pinakamaayo nga baka kag mga asno sa pag-obra para sa iya.
17: Kuhaon niya ang ikapulo sang inyo mga panong kag kamo mismo mangin-ulipon niya.
18: Kon ina nga tion mag-abot, magareklamo gid kamo tungod sang inyo hari nga inyo mismo ginpili, pero ang Ginoo indi magpamati sa inyo mga reklamo.
19: Ang mga tawo wala magpamati kay Samuel, sa baylo nagsabat sila, A, indi mahimo! Luyag namon nga may hari kami,
20: agod manginkaangay kami sa iban nga mga pungsod, nga may kaugalingon nga hari sa paggahom sa amon, kag sa pagpangulo sa amon sa gira kag sa mga inaway.
21: Ginpamatian ni Samuel ang tanan nga ila ginsiling. Dayon nagkadto sia sa Ginoo kag ginsugid ini.
22: Ang Ginoo nagsabat, Himua ang ila luyag kag hatagi sila sing hari. Sa tapos sini ginsingganan ni Samuel ang mga tawo sang Israel sa pagpauli.