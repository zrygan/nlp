1: O Jerusalem, magpakabakod ka kag mangingamhanan liwat!
: Balaan nga siudad sang Dios magbayu ka sing matahom!
: Ang mga indi diosnon indi na gid makasulod liwat sa imo mga pwerta.
2: Panuk-ap ka sang yab-ok, O Jerusalem!
: Tindog ka kag magpungko sa imo trono!
: Palusa ang mga kadena nga nagagapos sa inyo,
: mga bihag nga mga tawo sang Sion!
3: Ang Ginoo nga Gamhanan nagasiling sa iya mga tawo, Sang nangin ulipon kamo, wala sing kwarta nga ginbayad sa pagbakal sa inyo, sa amo man, wala sing gawad nga ginbayad sa paghilway sa inyo.
4: Sang una anay nag-estar kamo sa Ehipto subong mga dumoluong suno sa inyo luyag, kag sang ulihi ang Asiria nagpigos sa inyo nga wala sing kabangdanan.
5: Karon sa Babilonia amo man ang natabo, sa wala sing kabangdanan nanginbihag kamo didto. Ang mga nagagahom sa inyo nagapabugal kag nagapahambog kag nagapadayon sa pagtamay sa akon.
6: Pero sa palaabuton nga tion magakilala kamo nga ako amo ang Dios, kag ako naghambal sa inyo.
7: Daw ano katahom nga tan-awon
: ang mensahero nga nagpadulong nga nagalakbay sa mga kabukiran,
: nagadala sang maayong balita, ang balita sang paghidait!
: Ginapahibalo niya ang pagdaog, kag nagasiling sa Sion,
: Ang imo Dios hari!
8: Ang mga nagabantay sang siudad nagahinugyaw,
: nagahinugyaw sing tingob sa kalipay!
: Makita nila sang ila kaugalingon nga mga mata
: ang pagbalik sang Ginoo sa Sion.
9: Magsinggit kamo sa kalipay,
: mga naguba nga lugar sang Jerusalem!
: Ang Ginoo naglipay sang iya mga tawo,
: ginluwas niya ang iya siudad.
10: Ang Ginoo magagamit sang iya balaan nga gahom,
: luwason niya ang iya mga tawo,
: kag ang bug-os nga kalibutan makakita sini.
11: Bayai ninyo ang Babilonia
: tanan kamo nga nagadala
: sang mga kagamitan sang Templo.
: Indi ninyo pagtanduga ang ginadilian nga butang,
: magpakabalaan kamo kag bayai ang siudad.
12: Sa sini nga tion indi na kinahanglan nga magdalidali kamo sa paghalin,
: kay ang inyo paglakat indi pagpalagyo!
: Ang Ginoo nga inyo Dios magatuytoy sa inyo
: kag magaapin sa inyo sa bug-os ninyo nga palibot.
13: Ang Ginoo nagasiling,
: Ang akon alagad magamadinalag-on sa iya hilikuton,
: mangingamhanan sia kag pagapasidunggan gid.
14: Madamo nga mga tawo ang nakibot sang makita nila sia,
: nasamaran gid sia nga daw indi na makilala.
15: Pero karon madamo nga mga pungsod ang magakatingala sa iya,
: kag ang mga hari indi makahambal sa daku nga katingala.
: Makakita sila kag makahangop sang mga butang
: nga wala gid nila mahibaloi sang una.