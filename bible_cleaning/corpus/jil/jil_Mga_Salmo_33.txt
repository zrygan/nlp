1: Tanan kamo nga matarong,
: magkasadya tungod sang mga binuhatan sang Ginoo ,
: dayawa ninyo sia, tanan kamo nga nagatuman sa iya.
2: Magpasalamat kamo sa Ginoo paagi sa pagtukar sing arpa,
: magkanta kamo sa iya nga ginaupdan sang mga instrumento nga may kwerdas.
3: Kantahi ninyo sia sing bag-o nga ambahanon,
: tukara sing maayo ang arpa, kag magsinggit sa kalipay!
4: Ang mga pulong sang Ginoo matuod,
: kag ang tanan niya nga mga binuhatan masaligan.
5: Ang Ginoo nagahigugma sang maayo kag matarong nga mga tawo,
: ang iya mapinadayunon nga gugma nagapuno sang duta.
6: Gintuga sang Ginoo ang kalangitan sa iya pagmando,
: ang adlaw, bulan kag kabituonan sa iya pulong.
7: Gintingob niya ang kadagatan sa isa ka lugar,
: ginsirhan niya ang kadadalman sang lawod sa mga talaguan.
8: Simbaha ninyo ang Ginoo , bug-os nga kadutaan!
: Pasidunggi ninyo sia, tanan nga mga katawhan sang kalibutan!
9: Sang paghambal niya, ang kalibutan natuga,
: sang pagmando niya, ang tanan nagtuhaw.
10: Ginaguba sang Ginoo ang mga plano sang mga kapungsoran,
: ginatapna niya ang mga tinutuyo sang mga katawhan.
11: Pero ang iya mga plano nagapadayon sa walay katapusan,
: ang iya mga tinutuyo nagapabilin nga wala sing katapusan.
12: Malipayon ang pungsod nga ang iya Dios amo ang Ginoo ,
: malipayon ang mga tawo nga ginpili sang Ginoo nga mangin-iya kaugalingon!
13: Gikan sa langit nagatan-aw ang Ginoo ,
: kag makita niya ang tanan nga mga katawhan.
14: Sa lugar sa diin sia nagagahom, ginatan-aw niya
: ang tanan nga nagaestar sa duta.
15: Sia ang nagahuman sang tanan nila nga hunahuna,
: kag nakahibalo sang tanan nila nga mga binuhatan.
16: Ang isa ka hari wala nagadaog tungod sang iya madamo nga mga hangaway,
: ang isa ka soldado wala nagadaog tungod sang iya kusog.
17: Ang mga kabayo sang hangaway indi amo ang makapadaog,
: ang ila daku nga kusog indi makaluwas.
18: Ang Ginoo nagabantay sa mga nagatuman sa iya,
: sa mga nagasalig sa iya mapinadayunon nga gugma.
19: Ginaluwas niya sila sa kamatayon,
: ginabuhi niya sila sa tion sang tiggulotom.
20: Ang aton paglaom yara sa Ginoo ,
: sia ang aton manugbulig kag mangangapin.
21: Nagakalipay kita tungod sa iya,
: sa iya balaan nga ngalan nagasalig kita.
22: Kabay nga ang imo mapinadayunon nga gugma magpabilin sa amon, O Ginoo ,
: kay ang amon paglaom yara sa imo.