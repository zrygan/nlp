1: Indi mo pag-ibug-os ang imo tagipusoon sa imo kwarta,
: kag magsiling, Bastante na ako sini.
2: Indi pagpasundi ang tagsa ka balatyagon nga makahatag sa imo sing kabulosgan,
: kag indi magpasugot sa mga handom sang imo tagipusoon.
3: Indi ka magsiling, Sin-o pa bala ang makagahom sa akon?
: Kay pat-od gid nga ang Ginoo magatimalos sa imo.
4: Indi ka magsiling, Nakasala ako, pero wala man ako maano,
: tungod lamang ina kay tuman ka mapainulobon ang Ginoo.
5: Indi ka magsalig nga patawaron ka
: kag magpagusto ka na lang sa pagpakasala.
6: Indi ka magsiling, Tama sia ka maluloy-on,
: patawaron niya ang akon mga sala, bisan tama kadamo.
: Maluloy-on sia kag nagapangakig man,
: kag ang mga makasasala makabatyag sang iya nagabalingaso nga kaakig.
7: Magbalik ka gilayon sa Ginoo,
: indi ka magpabuyanbuyan tubtob sa madason nga adlaw,
: basi ang kaakig sang Ginoo magtupa sing hinali sa imo,
: kag mapatay ka sa tion sang pagtimalos.
8: Indi ka magsalig sa pagkabutang nga nakuha sa indi matarong nga paagi,
: kay indi ini mapuslan sa adlaw sang kalalat-an.
910: Indi ka magpadaladala sa bisan ano lang nga huyop sang hangin
: kag indi maglakat sa bisan ano lang nga alagyan,
: kay amo ini ang ginahimo sang mga tuso nga makasasala.
: Tindugi sing malig-on ang imo ginatuohan,
: kag magmaminatud-on ka sa imo ginasiling.
11: Magmadali ka sa pagpamati,
: pero maghalong ka sa imo pagsabat.
12: Sabta ang tawo kon nakahangop ka,
: kon wala, maghipos ka.
13: Ang kadungganan kag ang kahuloy-an nagaabot paagi sa paghambal,
: kag ang dila sang isa ka tawo mahimo manginkabangdanan sang iya pagkapukan.
14: Indi pagtugoti nga mabantugan ka nga isa ka manugkutsokutso,
: kag indi mo pagdakupdakupon ang iban paagi sa imo dila.
: Kay subong nga mahuy-an ang isa ka makawat,
: pagakondenahon nga wala sing luoyluoy ang tawo nga butigon.
15: Likawi ang dalagku nga mga kasaypanan subong man ang mga magamay.