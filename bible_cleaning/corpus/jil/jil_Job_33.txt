1: Kag karon, Job, magpamati ka sing maayo
: sa tanan nga akon isiling.
2: Ihambal ko ang yari sa akon hunahuna.
3: Sinsero ang akon mga pulong,
: kag wala ako nagabutig.
4: Ang Espiritu sang Dios nga Makagagahom naghimo sa akon
: kag naghatag sa akon sing kabuhi.
5: Sabta ako, kon makasarang ka.
: Ihanda ang imo mga rason.
6: Job, ikaw kag ako pareho lang sa panulok sang Dios,
: kita nga duha ginhimo gikan sa lunang.
7: Gani indi ka magkahadlok sa akon,
: ukon maghunahuna nga ako magapigos sa imo.
8: Karon amo ini ang nabatian ko nga ginsiling mo
9: Wala ako sing sala. Wala ako sing nahimo nga sayop.
: Wala ako makasala kag hilway sa tanan nga kalautan.
10: Pero ang Dios nagapangita sing mga kabangdanan sa pagsalakay sa akon
: kag nagakabig sa akon kaangay sang isa ka kaaway.
11: Ginakadenahan niya ang akon mga tiil,
: kag ginabantayan niya ang akon tagsa ka hulag.
12: Pero, Job, amo ini ang masiling ko: Nagsala ikaw.
: Ang Dios mas gamhanan sang sa bisan kay sin-o nga tawo.
13: Ngaa nagasiling ka nga ang Dios
: wala nagasabat sang mga reklamo sang tawo?
14: Bisan nga ang Dios nagahambal sa madamo nga paagi,
: wala sing may nagasapak sang iya ginasiling.
15: Ang Dios nagahambal paagi sa mga damgo kag mga palanan-awon nga nagaabot
: kon gab-i samtang nagakatulog ang tawo.
16: Ginapabati sang Dios sa ila ang iya ginsiling,
: kag ginakugmat sila sa iya mga paandam.
17: Ang Dios nagahambal agod mag-untat sila sa pagpakasala
: kag sa pagluwas sa ila sa pagkabugalon.
18: Ang Dios indi magtugot nga malaglag sila,
: ginaluwas niya sila bisan pa sa kamatayon.
19: Ang Dios nagatudlo sa tawo paagi sa pagpadala sing balatian
: kag sa pagpaantos sa iya.
20: Ang nagamasakit nga tawo wala sing gana sa pagkaon,
: kag bisan ang labing manamit nga pagkaon malas-ay para sa iya.
21: Naganiwang sia,
: kag nagagulowa na ang iya mga tul-an,
22: Daw manugkadto na sia sa kalibutan sang mga patay.
23: Ayhan ang isa ka anghel magaabot sa pagbulig sa iya,
: ang isa sang linibo nga mga anghel sang Dios,
: nga nagapahanumdom sa mga tawo sang ila katungdanan.
24: Ang anghel sa iya kaluoy magasiling, Buy-i sia!
: Indi sia pagpakadtoa sa kalibutan sang mga patay.
: Yari ang gawad sa paghilway sa iya.
25: Magabataon sia kag magabakod liwat,
26: ang Dios magasabat sa iya kon magpangamuyo sia,
: magasimba sia sa Dios nga may kalipay;
: pakamatarungon sia liwat sang Dios.
27: Magasiling sia sa atubang sang mga tawo, Nakasala ako.
: Indi matarong ang ginhimo ko, pero ang Dios wala magsilot suno sa nagakabagay sa akon.
28: Wala niya ako pagtugoti nga magkadto sa kalibutan sang mga patay,
: kag tubtob karon buhi pa ako.
29: Ini tanan liwatliwat nga ginahimo sang Dios,
30: ginaluwas niya ang kabuhi sang tawo,
: kag ginahatagan niya sia sang kalipay sa kabuhi.
31: Karon, Job, pamati ka sang akon ginasiling.
: Maghipos ka kag pahambala ako.
32: Pero kon may inughambal ka, abi pabatia ako,
: kay kilalahon ko kon ikaw matarong.
33: Pero kon wala ka sing inughambal, maghipos ka kag magpamati sa akon,
: kag tudloan ko ikaw sing kaalam.