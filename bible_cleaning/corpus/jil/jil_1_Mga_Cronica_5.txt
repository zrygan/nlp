1: Amo ini ang mga kaliwat ni Ruben, ang kamagulangan sang mga anak ni Jacob. Tungod kay nagpakighilawas sia sa isa sang mga babayi sang iya amay, nadula niya ang mga kinamatarong sang pagkapanganay nga anak, kag ginhatag ini sa mga anak ni Jose.
2: Bisan ang tribo ni Juda amo ang nanginlabing gamhanan kag ang ginhalinan sang isa ka pangulo para sa tanan nga mga tribo, pero ang kinamatarong sang pagkapanganay nga anak nga lalaki nangin-iya ni Jose.
3: Si Ruben, ang kamagulangan sang mga anak ni Jacob, may apat ka mga anak nga amo sanday Hanoc, Fallu, Hezron, kag Carmi.
46: Amo ini ang mga kaliwat ni Joel halin sa isa ka kaliwatan pakadto sa isa: Semaya, Gog, Simei, Mica, Reaya, Baal kag Beera. Ang hari sang Asiria, nga si Tiglat-piliser, nagbihag kay Beera, isa ka pangulo sang tribo kag gintapok sia.
7: Sa mga listahan sang panimalay makita ang masunod nga mga pangulo sang tribo ni Ruben: Jeiel, Zacarias,
8: kag Bela, anak ni Azaz kag apo ni Sema, sang kabarangayan ni Joel. Ini sila nag-estar sa Aroer kag sa kadutaan sa aminhan pakadto sa Nebo kag Baal-meon.
9: May madamo sila nga mga kasapatan sa duta sang Galaad, gani gin-estaran nila ang duta tubtob sa sidlangan nga malambutan sang desierto pakadto sa Suba sang Eufrates.
10: Sang panahon ni Haring Saul, ang tribo ni Ruben nagsalakay sang mga Agarnon, ginpamatay sila sa inaway, kag gin-estaran ang ila duta sa nasidlangan nga bahin sang Galaad.
11: Ang tribo ni Gad nag-estar sa naaminhan ni Ruben sa duta sang Basan, tubtob sa sidlangan sa Saleca.
12: Si Joel amo ang pangulo sang labing daku nga mga kabarangayan, kag si Safam amo ang pangulo sang mga kabarangayan nga ikaduha sa kadakuon. Si Janai kag si Safat amo ang mga pangulo sang iban nga mga kabarangayan sa Basan.
13: Ang iban nga mga katapo sang tribo nagikan sa masunod nga pito ka mga kabarangayan: Micael, Mesullam, Seba, Jorai, Jacan, Zia, kag Eber.
14: Ini sila mga kaliwat ni Abihail, anak ni Huri, nga ang ila mga katigulangan nga ginhalinan amo ang masunod: Abihail, Huri, Jaroa, Galaad, Micael, Jesisai, Jahdo, kag Buz.
15: Si Ahi, anak ni Abdiel kag apo ni Guni, amo ang pangulo sini nga mga kabarangayan.
16: Nag-estar sila sa kadutaan sang Basan kag Galaad, sa mga banwa didto, kag sa bug-os nga halalban sang kadutaan sang Saron.
17: Ini nga listahan gintipon sang panahon ni Haring Jotam sang Juda kag ni Haring Jeroboam II sang Israel.
18: Sa mga tribo nanday Ruben, Gad, kag ang tribo ni Manases sa Sidlangan may 44,760 ka mga soldado nga nahanas sing maayo sa paggamit sang mga taming, mga espada, kag mga pana.
19: Nagpakig-away sila sa mga Agarnon nga mga tribo nanday Jetur, Nafis, kag Nodab.
20: Nagsalig sila sa Dios kag nagpangayo sing bulig, kag ang Dios nagsabat sang ila mga pangamuyo kag ginpadaog sila sa mga Agarnon kag sa mga nagaapin sini.
21: Nakaagaw sila sa ila mga kaaway sing 50,000 ka mga kamelyo, 250,000 ka mga karnero, kag 2,000 ka mga asno. Gindala nila ang 100,000 ka mga bihag sa inaway
22: kag ginpamatay ang madamo nga mga kaaway, tungod kay ang inaway kabubot-on sang Dios. Nagpadayon sila sa pag-estar sa sadto nga duta tubtob sang pagbihag.
23: Ang mga tawo sa tribo ni Manases sa sidlangan nag-estar sa kadutaan sang Basan, tubtob sa naaminhan pakadto sa Baal-hermon, Senir, kag sa Bukid sang Hermon, kag ang mga pumoluyo nagdamo gid.
24: Ang masunod amo ang mga pangulo sang ila mga kabarangayan: Efer, Isi, Eliel, Asriel, Jeremias, Hodabias, kag Jadiel. Ini sila tanan isganan nga mga soldado, bantog nga mga pangulo sang ila mga kabarangayan.
25: Pero ang mga tawo nagdi-matutom sa Dios sang ila katigulangan kag ginsikway nila sia, kag nagsimba sa mga dios sang mga kapungsoran nga gintabog sang Dios pa gwa sa ila duta.
26: Gani ginpagubat sang Dios kay Pul nga hari sang Asiria, nga amo man si Tiglat-piliser, ang ila duta. Gintapok niya ang mga tribo nanday Ruben, Gad, kag sang tribo ni Manases sa Nasidlangan kag ginpaestar sila sa Hala, sa Habor, sa Hara, kag sa higad sang Suba sang Gozan tubtob sa sini nga adlaw.