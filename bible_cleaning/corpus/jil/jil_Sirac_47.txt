1: Dason sa iya nag-abot si Natan,
: bilang isa ka propeta sa panahon ni David.
2: Subong nga ang sapay ginapain sa halad sang paghiambitanay,
: amo man si David ginpili sa tanan nga mga kaanakan sang Israel.
3: Naghampang sia sa mga leon nga daw kaangay lang sang magagmay nga mga kanding,
: kag sa mga uso nga daw mga kordero sila.
4: Sang bata pa sia, wala bala niya ginpatay ang higante
: kag ginluwas ang mga tawo sa ila kahuloy-an,
: paagi sa paggamit sang labyog
: nga nagpukan sang bugal ni Goliat?
5: Kay nagpanawag sia sa Ginoo nga Labing Mataas,
: nga naghatag sing kusog sa iya tuo nga butkon
: sa pagpatay sang gamhanan nga hangaway,
: kag sa pagbayaw sang gahom sang iya mga tawo.
6: Gani ginkabig nila sia nga mandadaog sang dies mil,
: kag gindayaw nila sia tungod sang pagbendisyon sa iya sang Ginoo,
: kag sang paghatag sa iya sang korona sang himaya.
7: Kay ginpamatay niya ang iya mga kaaway sa bug-os nga palibot,
: ginpapas niya ang iya mga kaaway nga Filistinhon,
: kag ginlaglag ang ila gahom tubtob sa sini gid nga adlaw.
8: Sa tanan nga iya ginpanghimo nagpasalamat sia sa balaan nga Dios,
: ang Labing Mataas, sa mga pulong sang pagdayaw,
: nag-amba sia sa bug-os niya nga tagipusoon
: tungod sang iya paghigugma sa iya Manunuga.
9: Nagpahamtang sia sing mga arpa sa atubangan sang altar
: agod magnami ang pagkanta nga ginaupdan sang paglanton sini.
10: Ginpasadya niya ang ila mga piesta,
: ang ila mga kasadyahan ginpatigayon niya nga may pagkasolemne,
: sa bagay nga ginadayaw ang balaan nga ngalan sang Ginoo
: kag sa santuaryo mabatian ang pagtinukar sa kaagahon.
11: Ginkuha sang Ginoo ang iya mga sala,
: ginhatagan sia sing daku nga gahom sa walay katubtoban,
: ginhatagan niya sia sang isa ka harianon nga kasugtanan,
: kag isa ka mahimayaon nga trono sa Israel.
12: Ginhanda sing maayo ni David ang iya anak,
: isa ka maalam nga tawo, sa paggahom bulos sa iya.
13: Si Solomon naghari sa panahon sang paghidait,
: kag ang Dios naghatag sa iya sing kalinong
: sa bug-os niya nga palibot agod makatukod sia sing Templo
: nga nagatindog sa walay katapusan sa kadungganan sang Dios.
14: Daw ano kaalam sa imo, Solomon, sang ikaw pamatan-on,
: ang imo kaalam nagaawas kaangay sang suba!
15: Ang imo kaalam nagtugob sa bug-os nga duta,
: nahibaluan bisan diin ang imo mga hulobaton kag mga paktakon.
16: Ang imo ngalan naglambot sa malayo nga mga isla,
: kag ginpalangga ka tungod sang imo paghidait.
17: Ang imo mga ambahanon, mga hulobaton, mga palaanggiran,
: kag maabtik nga mga sabat nagdala sa imo sang paghangad sang kalibutan.
18: Sa ngalan sang Ginoo nga Dios,
: sia nga ginatawag ang Dios sang Israel,
: nakatipon ka sing bulawan nga daw lata lamang,
: kag sang pilak nga daw pareho lang sang tingga.
19: Gintugyan mo ang imo lawas sa mga kababayin-an,
: gin-ulipon ka sang imo mga handom.
20: Ginmansahan mo ang imo dungog,
: kag gindagtaan mo ang imo kaliwat.
: Tungod sang imo kabuangan gindala mo ang silot sa imo mga kaanakan
: kag kalisod sa imo mga kaliwat.
21: Ang ginharian napihak halin kay Efraim,
: kag sa iya naggikan ang isa ka rebelde nga ginharian.
22: Pero ang Ginoo wala mag-untat sang iya kaluoy,
: ukon nagbiya sang iya mga saad,
: ukon naglaglag sang mga kaliwat sang iya pinili,
: ukon naglaglag sang tawo nga naghigugma sa iya.
: Gani, nagbilin sia sing kaliwat kay Jacob,
: kag sa kay David sing isa ka salingsing gikan sa iya.
23: Si Solomon nagpahuway upod sa iya mga katigulangan,
: nga nagbilin sang isa niya ka kaliwat nga magabulos sa iya.
: Ang labing buangbuang nga katapo sang pungsod, ang nakulangan sing kaalam nga si Rehoboam,
: nga ang iya mga pagsulondan nanginkabangdanan sang pagrebelde sang pungsod.
: Dason, si Jeroboam nga anak ni Nebat nga nagdala sang Israel sa pagpakasala,
: kag nagtuytoy sang Efraim sa dalan sang kalautan.
24: Halin sadto ang ila mga sala nagdugang sing tama
: tubtob nga gintabog sila pa gwa sa ila pungsod.
25: Kay gintilawan nila ang tanan nga sahi sang kalautan,
: tubtob nga nag-abot ang silot sa ila.