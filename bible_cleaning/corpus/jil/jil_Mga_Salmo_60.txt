1: O Dios, imo kami ginsikway kag ginlutos,
: naakig ka sa amon, pero karon balikda man kami!
2: Gintay-og mo kag ginpalitik ang duta,
: karon ayuha man, ang iya mga pilas tungod kay daw sa mabuloblag na ini!
3: Ginpaantos mo ang imo mga tawo sa tama nga kabudlayan,
: ginhatagan mo kami sing bino nga naghubog sa amon.
4: Ginpaandaman mo ang mga nagatahod sa imo,
: agod makalikaw sila sa kalaglagan.
5: Luwasa kami sang imo gahom, sabta man ang amon pangamuyo,
: agod nga maluwas ang mga tawo nga imo ginahigugma.
6: Gikan sa iya santuaryo ang Dios nagsiling,
: Sa kadalag-an partidahon ko ang Siquem,
: kag ipanagtag ang Kapatagan sang Sucot sa akon mga tawo.
7: Akon ang Galaad, subong man ang Manases,
: ang Efraim amo ang akon helmet,
: kag ang Juda amo ang akon harianon nga setro.
8: Pero pagagamiton ko ang Moab subong akon palanghinawan,
: kag ang Edom subong bulotangan sang akon sandalyas,
: subong tanda nga akon ini ginapanag-iyahan.
: Nagahunahuna bala ang mga Filistinhon nga magahugyaw sila sa kadalag-an batok sa akon?
9: Sin-o bala, O Dios, ang magadala sa akon sa napamakuran nga siudad?
: Sin-o bala ang magatuytoy sa akon sa pakadto Edom?
10: Ginsikway mo na gid bala kami?
: Indi ka na bala mag-upod sa amon mga soldado?
11: Buligi man kami sa pagsumpong sang kaaway,
: kay ang bulig sang tawo wala sing pulos.
12: Kon ang Dios magdampig sa amon magadaog kami,
: lutoson niya ang amon mga kaaway.