1: Sa imo, O Ginoo , nagapangamuyo ako,
2: Dios ko, sa imo nagasalig ako.
: Luwasa ako sa kahuloy-an sang pagkalutos,
: indi pag-itugot nga kadlawan ako sang akon mga kaaway!
3: Indi malutos ang mga nagasalig sa imo,
: kundi yadtong madali magbato sa imo.
4: Tudloi ako sang imo mga dalanon, O Ginoo ,
: ipakilala man ini sa akon.
5: Tudloi ako sa pagkabuhi suno sa imo kamatuoran,
: kay ikaw ang akon Dios nga nagaluwas sa akon.
: Sa tanan nga tion nagasalig ako sa imo.
6: O Ginoo , dumdoma man ang imo kaayo kag mapinadayunon nga gugma,
: nga imo ginpakita halin pa gid sang una.
7: Patawara man ang akon mga sala kag mga kasaypanan sang akon pagkapamatan-on,
: tungod sang imo mapinadayunon nga gugma kag kaayo,
: dumdoma ako, O Ginoo !
8: Tungod kay ang Ginoo matarong kag maayo,
: ginatudloan niya ang mga makasasala sang dalan nga ila pagaagyan.
9: Ginatuytuyan niya ang mapainuboson sa matarong nga dalan,
: kag iya sila ginatudloan sang iya kabubot-on.
10: Sa gugma kag katutom iya ginatuytuyan
: ang tanan nga nagatuman sang iya kasugtanan kag sang iya mga sugo.
11: Tumana ang imo ginsaad, O Ginoo , kag patawara ang akon mga sala,
: kay tama ini kadamo.
12: Ang mga nagakahadlok sa Ginoo
: pagatudloan niya sang dalan nga dapat nila agyan.
13: Magamainuswagon sila sa gihapon,
: kag ang ila kaanakan magapanag-iya sang duta.
14: Ang Ginoo abyan sang tanan nga nagatuman sa iya,
: kag ginapalig-on niya sa ila ang iya kasugtanan.
15: Sa tanan nga tion nagapabulig ako sa Ginoo ,
: kag iya ako ginaluwas sa katalagman.
16: Tamda ako, O Ginoo , kag kaluoyi ako,
: tungod kay isahanon lang ako kag maluya.
17: Kuhaa man ang akon mga palaligban,
: kag luwasa ako sa tanan nga mga kagamo.
18: Talupangda ang akon kalisod kag pag-antos,
: kag patawara ang tanan ko nga mga sala.
19: Tan-awa bala ang tanan ko nga mga kaaway,
: tan-awa kon daw ano ang ila pagdumot sa akon!
20: Apini kag luwasa ako,
: ipahilayo sa akon ang kalutosan.
: Nagadangop ako sa imo agod apinan.
21: Kabay nga ang akon kaayo kag pagkamasaligan magtipig sa akon,
: tungod kay nagasalig ako sa imo.
22: Sa tanan nila nga kalisdanan,
: luwasa ang imo mga tawo nga Israelinhon, O Dios!