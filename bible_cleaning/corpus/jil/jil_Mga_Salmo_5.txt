1: O Ginoo , pamatii ang akon mga ginasiling sa imo,
: nagapanawag ako nga may mga luha.
2: Hari ko kag Dios ko,
: talupangda man ang akon pagpangayo sing bulig!
: Sa imo, O Ginoo , ako nagapangamuyo,
3: mabatian mo ang akon tingog sa kaagahon,
: sa pagbutlak sang adlaw nagapangamuyo ako sa imo,
: kag nagahulat ako sang sabat mo.
4: Ikaw ang Dios nga indi luyag sang kalautan,
: wala sing lugar ang malaut sa imo atubang.
5: Wala ka nagatalupangod sa mga bugalon,
: ginadumtan mo ang malaut nga mga tawo.
6: Ginalaglag mo ang tanan nga mga butigon,
: kag ginatamay mo ang nagapamatay kag maluib nga mga tawo.
7: Pero tungod sang imo daku nga gugma
: makakadto ako sa imo balay,
: makasimba ako sa imo balaan nga Templo
: kag makaduko sa pagtahod sa imo.
8: O Ginoo , madamo ang akon mga kaaway!
: Tuytoyi ako sa pagtuman sang imo kabubot-on,
: himua nga maghapos ang dalan nga buot nimo pagaagyan nakon!
9: Ang ginasiling sang akon mga kaaway indi gid masaligan,
: ang ila lamang handom amo ang kalaglagan.
: Gintuytoyan nila ang mga tawo sa lulobngan
: paagi sa ila madaya nga mga pulong.
10: Kondenaha kag siluti sila, O Dios,
: kabay nga ang ila malaut nga mga plano magalaglag sa ila.
: Tabuga sila sa imo atubang
: tungod sang ila madamo nga mga sala
: kag sang ila pagsumpong sa imo.
11: Pero ang tanan nga nagadangop sa imo magahinugyaw,
: magaamba sila sa gihapon sa daku nga kalipay.
: Ginaapinan mo ang mga nagahigugma sa imo,
: tungod sa imo malipayon gid sila.
12: Ginabendisyunan mo, O Ginoo , ang mga nagatuman sa imo,
: ang imo gugma amo ang nagaapin sa ila kaangay sang isa ka taming.