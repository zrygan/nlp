1: Daw ano ang kinatuhay sang tawo nga nagagamit sang iya tion sa pagtuon sang Kasugoan sang Labing Mataas,
: nga nagahinguyang sang iya tion sa pag-usisa sang kaalam sang mga tawo sang una,
: kag sa pagtuon sang mga ginhambal sang mga propeta!
2: Ginatipigan niya ang mga hambal sang bantog nga mga tawo
: kag ginahantop niya ang madalom nga mga kahulogan sang mga palaanggiran.
3: Ginausisa niya ang tinago nga mga kahulogan sang mga hulobaton
: kag nagabinagbinag sang indi maathag nga mga butang sang mga palaangiran.
4: Magaalagad sia sa gamhanan nga mga tawo,
: kag makita sa atubang sang mga pangulo.
: Nagapanglakaton sia sa iban nga mga pungsod
: kag iya ginatun-an ang maayo kag malain nga yara sa tawo.
5: Nagatinguha sia sa pagbugtaw sing aga pa,
: sa pagpangamuyo sa Ginoo nga iya Manunuga,
: kag nagapangamuyo sia sa Labing Mataas,
: nga nagapangayo sing kapatawaran tungod sang iya mga sala.
6: Kon but-on sang Ginoo nga gamhanan,
: mapun-an sia sang espiritu sang kaalam.
: Dayon magahambal sia nga may kaalam
: kag magapangamuyo sia sa pagpasalamat sa Ginoo.
7: Magahatag sia sing maayo nga laygay kag sarang sia makatudlo sing kinaalam,
: kag magapamalandong sia sang mga kalatingalahan nga iya sang Ginoo.
8: Ipahayag niya ang iya kaugalingon nga tinun-an,
: kag ipabugal niya ang Kasugoan sang kasugtanan sang Ginoo.
9: Madamo ang magadayaw sang iya kaalam,
: kay indi gid ini malimtan.
: Ang iya handumanan indi madula,
: kundi ang iya ngalan magakabuhi sa kaliwatan kag sa kaliwatan.
10: Ang mga Hentil magahambal nahanungod sang iya kaalam
: kag ang katilingban magakanta sa pagdayaw sa iya.
11: Kon magkabuhi sia sing malawig, ang iya ngalan manginlabi pa kabantog sang sa iban nga mga isa ka libo,
: kag kon mapatay sia, tuman na ini sa iya.
12: May yara pa sa akon hunahuna nga inughambal,
: puno gid ako pareho sang isa ka bulan nga ugsad.
13: Pamati kamo sa akon, mga matutom ko nga mga anak, kag magpamukadkad kamo
: kaangay sang mga rosas nga natanom sa tupad sang isa ka sapa.
14: Palaptaha ang inyo kahamot kaangay sang insyenso,
: kag magpamukadkad kaangay sang lirio.
: Palaptaha ang inyo kahamot, bayawa ang inyo mga tingog sa pagkanta
: nga nagadayaw sa Ginoo tungod sang iya mga binuhatan.
15: Ipakilala ang pagkahalangdon sang iya ngalan
: kag magpasalamat sa iya nga may pagdayaw,
: nga may mga ambahanon sa inyo mga bibig, kag pagtinukar sang mga arpa,
: kag mangin-inyo ini mga pulong sa pagpasalamat
16: Ang tanan nga ginhimo sang Ginoo maayo gid,
: ang tanan niya nga mga sugo matuman sa nagakaigo nga tion.
17: Wala sing may magpamangkot, Ano bala ini? ukon Ano bala ina?
: Sa nagakaigo nga tion ini tanan nga sahi sang mga pamangkot masabat.
: Sang paghambal niya ang tubig nag-untat sa pag-ilig kag nagpihak
: kag nagtipon ang tubig tungod sa iya pulong.
18: Kon magmando sia, ang iya tinutuyo matuman,
: kag wala sing isa nga makabalabag sa iya gahom sa pagluwas.
19: Makita niya ang tanan nga ginabuhat sang tanan nga mga tawo,
: wala sing matago sa iya atubang.
20: Halin sa ginsugoran tubtob sa katapusan sang panahon nagabantay sia,
: kag wala sing butang nga tama ka makatilingala para sa iya.
21: Wala sing isa nga dapat magpamangkot, Ano bala ini? ukon Ano bala ina?
: Ang tagsa ka butang gintuga nga may tinutuyo.
22: Ang iya bugay kaangay sang nagabaha nga suba
: nga nagapahumok sa kigas nga duta.
23: Iya ginbayluhan ang tab-ang nga tubig nga manginmaasin,
: kag iya ginpatuhoy ang iya kaakig sa mga kapungsoran.
24: Para sa mga diosnon ang iya mga dalan matadlong,
: pero para sa mga malaut, puno ini sing mga katalagman.
25: Halin sa ginsugoran ang maayo nga mga butang gintuga para sa maayo nga mga tawo,
: kag ang malaut nga mga butang para sa mga makasasala.
26: Ang importante nga mga kinahanglanon sang kabuhi sang tawo
: amo ang tubig kag kalayo, salsalon kag asin,
: harina, dugos kag gatas,
: ang duga sang ubas, lana kag mga bayu.
27: Ini tanan maayo para sa mga nagatahod sa Dios,
: pero ini tanan manginmalaut para sa mga makasasala.
28: May mga hangin nga gintuga sa pagsilot,
: ginhimo niya ini nga inughanot tungod sang iya kaakig;
: sa adlaw sang pagsilot, buy-an nila ang ila kusog
: kag maumpawan ang kaakig sang nagtuga sa ila.
29: Ang kalayo kag yelo nga daw mga bato, gutom kag makamamatay nga mga balatian,
: ini tanan gintuga sa pagsilot.
30: Ang mga ngipon sang mga sapat nga mabangis, ang mga iwiiwi kag mga man-og,
: kag ang espada nga nagatimalos nga nagalaglag sa mga di-diosnon,
31: nasadyahan sila sa pagtuman sang mga sugo sang Ginoo,
: nga nakahanda sa gihapon sa pag-alagad sa iya sa duta.
: Kag kon mag-abot ang ila tion,
: wala gid sila nagalapas sa iya sugo.
32: Napat-od ko na ini tanan halin sa ginsugoran,
: napanghunahunaan ko na ini kag akon ginsulat
33: Ang tanan nga mga binuhatan sang Ginoo maayo,
: kag ginahimun-an niya ang tagsa ka kinahanglanon sa nagakaigo nga tion.
34: Indi kamo magsiling, Malain ini sang sa sina,
: kay ang tanan nga mga butang nagapakita sang ila kaayo sa nagakaigo nga tion.
35: Gani karon, magkanta sa pagdayaw sa bug-os nga tagipusoon kag sa bug-os mo nga tingog,
: kag dayawa ang ngalan sang Ginoo.