1: Malipayon ang bana nga may maayo nga asawa,
: ang mga inadlaw sang iya kabuhi magadoble.
2: Ang matutom nga asawa amo ang kalipay sang iya bana,
: magakabuhi ang iya bana sing malinong sa bug-os niya nga kabuhi.
3: Ang isa ka maayo nga asawa nagakahulogan sang maayo nga pangabuhi,
: sia amo ang isa sang mga dulot sang Ginoo sa mga nagatahod sa iya.
4: Bisan manggaranon sila ukon imol, may kalipay sila sa ila tagipusoon,
: kag pirme lang manayanaya ang ila guya sa tanan nga tion.
5: May tatlo ka butang nga akon ginakahadlukan,
: kag may ikap-at nga nakulbaan ako mag-atubang
: ang eskandalo sang banwa, ang pagtipon sang madamo nga mga tawo nga nagakinagula,
: kag ang binutig nga mga panumbongonmas malain pa ini tanan sang sa kamatayon.
6: Pero masakit kag masubo batyagon kon ang isa ka babayi magpangimon,
: kag ang tanan pareho nga makabatyag sang kahapdi sang pagyawyaw sang iya dila.
7: Ang malain nga asawa pareho sang isa ka gota nga indi mag-igo,
: ang nagatinguha sa pagpugong sa iya kaangay sang nakadakop sang isa ka iwiiwi.
8: Ang hubog nga asawa makaulogot tulokon,
: kay indi niya matago ang iya kahuloy-an.
9: Ang maulag nga babayi ginapakita sang iya masaw-a nga hitsura,
: makilala mo sia sa iya panulok.
10: Bantayi sing maayo ang isa ka anak nga babayi nga matig-a sing ulo,
: kay kon may kahigayunan sia, mangalit gid sia.
11: Mag-andam ka sang iya panulok nga wala mahuya,
: kag indi magkatingala kon pakahuy-an ka niya.
12: Kaangay sang ginauhaw nga nagapanglakaton
: magainom sia sa bisan diin nga tuboran nga iya makita;
: magahakos sia sa kay bisan sin-o nga makakupo sa iya
: kag magpakighilawas sa iya.
13: Ang katahom sang asawa amo ang kalipay sang iya bana,
: ang iya mga binuhatan magapabakod sang iya bana.
14: Ang mabuot nga asawa dulot halin sa Ginoo,
: ang iya maayo nga panimuot indi mabakal sang pilak.
15: Ang mabuot nga asawa may madamo nga kinaayo,
: wala sing makatimbang sang bili sang iya pagkaputli.
16: Subong katahom sang pagbutlak sang adlaw sa kalangitan sang Ginoo,
: amo man ang maayo nga asawa sa balay nga maayo ang pagdumala.
17: Subong kasanag sang kapawa sa balaan nga kandelirohan,
: amo man ang matahom nga guya sa isa ka matahom nga lawas.
18: Subong sang haligi nga bulawan sa sadsaran nga pilak,
: amo man ang matahom nga mga batiis sa mabakod nga mga tiil.
28: May duha ka butang nga nagapasubo sang akon tagipusoon,
: kag may ikatlo nga nagapaakig sa akon
: ang isa ka soldado nga naganiwang tungod sang kaimulon,
: ang maalam nga mga tawo nga ginatamay,
: kag ang isa ka tawo nga nagabiya sang katarungan sa paghimo sing malain
: ang Ginoo magadala sa iya sa hinali nga kamatayon.
29: Mabudlay sa isa ka negosyante ang paglikaw sa pagpakasala,
: kag sa isa ka manugbaligya sa pagbinutig.