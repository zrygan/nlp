1: Dayon nagsabat si Job
2: Sa gihapon magabato ako kag magareklamo batok sa Dios,
: indi ko mapunggan ang akon pag-ugayong.
3: Daw ano ang akon handom nga makita sia,
: kag matultolan ko kon diin sia.
4: Ipabutyag ko ang akon kaso sa iya,
: kag sugiran ko sia sang tanan ko nga rason.
5: Luyag ko mahibaluan kon ano ang iya isiling,
: kag kon ano ang iya isabat sa akon.
6: Gamiton bala sang Dios ang iya bug-os nga kusog batok sa akon?
: Indi, kundi magapamati sia sa akon kon ako magahambal.
7: Maminatud-on ako, sarang ako makahatag sang akon rason sa Dios,
: kag sa ulihi sia magapamatbat nga ako wala sing sala.
8: Ginpangita ko ang Dios sa Sidlangan, pero wala sia didto,
: ginpangita ko sia sa Nakatundan, pero wala man sia didto.
9: Ang Dios nagapanghikot sa Aminhan, kag sa Bagatnan,
: pero sa gihapon wala ko sia makita.
10: Pero nahibaluan sang Dios ang tagsa ko ka tikang,
: kon tilawan niya ako, masapwan niya nga ako putli.
11: Sundon ko sing matutom ang dalanon nga iya ginapili,
: kag indi ako maglipas sa wala ukon sa tuo.
12: Sa gihapon ginatuman ko ang sugo sang Dios,
: ginasunod ko ang iya kabubot-on, indi ang akon kaugalingon nga mga handom.
13: Wala sia nagabaylo, wala sing may makasumpong sa iya,
: ukon makapugong sang iya luyag himuon.
14: Tumanon niya ang iya ginplano para sa akon,
: ina isa lamang sang iya madamo nga mga plano.
15: Gani nagakurog ako sa kahadlok sa iya atubang.
1617: Ang Dios nga Makagagahom nagpatalaw sa akon.
: Indi ang kadudulman, kundi ang Dios ang nagapahadlok sa akon,
: bisan ang akon mga mata ginatabunan sang kadudulman.