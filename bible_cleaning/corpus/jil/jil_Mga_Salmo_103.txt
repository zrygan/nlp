1: Dayawa ang Ginoo , O kalag ko!
: Dayawa ang iya balaan nga ngalan, bug-os ko nga tagipusoon!
2: Dayawa ang Ginoo , O kalag ko,
: kag indi pagkalimti kon daw ano ang iya kaayo.
3: Ginapatawad niya ang tanan ko nga mga sala
: kag ginaayo niya ang tanan ko nga mga balatian.
4: Ginaluwas niya ako sa lulobngan
: kag ginalikupan niya ako sang gugma kag kaluoy.
5: Ginapuno niya ang akon kabuhi sang maayo nga mga butang,
: agod magpabilin ako nga pamatan-on kag makusog subong sang agila.
6: Ang Ginoo nagahukom sa pag-apin sa mga ginapigos
: kag nagahatag sa ila sang ila mga kinamatarong.
7: Ginsugid niya ang iya mga plano kay Moises
: kag ginpakita niya sa mga tawo sang Israel ang iya gamhanan nga mga buhat.
8: Ang Ginoo maluloy-on kag mahigugmaon,
: indi madali mangakig, kag puno sing mapinadayunon nga gugma.
9: Wala sia nagasaway sing dalayon,
: ang iya pagpangakig wala nagapadayon.
10: Ang iya silot kulang pa sang nagakabagay sa aton,
: ukon nagabalos sa aton tungod sang aton mga sala kag kasaypanan.
11: Subong kataas sang langit sa ibabaw sang duta,
: amo man kadako ang iya paghigugma sa mga nagapasidungog sa iya.
12: Subong sang kalayuon sang sidlangan sa nakatundan,
: amo man kalayo ang iya pagpahilayo sang aton mga sala sa aton.
13: Subong nga ang amay maluloy-on sa iya mga kaanakan,
: amo man ang Ginoo maluloy-on sa mga nagapasidungog sa iya.
14: Nakahibalo sia kon sa ano kita nahimo,
: ginadumdom niya nga kita yab-ok.
15: Nahanungod sa tawo, ang iya kabuhi kaangay sang hilamon,
: nagatubo kag nagalambo sia subong sang bulak sa latagon.
16: Dayon ginahuyop ini sang hangin, kag mawala,
: kag wala na sing may makakita sini liwat.
17: Pero ang gugma sang Ginoo sa mga nagapasidungog sa iya wala sing katapusan,
: kag ang iya kaayo nagapadayon sa tanan nga mga kaliwatan,
18: sa mga nagatuman sang iya kasugtanan,
: kag nagahimo sing matutom sang iya mga sugo.
19: Ang Ginoo nagpahamtang sang iya trono sa langit,
: hari sia sa tanan.
20: Dayawa ninyo ang Ginoo , kamo nga makusog kag gamhanan nga mga anghel
: nga nagatuman sang iya mga sugo,
: nga nagapamati sang iya mga ginasiling!
21: Dayawa ninyo ang Ginoo , tanan kamo nga gamhanan sa langit,
: kamo nga mga alagad niya nga nagatuman sang iya naluyagan!
22: Dayawa ninyo ang Ginoo , tanan kamo nga iya mga tinuga,
: sa tagsa ka lugar nga iya ginagamhan!
: Dayawa ang Ginoo , O kalag ko!