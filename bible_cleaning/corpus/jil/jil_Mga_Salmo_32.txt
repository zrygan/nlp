1: Malipayon ang tawo nga ang iya mga sala ginpatawad,
: nga ang iya mga paglapas ginpanas.
2: Malipayon ang tawo nga wala ginasumbong sang Ginoo , tungod kay wala niya ginatago ang iya kasaysayan,
: kag hilway sia sa tanan nga pagdaya.
3: Sang wala ko matuad ang akon mga sala,
: nagpalanghuyos ako tungod sang akon paghibi sa bug-os nga adlaw.
4: Ginoo , ginsilutan mo ako sa adlaw kag gab-i,
: nawad-an gid ako sing kusog,
: subong sang tun-og nga ginpamala sang init sa tingadlaw.
5: Dayon gintuad ko ang akon mga sala sa imo,
: wala ko gintago ang akon mga kasaypanan.
: Nagtapat ako sa pagtuad sang akon mga sala sa imo,
: kag ginpatawad mo ang akon mga paglapas.
6: Gani ang imo tanan nga matutom nga mga katawhan dapat magpangamuyo sa imo sa tion sang kabudlayan,
: kon ang daku nga baha sang kagamo mag-abot nga nagasagana,
: indi ini makalambot sa ila.
7: Ikaw ang akon palanaguan,
: imo ako pagaluwason sa kalalat-an.
: Nagakanta ako sing mabaskog sang imo kaluwasan,
: kay imo ako ginaapinan.
8: Ang Ginoo nagasiling, Tudloan ko ikaw sang dalan nga imo pagaagyan,
: tudloan ko ikaw kag laygayan.
9: Indi ka magpatig-a sang imo ulo subong sang kabayo ukon mula,
: nga ginaanta paagi sa renda kag bokado,
: agod nga magtuman sila sa imo.
10: Ang malaut dapat mag-antos,
: pero ang mga nagasalig sa Ginoo
: ginaapinan sang iya mapinadayunon nga gugma.
11: Tanan kamo nga matarong, magkalipay kag maghinugyaw,
: tungod sang mga binuhatan sang Ginoo !
: Tanan kamo nga nagatuman sa iya, magsinggit sa kalipay!