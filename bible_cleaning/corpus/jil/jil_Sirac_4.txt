1: Anak ko, indi pagkuhai ang imol sang iya palangabuhian,
: indi sila pagpahulata sa ila mga pagkinahanglan.
2: Indi pagdugangi ang pag-antos sang mga ginagutom,
: indi pagpaakiga ang tawo sa iya kalisdanan.
3: Indi pagpaugtasa ang nagakaakig
: kag indi pagpahulata ang waaywaay nga nagapaabot sang imo limos.
4: Indi pagsikwaya ang makaluluoy nga pobre,
: kag indi pagtalikdi ang isa ka imol.
5: Indi mo pag-ipalayo ang imo mga mata sa nawad-an,
: indi ka maghatag sing kahigayunan sa tawo nga magpakamalaut sa imo,
6: kay kon ang isa ka tawo magpakamalaut sa imo sa kapait sang iya tagipusoon,
: ang iya Manunuga magapamati sang iya pangamuyo.
7: Tinguhaa nga palanggaon ka sang katilingban,
: kag magtahod ka sa tawo nga may awtoridad.
8: Pamatii ang imol nga tawo
: kag sabta nga may pagtahod ang iya panamyaw.
9: Luwasa ang ginapigos sa kamot sang mapiguson,
: kag magmalig-on ka sa imo mga paghukom.
10: Magmanginkaangay ka sang amay sa mga ilo,
: kag magmanginkaangay ka sang maayo nga bana sa mga balo.
: Dayon ikaw mangin-anak sang Labing Mataas,
: nga ang iya gugma sa imo magalabaw pa sang sa gugma sang imo iloy.
11: Ang Kaalam nagasagod sang iya mga anak,
: kag nagatatap sa mga nagapangita sa iya.
12: Ang nagahigugma sang Kaalam nagahigugma sang kabuhi,
: ang nagaalagad sa iya sing aga pa mapun-an sing kalipay.
13: Ang tawo nga nagaangkon sa iya magaagom sang kadungganan,
: bisan diin sia makadto pagabendisyunan sia sang Ginoo.
14: Ang mga nagaalagad sa iya nagaalagad sa balaan nga Dios,
: kag ang Ginoo nagahigugma sa mga nagahigugma sang Kaalam.
15: Ang mga nagatuman sa iya nagahukom sing husto,
: kag ang mga nagapamati sa iya magakabuhi nga malig-on.
16: Kon itugyan niya ang iya kaugalingon sa Kaalam maangkon niya sia,
: kag ipapanubli niya sia sa iya mga kaliwat.
17: Bisan sa primero ginatuytuyan sia sang Kaalam sa likuliko nga mga dalan,
: nga nagahatag ini sa iya sing kahadlok kag kaluya,
: kag ginapaantos sia paagi sa disiplina
: tubtob nga masaligan sia sang Kaalam,
: kag ginatilawan sia paagi sa mga kabudlayan,
18: sa katapusan pabalikon niya sia sa dalan nga matadlong
: kag ipahayag sa iya ang tinago sang Kaalam.
19: Pero kon magpalayo sia, ang Kaalam magasikway sa iya,
: kag pabay-an niya sia kon ano ang iya maabutan.
20: Anak ko, gamita sing maayo ang imo tinion kag amligi ang imo kaugalingon batok sa kalautan,
: kag indi pagpakahuy-i ang imo kaugalingon.
21: Kay may yara nga kahuy-anan nga nagapadulong sa sala,
: subong nga may kahuya nga nagapadulong sa kadungganan kag kaayuhan.
22: Indi ka magpakita nga ikaw may pinilian sa imo kaugalingon nga kalainan,
: kag indi ka magpasugot sang imo kalaglagan.
23: Indi ka maghipos kon kinahanglan
: kag indi pagtagoa ang imo kaalam.
24: Kay ang kaalam makilala paagi sa hambal,
: kag ang tinun-an sang isa ka tawo mahibal-an sa iya mga pulong.
25: Indi ka magbais batok sa kamatuoran,
: kundi magkahuya ka sa imo kulang nga kaalam.
26: Indi ka magkahuya sa pagkilala sang imo kaugalingon nga mga sala,
: indi ka magtinguha sa pagsumpong batok sa sulog sang suba.
27: Indi mo pagpanubuon ang imo kaugalingon sa isa ka buangbuang nga tawo,
: kag indi pagpasulabiha ang gamhanan nga tawo.
28: Magpakig-away ka tungod sa kamatuoran tubtob sa kamatayon,
: kag ang Ginoo nga Dios magapakig-away sa pag-apin sa imo.
29: Indi ka magdasudaso sa imo paghambal
: pero uyaya kag mapinatumbayaon sa imo bulohaton.
30: Indi ka magmangin-isa ka leon sa imo balay
: ukon mangin-isa ka talawan sa atubang sang imo mga suloguon.
31: Indi paghumlara ang imo kamot sa pagbaton
: kag indi pagkipua ini kon imo na turno ang paghatag.