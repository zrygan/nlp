1: Karon, dayawon naton ang bantog nga mga tawo,
: ang aton mga katigulangan sa ila palaagisod nga mga kaliwatan.
2: Ang Ginoo nagpasidungog sa ila sing bugana nga himaya,
: kag nagpahayag paagi sa ila sang iya pagkagamhanan halin sang una gid nga mga panahon.
3: Ang iban nag-angkon sing gahom subong mga hari
: kag nabantugan tungod sang ila kusog;
: ang iban maalam nga mga manuglaygay
: kag naghambal sang kabubot-on sang Dios.
4: Ang iban nagtuytoy sang mga tawo paagi sa ila mga laygay,
: tungod sang ila paghangop sang panghunahuna sang kalabanan,
: kag paagi sa maalam nga mga pulong nga ila ginatudlo.
5: Ang iban nagsulat sing mga ambahanon,
: kag naghimo sing mga binalaybay.
6: Ang iban manggaranon kag gamhanan
: nga nagapangabuhi sing matawhay sa ila mga balay.
7: Ini sila tanan ginpasidunggan sang ila mga katubotubo,
: kag nanginbantog sa ila mga inadlaw.
8: Ang iban sa ila nagbilin sang maayo nga ngalan,
: sa bagay nga ginakanta pa gihapon ang pagdayaw sa ila.
9: Samtang ang iban wala sing ginbilin nga handumanan,
: kag nagtaliwan lamang nga daw wala man magkabuhi,
: karon daw pareho lang nga wala sila magkabuhi
: kag amo man ang ila mga anak nga nagsunod sa ila.
10: Pero yari ang lista sang maalwan nga mga tawo
: nga ang ila maayo nga mga binuhatan wala malipatan.
11: Sa ila mga kaliwat may nabilin nga manggad
: nga palanublion sang ila mga anak.
12: Ang ila mga kaliwat nagatindog sa mga kasugtanan, kag salamat sa ila,
: amo man ang mga kabataan sang ila mga anak.
13: Ang ila mga kaliwat magapadayon sa walay katapusan,
: ang ila kabantugan indi mawala.
14: Ang ila mga bangkay ginlubong nga may kalinong,
: kag ang ila mga ngalan nagakabuhi sa tanan nga mga kaliwatan.
15: Ang mga kapungsoran magapahayag sang kaalam sining mga tawo,
: ang katawhan sang Dios magadayaw sa ila.
16: Si Enoc nagpahamuot sa Ginoo kag gindala sia paibabaw sa langit,
: isa ka sulondan sang paghinulsol sang tanan nga mga kaliwatan.
17: Si Noe nasapwan nga himpit kag matarong,
: sa tion sang kaakig nahimo sia nga buhi nga salingsing.
: Tungod sa iya may nabilin nga kaliwat sa duta
: sang pag-abot sang anaw.
18: Ang walay katapusan nga mga kasugtanan ginhimo sa iya nga wala na gid sing anaw
: nga magalaglag sang tanan nga buhi nga mga tinuga.
19: Si Abraham ang gamhanan nga amay sang madamo nga mga kapungsoran,
: wala sing makatupong sa iya kadungganan.
20: Gintuman niya ang Kasugoan sang Labing Mataas,
: kag naghimo sing kasugtanan upod sa iya.
: Ginbutang niya ang kasugtanan sa iya kaugalingon nga lawas,
: kag nagpamatuod sang iya kaugalingon nga matutom sa idalom sang pagtilaw.
21: Gani ang Ginoo nagpanumpa sa iya
: sa pagbendisyon sang mga kapungsoran paagi sa iya mga kaliwatan,
: sa pagpadamo sa iya kaangay sang yab-ok sa duta,
: sa pagbayaw sang iya mga kaliwat kaangay sang mga kabituonan,
: kag hatagan sila sang duta nga ila panublion, halin sa isa ka dagat pakadto sa isa,
: kag halin sa Suba sang Eufrates pakadto sa mga punta sang duta.
22: Tungod sang iya amay nga si Abraham
: nagsaad man ang Ginoo kay Isaac sing bendisyon
: para sa tanan nga mga katawhan;
23: ginpahamtang niya ang kasugtanan sa ulo ni Jacob.
: Ginpalig-on niya sia sa iya mga bendisyon
: kag ginhatag sa iya ang duta nga iya panublion,
: ginparti niya ini
: kag ginhatag sa dose ka mga tribo.