1: Malipayon ang tawo nga nagakabalaka sa mga imol,
: ang Ginoo magabulig sa iya kon yara sia sa kalalat-an.
2: Ang Ginoo magaapin sa iya kag magatipig sang iya kabuhi,
: pagalipayon niya sia sa duta,
: indi niya sia pag-itugyan sa kamot sang iya mga kaaway.
3: Kon sia magmasakit, ang Ginoo magabulig sa iya,
: kag ayuhon niya sia.
4: Nagsiling ako, Nakasala ako batok sa imo, O Ginoo ,
: kaluoyi kag ayuha man ako!
5: Ginapakamalaut ako sang akon mga kaaway.
: Nagasiling sila, San-o pa bala sia mapatay kag malimtan?
6: Indi maayo ang tuyo sang mga nagabisita sa akon,
: nagatipon sila sang malain nga balita nahanungod sa akon,
: kag dayon nagalakat sila kag nagapanugid sini sa bisan diin.
7: Ang mga nagadumot sa akon nagahutikay nahanungod sa akon,
: kag nagahunahuna sila sing malain nahanungod sa akon.
8: Nagasiling sila, Malubha ang iya masakit,
: kag indi na gid ina sia mag-ayo.
9: Bisan ang akon suod nga abyan, ang akon gid ginasaligan,
: nga nagsalo sa akon pagkaon, nagkontra sa akon.
10: Kaluoyi man ako, O Ginoo , kag ayuha ako,
: kag magabalos ako sa akon mga kaaway!
11: Nahibal-an ko nga ikaw nahamuot gid sa akon,
: kay indi sila makadaog sa akon.
12: Ginabuligan mo ako, tungod kay nagahimo ako sing matarong,
: indi mo ako pagpahalinon sa imo atubang sa gihapon.
13: Dayawon ang Ginoo , ang Dios sang Israel!
: Dayawon sia karon kag sa walay katubtoban!
: Kabay pa! Kabay pa!