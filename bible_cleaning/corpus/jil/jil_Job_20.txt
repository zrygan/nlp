1: Dayon naghambal si Sopar nga Taga-Naama
2: Job, ginatublag mo ako.
: Karon indi ako makapugong sa pagsabat sa imo.
3: Ang imo ginsiling isa ka insulto,
: pero makahibalo ako kon ano ang pagsabat sa imo.
4: Pat-od gid nga nahibaluan mo nga halin sang una nga mga panahon,
: sang ginbutang ang tawo sa duta,
5: wala sing malaut nga tawo nga nagmalipayon sing madugay.
6: Ayhan mangingamhanan sia kag magataas tubtob sa langit,
: kag magadaku ang iya ulo kag magalambot sa mga panganod,
7: pero paliron sia subong sang yab-ok.
: Ang mga nakakilala sa iya
: magakatingala kon diin na sia.
8: Madula sia subong sang isa ka damgo, subong sang isa ka palanan-awon sa kagab-ihon,
: kag indi na gid makita liwat.
9: Ang malaut madula sa lugar nga iya anay ginaestaran.
10: Ang iya mga anak dapat magbayad sang ila ginkawat sa mga imol,
: ang iya mga kabataan dapat mag-uli sang manggad nga ila ginkuha.
11: Ang iya lawas nga sang una pamatan-on pa kag mabakod,
: pero sa indi madugay manginyab-ok na.
1213: Nanamitan sia sang kalautan
: ginaum-om niya ang iban sini sa iya baba sa pagpanamit sang sabor sini.
14: Pero sa iya tiyan ang pagkaon nag-aslom,
: subong kapait sang pinakamapait nga hilo.
15: Ang malaut nga tawo magasuka sang manggad nga iya ginkawat,
: ang Dios magabawi sini, bisan pa yara na sa iya tiyan.
16: Ang ginatulon sang malaut nga tawo kaangay sang hilo,
: magapatay ini sa iya subong sang pagbuntog sang dalitan nga man-og.
17: Indi na sia makalambot sa pagtan-aw sang mga suba sang lana sang olivo,
: ukon sang mga sapa nga nagailig ang gatas kag ang dugos.
18: Iya pagabayaan ang tanan nga iya ginpangabudlayan,
: wala na sia sing kahigayunan sa pagpangalipay sang iya manggad,
19: tungod kay ginpigos niya kag ginpatumbayaan ang mga imol,
: kag gin-agaw niya ang mga balay nga ginpatindog sang iban.
20: Tungod kay wala sia ginaayawi sang iya pagkahakog,
: wala gid sia sing may natipon sang mga butang nga iya naluyagan.
21: Kon magkaon sia, wala gid sing may mabilin,
: pero karon ang iya pag-uswag indi magpadayon.
22: Sa putokputokan sang iya pag-uswag,
: ang tanan nga kabug-at sang kalisod magadugmok sa iya.
23: Pakan-a sia sang naluyagan niya!
: Ang Dios sa iya nagabalingaso nga kaakig magasilot sa iya.
24: Kon makapalagyo sia sa espada nga salsalon,
: ang bronsi nga baslay magatuhog sa iya.
25: Ang baslay magalapos sa iya lawas,
: kag magatulo ang dugo sa nagaidlab nga punta sini,
: dayon kugmaton sia.
26: Ang tanan niya nga mga manggad malaglag,
: ang kalayo nga wala ginpamakot sang tawo
: magasunog sa iya kag sang iya bug-os nga panimalay.
27: Ang langit magapahayag sang sala sini nga tawo,
: kag ang duta magapanaksi batok sa iya.
28: Ang tanan niya nga mga manggad pagalaglagon sa baha
: sang nagabalingaso nga kaakig sang Dios.
29: Amo ini ang maabutan sang malaut nga mga tawo,
: ang maabutan nga ginbuot sang Dios para sa ila.