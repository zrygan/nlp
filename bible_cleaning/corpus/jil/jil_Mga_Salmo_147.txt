1: Dayawa ang Ginoo !
: Maayo ang magkanta sing mga pagdayaw sa aton Dios,
: matahom kag nagakabagay ang pagdayaw sa iya.
2: Ang Ginoo nagapatindog liwat sang Jerusalem,
: ginapabalik niya ang mga bihag.
3: Ginapabakod niya ang nadulaan sing paglaom,
: kag ginabugkosan niya ang ila mga pilas.
4: Ginpat-od niya ang kadamuon sang mga bituon
: kag ginatawag niya sila sa ila mga ngalan.
5: Daku kag makagagahom ang aton Ginoo ,
: indi matungkad ang iya kaalam.
6: Ginabayaw niya ang mga mapinaubuson,
: pero ginadugmok niya sa duta ang mga malaut.
7: Magkanta sing mga pagdayaw sa Ginoo ,
: magtukar sing arpa para sa aton Dios.
8: Ginatabunan niya ang kalangitan sing mga panganod,
: ginapadalhan niya sing ulan ang duta,
: kag ginapatubo ang hilamon sa mga bakulod.
9: Ginahatagan niya ang mga kasapatan sang ila pagkaon,
: kag ginatugon niya ang mga buto sang uwak kon sila magsiyak.
10: Ang iya kalipayan indi sa makusog nga mga kabayo,
: kag ang iya kawilihan indi sa maisog nga mga soldado.
11: Sa baylo nagakalipay sia sa mga nagatahod sa iya,
: sa mga nagasalig sa iya mapinadayunon nga gugma.
12: Dayawa ang Ginoo , O Jerusalem!
: Dayawa ang imo Dios, O Sion!
13: Ginapag-on niya ang imo mga pwerta,
: ginahatagan niya sing mga kaayuhan ang imo mga tawo.
14: Ginahilway niya sa mga katalagman ang imo mga dulonan
: kag ginabusog niya ikaw sang pinakamaayo nga trigo.
15: Nagahatag sia sing mando sa kalibutan
: kag nagaabot ini sa gilayon.
16: Nagapadala sia sing yelo subong kadamol sang bulbol sang karnero,
: kag ginalapta niya ini subong sang yab-ok.
17: Nagapadala sia sang ulan nga yelo subong sang magamay nga mga bato,
: wala sing may makaagwanta sang katugnaw nga iya ginapadala!
18: Dayon nagamando sia, kag nagakatunaw ang yelo,
: nagapadala sia sing hangin, kag ang tubig nagailig.
19: Nagahatag sia sang iya mensahe sa iya mga katawhan,
: sang iya mga pagtudlo kag kasugoan sa Israel.
20: Wala niya ini ginhimo sa iban nga mga kapungsoran,
: wala sila makahibalo sang iya mga kasugoan.
: Dayawa ninyo ang Ginoo !