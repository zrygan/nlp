1: Si Jepte nga taga-Galaad, isa ka maisog nga soldado. Ang iya amay si Galaad, kag ang iya iloy isa ka babayi nga nagabaligya sang iya dungog.
2: Si Galaad may mga anak man nga lalaki sa iya asawa, kag sang nagdalagku na sila, gintabog nila si Jepte kag ginsingganan, Wala gid ikaw sing panublion bisan ano sa amon amay, kay ikaw anak sang iban nga babayi.
3: Nagpalagyo si Jepte halin sa iya kautoran nga lalaki kag nag-estar sia sa duta sang Tob. Nagpakig-upod sa iya ang huroshuros nga mga tawo, kag nag-updanay sila sa pagpanalakay.
4: Sang ulihi, nagpakig-away ang mga Amonhon batok sa Israel.
5: Sang matabo ini, ginkadtuan sang mga pangulo sang Galaad si Jepte agod dalhon sia pabalik halin sa duta sang Tob.
6: Ginsingganan nila sia, Dali, pangulohi kami, agod makapakig-away kita batok sa mga Amonhon.
7: Pero nagsabat si Jepte, Indi bala nga ginadumtan ninyo ako? Gintabog ninyo ako halin sa balay sang akon amay. Karon kay yara na kamo sa ital-ital, mapalapit kamo sa akon?
8: Nagsiling sila sa kay Jepte, Nagadangop kami karon sa imo, tungod kay luyag namon nga updan mo kami sa pagpakig-away sa mga Amonhon, kag magpangulo sa tanan nga mga tawo sang Galaad.
9: Nagsiling si Jepte sa ila, Kon dalhon ninyo ako pauli sa pagpakig-away sa mga Amonhon, kag kon padag-on ako sang Ginoo , manginpangulo ninyo ako.
10: Nagsabat sila, Himuon gid namon ang imo ginasiling. Ang Ginoo amo ang amon saksi.
11: Gani nag-upod si Jepte sa mga pangulo sang Galaad, kag ginhimo sia sang mga tawo nga pangulo kag manugdumala nila. Ginhambal ni Jepte ang iya ginapangayo sa ila sa atubang sang Ginoo sa Mispa.
12: Dayon nagpadala si Jepte sing mga mensahero sa hari sang mga Amonhon sa pagsiling, Ano bala ang kabangdanan sang inyo pagpakig-away sa amon? Ngaa bala gingubat ninyo ang amon pungsod?
13: Nagsabat ang hari sang mga Amonhon sa mga mensahero ni Jepte, Tungod kay sang paggwa sang mga Israelinhon sa Ehipto, gin-agaw nila ang akon duta, halin sa Suba sang Arnon tubtob sa Suba sang Jaboc, kag tubtob sa Suba sang Jordan. Karon iuli ninyo ini sa matawhay nga paagi.
14: Nagpadala si Jepte sing mga mensahero pabalik sa hari sang mga Amonhon
15: upod sang iya sabat nga nagasiling, Indi ina matuod. Wala mag-agaw ang Israel sang duta sang Moab ukon sang duta sang Amon.
16: Amo ini ang natabo: sang paghalin sang mga Israelinhon sa Ehipto, nag-agi sila sa desierto pakadto sa Mapula nga Dagat kag nakaabot sila sa Kades.
17: Dayon nagpadala sila sing mga mensahero sa hari sang Edom sa pagpangayo sing pahanugot sa pag-agi sa iya duta. Pero ang hari sang Edom indi magtugot sa pagpaagi sa ila. Nagpangayo man sila sing pahanugot sa hari sang Moab, kag indi man sia magtugot sa pagpaagi sa ila. Gani nagpabilin ang mga Israelinhon sa Kades.
18: Gani nagpadayon sila nga nagalatas sa desierto. Naglibot sila sa duta sang Edom kag sa duta sang Moab, tubtob nga nakaabot sila sa sidlangan nayon sang Moab, sa kilid sang Suba sang Arnon. Naghimo sila sing kampo didto, pero wala sila magtabok sa Suba sang Arnon, kay dulonan yadto sang Moab.
19: Dayon nagpadala ang mga Israelinhon sing mga mensahero kay Sihon, ang hari nga Amornon sang Hesbon, kag nagpangayo sang iya pahanugot sa pag-agi sa iya pungsod pakadto sa ila kaugalingon nga duta.
20: Pero indi magtugot si Sihon sa Israel sa pag-agi. Gintipon niya ang tanan niya nga mga hangaway, kag naghimo sing mga tolda sa Jahaz, kag ginsalakay ang Israel.
21: Pero ang Ginoo , ang Dios sang Israel, nagpadaog sang mga Israelinhon batok kay Sihon kag sa tanan niya nga mga hangaway. Gani gin-agaw sang mga Israelinhon ang tanan nga kadutaan sang mga Amornon nga nag-estar sa sadto nga pungsod.
22: Ginpanag-iyahan nila ang tanan nga kadutaan sang Amornon halin sa Arnon sa bagatnan tubtob sa Jaboc sa aminhan, kag halin sa desierto sa sidlangan tubtob sa Jordan sa nakatundan.
23: Gani ang Ginoo , ang Dios sang Israel, amo ang nagtabog sang mga Amornon tungod sa mga Israelinhon nga iya mga tawo.
24: Nagatinguha bala kamo sa pagbawi sini? Sarang kamo makapanag-iya sang bisan ano nga ginhatag sa inyo sang inyo dios nga si Kemos, pero panag-iyahan namon ang tanan nga ginkuha sang Ginoo , nga amon Dios, para sa amon.
25: Nagadumdom bala kamo nga mas maayo pa kamo sang sa kay Balak nga anak ni Zipor nga hari sang Moab? Wala gid sia maghangkat sa Israel, indi bala? Nagpakig-away bala sia batok sa amon?
26: Ginpanag-iyahan sang Israel ang Hesbon kag Aroer, kag ang mga banwa sa palibot sini, kag ang tanan nga mga siudad sa mga pangpang sang Suba sang Arnon sa sulod sang 300 ka tuig. Ngaa bala wala ninyo pagbawia ini sa sini nga kalawigon?
27: Wala ako sing sayop nga nahimo sa imo. Nagsayop ka sa pagpakig-away sa akon. Ang Ginoo amo ang magahukom. Magapamat-od sia karon nga adlaw sa tunga sang mga Israelinhon kag mga Amonhon.
28: Pero ang hari sang mga Amonhon wala magsapak sa mensahe nga ginpadala sa iya ni Jepte.
29: Dayon gingamhan si Jepte sang Espiritu sang Ginoo . Nag-agi sia sa Galaad kag sa Manases, kag nagbalik sia sa Mispa sa Galaad. Halin didto nagkadto sia sa Amon.
30: Nagsaad si Jepte sa Ginoo nga nagasiling, Kon padag-on mo ako batok sa mga Amonhon,
31: igahalad ko subong nga halad nga sinunog ang nahauna nga tawo nga maggwa sa akon balay sa pagsugata sa akon, sa pag-abot ko halin sa akon pagdaog. Igadulot ko ina nga tawo sa imo subong isa ka halad.
32: Gani nagtabok si Jepte sa suba sa pagpakig-away sa mga Amonhon, kag ginpadaog sia sang Ginoo .
33: Ginsalakay niya sila halin sa Aroer tubtob sa kadutaan sa palibot sang Minit, baynte ka mga siudad tanan, tubtob sa Abel-Keramin. Madamo ang mga nagkalamatay, kag nalutos sang mga Israelinhon ang mga Amonhon.
34: Sang pagbalik ni Jepte pauli sa Mispa, ang iya anak nga babayi naggwa sa pagsugata sa iya nga nagasaot kag nagatukar sang tamborin. Bugtong sia nga anak ni Jepte. Wala na si Jepte sing iban pa nga anak nga lalaki ukon babayi.
35: Sang pagkakita niya sang iya anak nga babayi, gingisi ni Jepte ang iya kaugalingon nga bayu tungod sa kasubo, kag nagsiling, Abaw, anak ko! Ginasakit mo ang akon tagipusoon! Ngaa bala nga ikaw pa ang magpakalisod sa akon? Nakapanumpa na ako sa Ginoo , kag indi ko na ini mabawi!
36: Nagsiling ang anak nga babayi ni Jepte sa iya, Kon nakapanumpa na ikaw sa Ginoo , tumana ang imo ginsumpa nga pagahimuon sa akon karon nga ang Ginoo naghatag sa imo sing pagtimalos sa imo mga kaaway nga mga Amonhon.
37: Pero nagpangabay sia sa iya amay, Amo lang ini ang akon ginapangayo: pabay-i lang ako sa sulod sang duha ka bulan, agod makaupod ako sa akon mga abyan pakadto sa kabukiran sa pagpangasubo, tungod kay dapat ako mapatay nga isa ka birhen.
38: Gintugotan sia ni Jepte sa paglakat, kag nagpalayo sia sa kay Jepte sa sulod sang duha ka bulan. Sia kag ang iya mga abyan nagtaklad sa kabukiran, kag nagpangasubo tungod kay mapatay sia nga isa ka birhen.
39: Sa tapos sang duha ka bulan nagbalik sia sa iya amay. Ginhimo ni Jepte ang iya ginsumpa sa Ginoo . Napatay ang iya anak nga babayi nga isa ka birhen.
: Amo ini ang ginsugoran sang kinabatasan sa Israel,
40: nga ang mga babayi nga Israelinhon nagalakat sa pagpangasubo sing apat ka adlaw sa tagsa ka tuig para sa anak nga babayi ni Jepte nga Galaadnon.