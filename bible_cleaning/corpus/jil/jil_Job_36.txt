1: Si Elihu nagpadayon sa paghambal
2: Maghulathulat ka anay
: kag magpamati sang akon igasiling para sa kawsa sang Dios.
3: Madamo ang akon nahibaluan kag gamiton ko ang akon ihibalo
: sa pagpakita nga matarong ang Dios nga akon Manunuga.
4: Wala ako sing ginasiling sa imo nga binutig,
: sa imo atubang makita mo ang tawo nga tama kaalam.
5: Gamhanan gid ang Dios! Wala sia sing may ginatamay,
: kag wala sing bisan ano nga indi niya mahangpan.
6: Wala niya ginatugot nga ang mga makasasala magkabuhi sing malawig,
: kag ang mga imol ginahatagan niya sa gihapon sing katarungan.
7: Ginaapinan niya ang mga matarong,
: ginapagahom niya sila subong mga hari,
: kag ginapasidunggan niya sila sa walay katubtoban.
8: Apang kon ang mga tawo nagapos sa mga kadena,
: nga nagaantos tungod sang ila nahimo,
9: ang Dios nagapakilala sa ila sang ila mga sala kag sang ila bugal.
10: Ginapabati niya sila sang iya paandam
: nga magtalikod sila sa malaut.
11: Kon magtuman sila sa Dios kag mag-alagad sa iya,
: magakabuhi sila sing malinong kag mainuswagon.
12: Pero kon indi sila, mapatay sila nga wala sing ihibalo
: kag magatabok sila sa suba padulong sa kalibutan sang mga patay.
13: Ang mga di-diosnon nagapadayon sa paghupot sing kaakig,
: kag bisan nga silutan sila, indi sila magpangamuyo nga buligan.
14: Nagakapatay sila samtang pamatan-on pa,
: mapatay sila sa makahuloya nga pagkabuhi.
15: Pero ang Dios nagatudlo sa mga tawo paagi sa mga pag-antos
: kag ginagamit niya ang kasakitan sa pagbukas sang ila mga mata.
16: Ang Dios nagkuha sa imo gikan sa kabudlayan,
: kag ginapaagom niya sang kabuhi nga may kalig-unan,
: kag ang imo lamisa puno sing mga pagkaon.
17: Pero karon ginaagom mo ang silot nga nagakabagay sa imo.
18: Mag-andam ka nga ang mga hamham indi magdaya sa imo,
: kag ang manggad indi magpatalang sa imo.
19: Wala sing pulos ang pagpangayo mo sing tabang,
: ang bug-os mo nga kusog indi makabulig sa imo karon.
20: Indi paghanduma ang pag-abot sang kagab-ihon,
: ang tion nga ang mga pungsod magakawala.
21: Mag-andam ka nga indi magdangop sa malaut,
: ginpadalhan ka sing pag-antos agod magpalayo ka sa malaut.
22: Dumdoma kon daw ano kadako ang gahom sang Dios,
: sia amo ang labing maayo sa tanan nga manunodlo.
23: Wala sing may makatudlo sa iya kon ano ang iya himuon,
: ukon may makasiling nga naghimo sia sang malaut.
24: Ang Dios ginadayaw sa gihapon tungod sang iya ginahimo,
: dapat ka man magdayaw sa iya.
25: Ang tagsatagsa nakakita sang iya nahimo,
: pero wala sing may nakahangop sini tanan.
26: Indi ta mahangpan sing bug-os ang pagkagamhanan sang Dios
: ukon maisip ang iya mga tinuig.
27: Ang Dios amo ang nagakuha sang tubig gikan sa duta
: kag nagahimo sini nga mga tinulo sang ulan.
28: Ginabubo niya ang ulan gikan sa mga gal-om,
: kag nagatupa ini sa tanan nga mga katawhan.
29: Wala sing may nakahibalo kon ano ang paglakat sang panganod,
: ukon ano ang pagtunog sang daguob sa langit,
: sa diin yara ang Dios.
30: Nagapadala sia sing kilat sa bug-os nga langit,
: pero ang kadadalman sang dagat nagapabilin nga madulom.
31: Amo ini ang iya pagpakaon sang mga tawo
: kag paghatag sa ila sang bugana nga kalan-on.
32: Ginadakop sang iya mga kamot ang kilat,
: kag ginasugo niya ini sa pag-igo sang iliguon.
33: Ang daguob nagapahibalo sang palaabuton nga bagyo,
: kag ang mga kahayupan nakahibalo nga ang bagyo nagapadulong.