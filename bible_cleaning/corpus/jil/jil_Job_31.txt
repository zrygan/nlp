1: Nagsaad ako nga indi na gid magtulok
: nga may kaibog sa isa ka lamharon nga babayi.
2: Ano ang ginahimo sa aton sang Dios nga Makagagahom?
: Ano ang pagbalos niya sa ginahimo sang tawo?
3: Nagapadala sia sing kalalat-an kag kalaglagan
: sa ila nga nagahimo sing malain.
4: Ang Dios nakahibalo sang tanan nga ginahimo ko,
: kag nakita niya ang tagsa ko ka tikang.
5: Nagasumpa ako nga wala gid ako makahimo sing malaut,
: kag wala ako magtinguha sa pagdaya sa iban.
6: Kon timbangon ako sang Dios sa wala sing daya nga timbangan,
: iya makita nga wala gid ako sing sala.
7: Kon nagbiya ako sa matadlong nga dalan,
: ukon nagpaganyat ako sa malaut,
: ukon ang akon mga kamot namansahan sang sala,
8: kabay nga malaglag ang akon mga tanom,
: ukon iban ang magkaon sang akon gintanom.
9: Kon naganyat ako sa asawa sang akon kaingod,
: kag naghulat nga nagapanago sa gwa sang iya pwertahan,
10: kabay nga ang akon asawa mahimo nga manugluto sang pagkaon sang iban nga tawo
: kag maghulid sia sa iban nga tawo.
11: Ina nga sahi sang kalautan dapat silutan sing kamatayon.
12: Manginkaangay ini sang nagaharahara nga kalayo nga nagalaglag
: kag nagalamon sang tanan ko nga mga pagkabutang.
13: Kon nagreklamo batok sa akon ang isa sang akon mga suloguon,
: kag wala ko sia ginpamatii kag wala ko sia gintratar sing matarong,
14: ano ang pag-atubang ko sa Dios?
: Ano ang masiling ko kon mag-abot ang Dios sa paghukom sa akon?
15: Ang Dios nga nagtuga sa akon
: amo man ang nagtuga sang akon mga suloguon.
16: Wala gid ako nagpatumbaya sa pagbulig sa mga imol,
: wala ko ginpabay-i ang mga balo nga babayi nga magkalisod,
17: ukon ginpabay-an ang mga ilo nga magutoman samtang ako akon nagakaon.
18: Gin-atipan ko sila sa bug-os ko nga kabuhi.
19: Kon makita ko ang isa ka tawo nga tama ka imol
: nga indi makabakal sing bayu,
20: ginahatagan ko sia sing bayu nga delana
: nga ginhimo gikan sa bulbol sang akon mga karnero.
: Dayon nagadayaw sia sa akon sa bug-os niya nga tagipusoon.
21: Kon gindayaan ko ang isa ka ilo,
: tungod kay nakahibalo ako nga magadaog ako sa hukmanan,
22: kabay nga ang akon mga butkon magkalabali,
: kag mahamulag ini sa akon abaga.
23: Tungod kay nahadlok ako sa silot sang Dios,
: indi ako makahimo sina nga butang.
24: Wala gid ako magsalig sa manggad,
25: ukon nagpabugal sang akon manggad.
26: Wala gid ako magsimba sa adlaw bisan ini masilaw,
: ukon sa bulan bisan ini tuman katahom.
27: Wala gid ako mahaylo sa pagpasidungog sini
: paagi sa paghalok sang akon kamot sa pagtahod sa ila.
28: Ini isa ka sala nga pagasilutan sang kamatayon,
: kay nagapanghiwala ini sang Dios nga yara sa langit.
29: Wala gid ako magkasadya sang mag-antos ang akon mga kaaway,
: ukon magkalipay sang maabutan sila sing kalalat-an.
30: Wala ko gintugoti ang akon baba nga magpakasala
: paagi sa pagpangamuyo nga mapatay sila.
31: Ang tanan nga mga tawo nga nagaobra sa akon
: nakahibalo nga wala gid ako magsikway sang mga dumoluong.
32: Ginpadayon ko sa akon balay ang mga nagapanglakaton,
: kag wala ko sila pagpatuloga sa mga dalan.
33: Ang iban nga mga tawo nagatinguha sa pagtago sang ila mga sala,
: pero ako akon wala gid magtago sang akon mga sala.
34: Wala gid ako magkahadlok kon ano ang isiling sang mga tawo,
: wala gid matabo nga naghipos ako ukon wala magguwagowa sa balay
: tungod kay nahadlok ako sa ila pagtamay.
35: Wala gid bala sing may magapamati sa akon ginasiling?
: Nagasumpa ako nga matuod ang tagsa ka ginasiling ko.
: Kabay nga sabton ako sang Dios nga Makagagahom.
: Kon ang mga panumbongon batok sa akon
: sang akon kaaway nasulat kag mahatag sa akon,
36: ipangulintas ko ini nga may pagpabugal,
: kag ibutang ko ini sa akon ulo subong sang korona.
37: Isugid ko sa Dios ang tanan nga akon nahimo,
: kag magaatubang sa iya nga wala sing kahuya.
38: Kon kinawatan ko ang duta nga akon ginauma
: kag gin-agaw ini sa matuodtuod nga mga tag-iya,
39: kon ginkaon ko ang mga patubas nga nagatubo sa amo nga duta,
: pero ginpagutoman ko ang mga mangungoma nga nagtanom sini,
40: kabay nga sa baylo sang trigo kag sebada,
: magatubo ang mga hilamon kag mga bugang.
: Ang hambal ni Job natapos na.