1: Dayon ang anak ni Matatias nga si Judas, nga gintawag Macabeo, nagkuha sang iya lugar sa pagpangulo.
2: Ang tanan niya nga mga utod nga lalaki, kag ang tanan nga mga nagbuylog sa iya amay, nagbulig sa iya, kag malipayon sila nga nagpakig-away tungod sa Israel.
3: Nagdugang pa gid ang pagkabantog sang iya mga tawo tungod sa iya.
: Nagsuksok sia sang hapin sa dughan kaangay sang isa ka higante.
: Gingamit niya ang iya mga hinganiban kag nagpakig-away sa madamo nga mga inaway,
: nga nagaapin sang iya mga tawo paagi sa iya espada.
4: Kaangay sia sang isa ka leon sa iya pagpakig-away,
: kaangay sang isa ka bataon nga leon nga nagangurob sa iya tulokbon.
5: Ginpangita niya kag ginlagas ang mga malinapason sa kasugoan,
: ginsunog niya ang mga nagapigos sang iya mga tawo.
6: Ang mga malinapason nagapalangupos tungod sa kahadlok sa iya,
: ang tanan nga mga nagahimo sing malaut nagsalangisag,
: sa idalom sang iya pagdumala naagom ang kahilwayan.
7: Ginpaakig niya ang madamo nga mga hari,
: pero ginlipay niya ang katawhan sang Israel tungod sang iya mga hinimuan,
: kag ang iya handumanan nga maayo indi gid malimtan.
8: Naglibot sia sa mga banwa sang Juda
: kag ginpamatay niya ang mga di-diosnon,
: tungod sini ginluwas niya sa kaakig ang Israel.
9: Ginbantog sia sa bug-os nga kalibutan
: kag gintipon niya ang mga yara sa katalagman nga mapatay.
10: Pero si Apolonio nagtipon sing tingob sang mga Hentil kag sang isa ka daku nga hangaway halin sa Samaria sa pagpakig-away batok sa Israel.
11: Sang pagkahibalo sini ni Judas, naglakat sia sa pagpakig-away kay Apolonio, kag ginlutos sia ni Judas kag ginpatay. Madamo ang mga napilasan kag nagkalamatay, kag ang nabilin nga mga buhi nagpalalagyo.
12: Dayon ginkuha nila ang mga pagkabutang sang ila mga kaaway. Ginkuha ni Judas ang espada ni Apolonio kag gingamit niya sa iya pagpakig-away sa bug-os niya nga kabuhi.
13: Sang pagkabati ni Seron nga pangulo sang mga hangaway sang Siria nga si Judas nagtipon sing madamo kag mabakod nga mga hangaway lakip ang matutom nga mga tawo nga nag-unong sa iya sa pagpakig-away,
14: nagsiling sia, Mahimo ako sing paagi agod mabantugan ang akon ngalan kag makaagom sing kadungganan sa ginharian. Magapakig-away ako batok kay Judas kag sa iya mga sumolunod nga nagasupak sang mga sugo sang hari.
15: Gani nagtipon sia sang isa ka mabakod nga mga hangaway, mga tawo nga di-diosnon, sa pagbulig sa iya kag sa pagtimalos sa mga Israelinhon.
16: Sang nagahinampot sia sa alagyan sang Bet-horon, si Judas upod sang iya diutay nga grupo naggwa sa pagsugata sa iya.
17: Pero sang makita nila ang mga hangaway nga nagapadulong sa ila, nagsiling sila kay Judas, Ano ang mahimo naton sa sining madamo nga mga hangaway nga ka diutay sa aton? Wala labot sini maluya kita, tungod kay wala gid kita sing nakaon karon nga adlaw.
18: Si Judas nagsabat, Mahapos malutos ang madamo sang diutay nga mga tawo. Kay sa langitnon nga pagluwas, ang madamo ukon diutay pareho man lang.
19: Ang pagdaog sa inaway wala nasandig sa kadamo sang mga hangaway, kundi sa gahom nga nagagikan sa langit.
20: Nagaabot sila sa aton sa daku nga pagpabugal kag pagkamalinapason, sa pagpamatay sa aton kag sang aton mga asawa kag mga kabataan, kag sa pagkuha sang aton mga pagkabutang,
21: pero nagapakig-away kita tungod sa aton mga kabuhi kag sa aton mga kasugoan,
22: kag ang Ginoo magalaglag sa ila sa atubang naton. Indi kamo magkahadlok sa ila.
23: Sang pagkatapos niya hambal, ginsalakay niya gilayon si Seron kag ang iya mga hangaway kag nalaglag sila sa atubang niya.
24: Ginlagas sila ni Judas pakadto sa alagyan sang Bet-horon tubtob sa kapatagan. Mga 800 sa ila ang nagkalamatay, kag ang iban nagpalagyo pakadto sa duta sang mga Filistinhon.
25: Gani si Judas kag ang iya mga utod nga lalaki ginkahadlukan, kag ang mga tawo sa palibot nila gindakop sang kakulba.
26: Ang iya pagkabantog nabatian ni Haring Antioco, kag sa tanan nga mga pungsod may sugidsugid nahanungod sa kay Judas kag sang iya mga pagpakig-away.
27: Sang pagkabati ni Haring Antioco sini nga balita, naakig gid sia. Gani nagmando sia nga tipunon ang tanan nga mga hangaway sang iya ginharian, isa ka gamhanan nga grupo sang mga hangaway.
28: Gin-abrihan niya ang talaguan sang iya manggad kag ginhatagan niya sing isa ka tuig nga sweldo ang iya mga hangaway, kag ginsingganan sila sa paghanda sa bisan ano nga mahanabo.
29: Pero sang ulihi nasapwan niya nga naurot ang kwarta sa talaguan, kag ang ginabayad nga buhis halin sa probinsya diutay tungod sang pagbinahinbahin kag kahalitan nga iya gindala sa duta paagi sa iya pagdula sang mga kasugoan nga ginpatuman halin pa sang una.
30: Hinadlukan sia nga subong sang nahanabo sang makaisa ukon makaduha ka beses na, nga basi kon mawad-an sia sang galastuhon para sa iya mga balayran kag mga regalo nga iya ginhatag sing maalwan labaw pa sang sa una nga mga hari.
31: Naglibog gid ang iya ulo, kag nagpamat-od sia sa pagkadto sa Persia sa pagsukot sing mga buhis sa mga probinsya agod makasupot sing madamo nga pundo.
32: Gintugyan niya kay Lysias, isa ka bantog nga kaliwat sang hari, ang pagdumala sang ginharian halin sa Suba sang Eufrates pakadto sa dulonan sang Ehipto kag
33: gintugyan man niya kay Lysias ang pagtudlo sang iya anak nga lalaki nga si Antioco V tubtob sa iya pagbalik.
34: Ginbilin niya kay Lysias ang katunga sang iya mga hangaway kag mga elepante, kag ginmanduan niya sia sang tanan nga luyag niya himuon, nahanungod sang mga pumoluyo sa Judea kag Jerusalem.
35: Ginmanduan man niya si Lysias sa pagpadala sing mga hangaway sa pagguba kag paglaglag sang kusog sang Israel kag sang mga nabilin nga mga pumoluyo sang Jerusalem, sa pagpanas sang ila handumanan sa duta,
36: sa pagpaestar sang mga anak sang mga dumoluong sa tanan nga bahin sang ila mga kadutaan, kag sa pagpanagtag sang ila mga duta paagi sa pagabutgabot.
37: Dayon sang tuig 147 gindala sang hari ang nabilin nga katunga sang iya mga hangaway kag naghalin sia sa Antioquia, ang kapital sang iya ginharian. Nagtabok sia sa Suba sang Eufrates kag nag-agi sia sa Mesopotamia.
38: Ginpili ni Lysias si Tolemeo nga anak nga lalaki ni Dorimenes, kag si Nicanor kag si Gorgias, mga tawo nga isganan gikan sa mga Abyan sang Hari.
39: Ginpadala niya sila upod ang 40,000 ka mga soldado nga nagalakat lang kag 7,000 ka mga soldado nga nagasakay sa kabayo pakadto sa duta sang Juda sa paglaglag sini suno sa mando sang hari.
40: Ang bug-os nga kusog naglakat, kag sang pag-abot nila, malapit sa Emaus sa kapatagan, nagpatindog sila sang ila kampo.
41: Sang pagkabati sang mga negosyante sa amo nga duta ang ginahambal nahanungod sang kusog sang hangaway nagkadto sila sa kampo. Nagdala sila sing madamo nga bulawan kag pilak, kag mga kadena kag nagapangabay nga baklon nila ang mga Israelinhon subong mga ulipon. May upod sila nga mga hangaway gikan sa Idumea kag sa pungsod sang Filistia.
42: Si Judas kag ang iya mga utod nga lalaki nakatalupangod nga ang kahimtangan nagalain pa gid, kag ang dumoluong nga mga hangaway nagpatindog sang kampo sa ila duta. Nahibal-an man nila nga ang hari nagmando nga papason ang mga tawo.
43: Gani nagsiling sila sa isa kag isa, Patindugon naton liwat ang naguba nga pungsod kag magpakig-away kita para sa aton pungsod kag Templo.
44: Gintipon nila ang ila mga tawo sa paghanda para sa inaway, kag sa pagpangamuyo kag pagpangayo sing kaluoy sang Dios.
45: Ang Jerusalem wala sing pumoluyo kaangay sing isa ka desierto,
: wala sang iya mga anak nga nabilin sa pagsulod ukon paggwa.
: Ang balaan nga Templo gindagtaan kag ang anak sang mga dumoluong nag-agaw sang pamakod,
: nangin-ilistaran ini sang mga Hentil.
: Nadulaan na sing kalipay ang mga Israelinhon,
: wala na sang nagatukar sang plawta kag arpa.
46: Gani nagtipon sila kag nagkadto sa Mispa, sa atubang sang Jerusalem, tungod kay sang una anay ang Mispa amo ang lugar sa diin ang mga Israelinhon nagapangamuyo.
47: Nagpuasa sila sadto nga adlaw, nagsuksok sing bayu nga sako kag nagsabwag sing abo sa ila mga ulo, kag naggisi sang ila mga bayu.
48: Gin-abrihan sang mga Israelinhon ang Libro sang Kasugoan sa paghibalo sang pagtuytoy sang Dios, subong nga sa amo man nga kahimtangan ang mga Hentil nagapangita sang pagtuytoy sang ila mga diosdios.
49: May dala sila nga mga bayu sang pari, ang nahauna nga mga bunga, ang mga ikapulo, kag gindala nila sa atubang ang mga Nazareo nga nakatapos sa mga inadlaw sang ila mga panaad.
50: Kag nagsinggit sila sing tudo sa langit nga nagasiling, Ano bala ang himuon namon sa sini nga mga tawo, kag diin bala namon sila dalhon?
51: Ang imo balaan nga Templo ginpasipalahan kag gindagtaan kag ang imo mga pari nagalalaw sa kahuya,
52: kag karon ang mga Hentil nagatipon sing tingob sa paglaglag sa amon. Nakahibalo ikaw sang ila plano batok sa amon.
53: Ano bala ang amon pagbato sa ila kon indi mo kami pagbuligan?
54: Dayon nagpatunog sila sing mga trumpeta kag nagsinggit sing mabaskog.
55: Sa tapos sini nagpili si Judas sing mga pangulo sang mga tawo nga magadumala sing mga grupo nga tag-1,000, tag-100, tag-singkwenta, kag tag-napulo.
56: Nagpahibalo sia nga ang mga nagapatindog sing mga balay ukon ang mga kalasalon, ukon ang mga nagapatanom sing mga ubas, ukon ang mga nahadlok sarang makapauli suno sa Kasugoan.
57: Dayon ang mga hangaway naglakat, kag naghimo sila sing kampo sa nabagatnan sang Emaus.
58: Si Judas nagsiling sa ila, Maghanda kamo sang inyo mga hinganiban kag magpakaisog. Buas, aga pa gid maghanda kamo sa pagpakig-away sa sining mga Hentil nga nagtililipon sa paglaglag sa aton kag sa aton Templo.
59: Mas maayo pa sa aton nga magkalamatay sa inaway sang sa magtan-aw sang pagkalaglag sang aton pungsod kag sang aton Templo.
60: Pagahimuon sang Ginoo kon ano ang iya kabubot-on.