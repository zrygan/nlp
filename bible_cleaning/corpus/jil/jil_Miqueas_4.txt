1: Sa palaabuton nga mga adlaw
: ang bukid nga ginatindugan sang Templo
: manginpinakamataas sa tanan,
: magatimbuok labaw sa tanan nga mga kabakuloran.
: Madamo nga mga pungsod ang magakadto sa iya,
2: kag ang ila mga tawo magasiling,
: Dali, mataklad kita sa bukid sang Ginoo ,
: sa Templo sang Dios sang Israel.
: Tudloan niya kita kon ano ang luyag niya nga aton pagahimuon,
: malakat kita sa mga dalanon nga iya ginpili.
: Kay ang pagtudlo sang Ginoo nagagikan sa Jerusalem,
: gikan sa Sion nagahambal sia sa iya mga tawo.
3: Husayon niya ang mga pagsinuay sang mga pungsod,
: kag manginhukom sia sa tunga sang gamhanan nga mga pungsod, nga malapit kag malayo sa Israel.
: Ang ila mga espada himuon nila nga mga arado,
: kag ang ila mga bangkaw himuon nila nga mga inughagbas.
: Ang mga pungsod indi na maggubat sa pagpakig-away,
: ukon maghanda liwat para sa inaway.
4: Ang tagsatagsa magaestar sa paghidait
: sa tupad sang iya katamnan sing ubas kag mga kahoy nga higera,
: kag wala sing may magapahadlok sa ila.
: Ang Ginoo sang mga hangaway nagsaad sini.
5: Ang tagsa ka pungsod nagasimba kag nagatuman sang ila kaugalingon nga dios, pero magasimba kita kag magatuman sa Ginoo nga aton Dios sa walay katubtoban.
6: Ang Ginoo nagasiling, Ang tion magaabot nga akon tipunon ang mga tawo nga nag-antos sa pagkabihag, ining mga tawo nga akon ginsilutan.
7: Mga piang sila kag malayo sila sa ila mga ilistaran, pero ang diutay nga mabilin magasugod liwat kag mangingamhanan nga pungsod. Magagahom ako sa ila sa Bukid sang Sion halin sadto nga tion tubtob sa walay katubtoban.
8: Kag ikaw, Jerusalem, sa diin ang Dios kaangay sang manugbantay sang mga karnero nga yara sa tore, nagabantay sang iya mga tawo, sa liwat manginpangulo ikaw nga siudad sang ginharian pareho sang una.
9: Ngaa nagagurahab ka? Ngaa nagaantos ka kaangay sang babayi nga manugbata? Tungod bala nga wala ikaw sing hari, kag ang imo mga manuglaygay patay na?
10: Maglubid ka sa kasakit kag mag-ugayong, mga pumoluyo sang Jerusalem, kaangay sang babayi nga manugbata. Karon kinahanglan maghalin kamo sa siudad kag mag-estar sa latagon. Kinahanglan magkadto kamo sa Babilonia, pero didto pagahilwayon kamo sang Ginoo gikan sa inyo mga kaaway.
11: Madamo nga mga pungsod ang nagtipon sa pagsalakay sa imo. Nagasiling sila, Ang Jerusalem kinahanglan gub-on! Luyag kita magtan-aw nga guba ini nga siudad!
12: Pero ini nga mga pungsod wala makahibalo kon ano ang yara sa hunahuna sang Ginoo . Wala sila makahibalo nga nagaplano sia sa pagtipon sa ila kag sa pagsilot sa ila, pareho sang inani nga ginatipon kag ginalinas.
13: Ang Ginoo nagasiling, Mga pumoluyo sang Jerusalem, lakat kamo kag siluti ang inyo mga kaaway! Pabakuron ko kamo kaangay sang baka nga salsalon ang mga sungay kag bronsi ang mga kuko. Dugmokon ninyo ang madamo nga mga pungsod, kag ang manggad nga ila ginkuha sa palugos inyo ihatag sa akon, ang Ginoo sang bug-os nga kalibutan.