1: Ang mga tawo nagasabat,
: Sin-o bala ang nagpati sang amon karon ginabalita?
: Sin-o bala ang nakakita sang gahom sang Ginoo ?
2: Kabubot-on sang Ginoo nga ang iya alagad
: magatubo kaangay sang isa ka tanom nga nagapanggamot sa mamala nga duta.
: Wala sia sing tindog ukon kaambong
: nga matalupangdan naton sia.
: Wala gid sing katahom sa iya,
: nga paghandumon naton sia.
3: Gintamay naton sia kag ginsikway,
: ginbatas niya ang mga pag-antos kag mga kasakit.
: Wala gani sing isa nga luyag magtulok sa iya,
: wala naton sia ginsapak subong nga daw wala gid sia sing pulos.
4: Pero ginbatas niya ang mga pag-antos nga para kuntani sa aton,
: ang mga kasakit nga kita kuntani ang mapas-an.
: Pero naghunahuna kita nga ang iya mga pag-antos
: silot nga ginpadala sang Dios.
5: Pero ginpilas sia tungod sang aton mga sala,
: ginhanot sia tungod sang mga kalautan nga aton ginhimo.
: Ang silot nga iya gin-antos naghilway sa aton,
: gin-ayo kita tungod sang mga bunal nga iya naagom.
6: Tanan kita kaangay sang mga karnero nga nagtalang,
: ang tagsatagsa sa aton naglakat sa iya kaugalingon nga dalan.
: Pero ang silot ginpatupa sang Ginoo sa iya,
: ang silot nga bagay sa aton tanan.
7: Ginpintasan sia, pero ginbatas niya ini sing mapainuboson,
: wala gid sia magreklamo.
: Kaangay sang isa ka kordero nga ilihawon,
: kaangay sang isa ka karnero nga pagaguntingan,
: wala gid sia magreklamo.
8: Gindakop sia kag ginhukman kag gindala agod patyon,
: wala sing nabalaka sang iya dinangatan.
: Ginpatay sia tungod sang mga sala sang iya mga tawo.
9: Ginbutang sia sa lulobngan upod sa mga kriminal,
: ginlubong sia upod sa mga manggaranon,
: bisan nga wala sia sing sala nga nahimo,
: ukon nakahambal sia sing butig.
10: Ang Ginoo nagasiling,
: Ako ang nagbuot nga sia magaantos,
: ang iya kamatayon isa ka halad sa pagdala sang kapatawaran.
: Gani makakita sia sang iya mga kaliwat;
: magakabuhi sia sing malawig,
: kag paagi sa iya ang akon plano magamadinalag-on.
11: Sa tapos ang kabuhi sang pag-antos, makaangkon sia liwat sang kalipay,
: makahibalo sia nga ang iya mga pag-antos indi nanginwalay pulos.
: Sia ang akon matarong nga alagad nga sa iya nahamuot ako,
: pas-anon niya ang silot sang madamo,
: kag tungod sa iya patawaron ko sila.
12: Gani hatagan ko sia sing lugar sang kadungganan
: isa ka lugar upod sa bantog kag gamhanan nga mga tawo.
: Ginhatag niya ang iya kabuhi sing kinabubot-on,
: kag nagpakigbahin sa inagihan sang mga kriminal.
: Nagtal-os sia sa mga makasasala,
: kag nag-antos sang silot nga bagay sa ila.