1: Ang mga pangulo sang mga panimalay sang mga Levinhon nagkadto kay Eleazar nga pari, kay Josue nga anak ni Nun, kag sa mga pangulo sang mga panimalay sang tanan nga tribo sang Israel.
2: Nagsiling sila sa ila didto sa Silo, sa duta sang Canaan, Ang Ginoo nagsugo paagi kay Moises nga hatagan kami sing mga siudad nga amon estaran, kag kadutaan sa palibot nga halalban sang amon kasapatan.
3: Gani suno sa ginsugo sang Ginoo , ang mga tawo sang Israel naghatag sa mga Levinhon sini nga mga siudad kag mga duta nga halalban gikan sa ila mga kadutaan.
4: Ang mga panimalay sang mga Kohatnon amo ang nahauna nga ginhatagan sing mga siudad. Ang mga panimalay nga kaliwat ni Aaron nga pari, ginhatagan sing trese ka mga siudad gikan sa kadutaan nanday Juda, Simeon, kag Benjamin.
5: Ang iban sang mga Kohatnon ginhatagan sing napulo ka mga siudad, gikan sa kadutaan sang mga tribo nanday Efraim kag Dan, kag gikan sa katunga nga tribo ni Manases sa Nakatundan.
6: Ang mga Gersonhon ginhatagan sing trese ka mga siudad gikan sa kadutaan sang mga tribo nanday Isacar, Aser, Neftali, kag gikan sa katunga nga tribo ni Manases sa Sidlangan.
7: Ang mga panimalay sang mga Merarinhon ginhatagan sing dose ka mga siudad gikan sa kadutaan sang mga tribo nanday Ruben, Gad, kag Zabulon.
8: Ang mga tawo sang Israel, naghatag sa mga Levinhon sini nga mga siudad kag mga palahalban, paagi sa pagabutgabot, suno sa ginsugo sang Ginoo paagi kay Moises.
9: Amo ini ang mga ngalan sang mga siudad gikan sa mga kadutaan sang mga tribo nanday Juda kag ni Simeon nga ginhatag
10: sa mga kaliwat ni Aaron, sa isa ka panimalay sang mga Kohatnon nga mga Levinhon. Sila amo ang nahauna nga ginhatagan sing parti.
11: Ginhatag sa ila ang siudad sang Kiryat-arba si Arba amay ni Anak, nga amo ang Hebron, sa kabakuloran sang Juda, lakip ang mga palahalban sa palibot sini.
12: Pero ang mga latagon sang siudad kag ang mga banwa sini ginhatag na nila kay Caleb, ang anak ni Jefone, subong iya ginapanag-iyahan.
13: Dugang sa Hebron, isa man ka siudad nga dalangpan para sa tawo nga nakapatay, ginhatag nila ining masunod nga mga siudad sa mga kaliwat ni Aaron nga pari: ang Libna,
14: Hatir, Estemoa,
15: Holon, Debir,
16: Ayin, Huta, kag Bet-semes lakip ang tanan sini nga halalban: siyam ka mga siudad gikan sa mga tribo ni Juda kag Simeon.
17: Gikan sa kadutaan ni Benjamin, ginhatag sa ila ang apat ka mga siudad: Gabaon, Geba,
18: Anatot, kag Almon lakip ang ila mga palahalban sini.
19: Trese ka mga siudad tanan lakip ang mga halalban sini, ang ginhatag sa mga kaparian nga mga kaliwat ni Aaron.
20: Ang iban nga mga panimalay sang mga Kohatnon nga Levinhon, ginhatagan sing mga siudad halin sa kadutaan ni Efraim.
21: Ginhatag sa ila ang apat ka mga siudad: Siquem kag ang halalban sini sa kabakuloran sang Efraim, isa man ka siudad nga dalangpan para sa tawo nga nakapatay, ang Gezer,
22: Kibsaim, kag Bet-horon lakip ang ila mga halalban sini.
23: Gikan sa kadutaan ni Dan, ginhatag sa ila ang apat ka mga siudad: Elteke, Gibeton,
24: Ayalon, kag Gat-rimon, lakip ang mga halalban sini.
25: Gikan sa kadutaan sang katunga sang tribo ni Manases nga yara sa nakatundan, ginhatag sa ila ang duha ka mga siudad: Taanak kag Gat-rimon lakip ang ila mga halalban sini.
26: Ining mga panimalay sang Kohatnon nakabaton sing napulo ka mga siudad tanan, lakip ang mga halalban sini.
27: Ang isa pa ka panimalay sang mga Levinhon nga Gersonhon, nakabaton gikan sa katunga nga tribo ni Manases sing duha ka mga siudad: ang Golan sa Basan, isa man ka siudad nga dalangpan para sa tawo nga nakapatay, kag Beestera, lakip ang ila mga halalban sini.
28: Gikan sa kadutaan ni Isacar, nabaton nila ang apat ka mga siudad: Kision, Daberat,
29: Harmut, Enganim, lakip ang mga halalban sini.
30: Gikan sa kadutaan ni Aser, nabaton nila ang apat ka mga siudad: Misal, Abdon,
31: Helkat, kag Rehob, lakip ang mga halalban sini.
32: Gikan sa kadutaan ni Neftali, nabaton nila ang tatlo ka mga siudad: Kedes sa Galilea, lakip ang halalban sini, isa man ka siudad nga dalangpan para sa tawo nga nakapatay, ang Hamot-dor, kag Kartan, lakip ang ila mga halalban sini.
33: Ang nagkalainlain nga mga panimalay sang mga Gersonhon, nakabaton sing trese tanan ka mga siudad lakip ang mga halalban sini.
34: Ang iban sang mga Levinhon, ang mga panimalay sang mga kaliwat ni Merari, nakabaton gikan sa kadutaan ni Zabulon sang apat ka mga siudad: Jokneam, Karta,
35: Dimna, Nahalal, lakip ang mga halalban sini.
36: Gikan sa duta ni Ruben, nabaton nila ang apat ka mga siudad: Beser, Jahaz,
37: Kedemot, kag Mefaat, lakip ang ila mga halalban sini.
38: Gikan sa kadutaan ni Gad, nabaton nila ang apat ka mga siudad: Ramot sa Galaad, lakip ang halalban sini, nga isa man ka siudad nga dalangpan para sa tawo nga nakapatay, ang Mahanaim,
39: Hesbon, kag Jazer lakip ang ila mga halalban sini.
40: Ang iban sang mga panimalay nga Levinhon nga amo ang nagkalainlain nga mga panimalay sang Merarinhon ginhatagan sing dose tanan ka mga siudad.
4142: Gikan sa kadutaan nga ginpanag-iyahan sang mga Israelinhon, kwarentay otso tanan ka mga siudad lakip ang mga halalban sa palibot sini, ang ginhatag sa mga Levinhon.
43: Gani ginhatag sang Ginoo sa Israel ang tanan nga duta nga ginsaad niya sa ila mga katigulangan nga ihatag sa ila. Sang mapanag-iyahan nila ini, nag-estar sila didto.
44: Ang Ginoo naghatag sa ila sing paghidait sa palibot nila, suno sa iya ginsaad sa ila mga katigulangan. Wala sing isa sang ila mga kaaway nga makasarang sa ila, tungod kay ang Ginoo nagpadaog sa ila batok sa tanan nila nga mga kaaway.
45: Gintuman sang Ginoo ang tanan niya nga mga ginsaad sa mga tawo sang Israel.