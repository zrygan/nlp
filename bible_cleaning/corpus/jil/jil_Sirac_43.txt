1: Daw ano katahom sang masanag kag mahawan nga kahawaan sa ibabaw naton!
: Daw ano ka mahimayaon nga lalantawon ini!
2: Sa paggwa sang adlaw, nagapahayag ini sa iya pagbutlak,
: ang butang nga makatilingala amo ang binuhatan sang Labing Mataas.
3: Sa iya pagtaas ginapamala niya ang duta,
: sin-o ang makaagwanta sa iya kainit?
4: Ang tawo nagadabok sang hornohan sa pagpainit sini,
: pero ang adlaw nagasunog sang mga bukid sing makatlo ka pilo.
: Nagapasungaw ini sang init kag nagapagwa ini sang silak
: nga masilaw sa mga mata.
5: Gamhanan ang Ginoo nga naghimo sini,
: kag sa iya sugo nagapadayon ini sa iya alagyan.
6: Kag dayon, ang bulan nga wala nagaatrasar,
: sa pagtanda sang mga binulan kag sa pagpain sang mga panahon.
7: Ang bulan amo ang talandaan sang mga piesta,
: isa ka kapawa nga nagaamat dulom sa tapos ang iya pag-ugsad.
8: Ang ngalan sang mga binulan nagahalin sa iya,
: katahom sa iya kon magbaylo ang iya dagway,
: bandera sang mga hangaway sa kahitaasan
: nga nagasiga sa kahawaan sang langit.
9: Ang himaya sang mga bituon amo ang nagapatahom sang langit,
: isa ka masilaw nga adorno sa kahitaasan sang Ginoo.
10: Sa paghambal sang balaan nga Dios nahamtang sila suno sa iya pagmando,
: wala gid sila nagapalta sa ila pagbantay.
11: Tan-awa ang balangaw kag dayawa ang naghimo sini.
: Daw ano katahom sang iya sini himaya.
12: Sa palibot sang kalangitan nagaporma ini sing mahimayaon nga kurba
: nga gindibuho sang mga kamot sang Labing Mataas.
13: Sa iya pagmando nagakalahulog ang mga yelo,
: nagapangilat sa pagtuman sang iya mga paghukom.
14: Gani ginabuksan ang mga talaguan sang iya manggad sa kahawaan,
: kag ang mga panganod nagalupad kaangay sang mga pispis.
15: Sa iya daku nga gahom ginatipon niya ang mga panganod,
: kag ginapamuka niya ang mga yelo nga daw mga bato.
1617: Sa iya atubang nagakurog ang mga bukid
: sa pagtunog sang daguob, ang duta nagalubid sa kasakit.
: Sa iya kabubot-on, nagahuyop ang habagat
: ukon nagaporma ang bagyo sa aminhan kag ang buhawi.
: Ginawisik niya ang mga yelo kaangay sang mga pispis nga nagahugpa,
: nagahugpa ini kaangay sang mga apan.
18: Ang mata nagadayaw sang katahom sang iya kaputi
: kag ang hunahuna natingala sang iya pagkalahulog.
19: Kaangay sang asin, nagaula sia sing mga yelo sa ibabaw sang duta,
: nga kon magbilog ini nagatig-a kaangay sang mga tunok.
20: Ang mabugnaw nga hangin nagahuyop halin sa aminhan,
: kag ang yelo nagaporma sa ibabaw sang tubig,
: nga napahamtang sa kalaparan nga tubigon,
: kag ginasuksok ini sang tubig subong panaming sa dughan.
21: Ginahalunhon niya ang mga kabukiran kag ginapakigas ang desierto,
: kaangay sang kalayo ginapalaya niya ang mga tanom.
22: Pero ang ambon nagaayo sang tanan sa nagakaigo nga tion,
: sa tapos ang init nagatupa ang tun-og nga nagapabuhi.
23: Sa iya kaalam ginpalinaw niya ang kadagatan,
: kag ginpamutangan ini sing mga isla.
24: Ang mga nagapanakayon sa kadagatan magasugid sang iya sini mga katalagman,
: ang ila mga ginasugid nagapuno sa aton sing katingala.
25: Kay didto may makatalanhaga kag makatilingala nga mga binuhatan,
: tagsa ka sahi sang mga sapat kag dalagku nga mga tinuga sa kadagatan.
26: Salamat sa iya, ang tanan nahimo sing maayo,
: ang tanan nga mga tinuga nagaalalangot tungod sang iya pulong.
27: Bisan madamo ang aton mahambal indi pa maurot ang aton inugsiling,
: sa malip-ot nga pulong, Sia amo ang tanan.
28: Sa diin kita makuha sing tuman nga gahom sa pagdayaw sa iya?
: Kay sia ang Gamhanan, labaw sa tanan niya nga mga binuhatan.
29: Ang Ginoo makakulogmat, labing gamhanan,
: kag makatilingala sa iya gahom.
30: Bayawa ang Ginoo sa imo mga pagdayaw tubtob sa imo masarangan
: sa gihapon labaw pa sia sa imo mga pagpahayag.
: Ubosa ang imo tanan nga kusog kon ikaw magdayaw sa iya.
: Indi ka magkataka, kulang pa ang imo pagdayaw sa iya.
31: Sin-o bala ang nakakita sa iya sa pagsaysay sa iya?
: Sin-o bala ang makadayaw sa iya nga nagakabagay sa iya?
32: May madamo pa nga mga katanhagaan nga labaw pa sang sa sini,
: kay diutay lamang sang iya mga binuhatan ang aton nakita.
33: Ang Ginoo mismo ang naghimo sini tanan nga mga butang,
: kag naghatag sing kaalam sa diosnon nga mga tawo.