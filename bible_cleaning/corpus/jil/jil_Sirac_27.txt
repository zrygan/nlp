1: Madamo ang nagdinaya agod makaganansya,
: kay ang nagahandom sa pagmanggad nadulman ang iya mga mata.
2: Subong sang palpal nga nabugsok sa gintung-an sang duha ka bato
: amo man ang pagbinutig sa tunga sang pagbakal kag sang pagbaligya.
3: Kon ang tawo indi magpadayon sa pagtahod sa Ginoo,
: ang iya panimalay malaglag sa labing madali.
4: Uyoga ang ayagan, kag ang sagbot mabilin,
: amo man ang sala sang isa ka tawo mapahayag kon maghambal sia.
5: Ang horno nagatilaw sang obra sang maninihon
: amo man ang paghambalanay nagatilaw sang isa ka tawo.
6: Subong nga ang bunga nagapahayag kon paano gintatap ang kahoy,
: amo man ang hambal sang tawo, nagapakita sang iya ginabatyag.
7: Indi pagdayawa ang isa ka tawo tubtob mabatian mo sia nga nagahambal,
: kay amo ini ang pagtilaw sang iya pagkatawo.
8: Kon ang imo ginapangita amo ang pagkamaminatud-on,
: makita mo ini, kag isuksok ini kaangay sang matahom nga bayu.
9: Ang mga pispis nga pareho sing sahi nagaupdanay,
: kag ang pagkamaminatud-on nagabalik sa nagahimo sini.
10: Ang leon nagahukmong sa paghulat sang iya tulokbon,
: kag amo man ang sala sa mga nagahimo sing kalautan.
11: Ang hambal sang diosnon nga tawo may kaalam sa gihapon,
: pero ang isa ka buangbuang nagabalhin pareho sang bulan.
12: Indi ka magtener upod sa mga buangbuang,
: pero magpabilin ka upod sa mga maalam.
13: Ang hambal sang mga buangbuang makailinit,
: ginahimo nila nga kaladlawan ang mga kalautan.
14: Ang hambal sang palasumpa nga mga tawo nagapatindog sang mga balahibo,
: kon mag-inaway ini nga mga tawo, ang iban nagatabon sang ila mga dulonggan.
15: Ang inaway sang mga bugalon nagapadulong sa patyanay,
: ang ila insultohanay masakit pamatian.
16: Ang nagasugid sang mga sekrito indi masaligan,
: kag indi makakita sang abyan nga iya naluyagan.
17: Higugmaa ang imo abyan, kag saligi sia,
: pero kon isugid mo ang iya mga sekrito, indi ka na lang mag-upod sa iya.
18: Subong nga ang isa ka tawo nagapatay sang iya kaaway,
: ginguba man nimo ang pagpakig-abyan sang imo kaingod.
19: Subong sang isa ka pispis nga ginbuy-an mo sa imo kamot,
: amo man ang imo abyan kon madula, indi na makita.
20: Indi na paglagsa kay malayo na sia,
: kag nakapalagyo sia sa siod kaangay sang usa.
21: Ang isa ka pilas sarang mabugkosan kay ang insulto sarang mapatawad,
: pero ang nagasugid sang sekrito wala na sing paglaom.
22: Ang tawo nga nagapangilay nagapahito sing malain,
: wala sing makapugong sa iya sa paghimo sini.
23: Matam-is sia maghambal sa imo atubang
: kag nagadayaw gid sang imo ginahambal,
: pero lain man ang iya ginasiling kon wala ka na,
: kag pakalainon niya ang imo ginsiling.
24: Wala na ako sing ginakangil-aran labaw sa tanan, kundi ini nga tawo,
: kag ang Ginoo nagakangil-ad man sa iya.
25: Ang bisan sin-o nga nagahaboy sing bato sa ibabaw nagahaboy sini sa iya kaugalingon nga ulo,
: kag ang maluibon nga bunal nagapilas sang tanan sa palibot.
26: Ang nagakutkot sing buho mahulog sa sini,
: ang nagabutang sing siod madakpan sini.
27: Ang kalautan nga ginahimo sang isa ka tawo magabalik sa iya,
: kag indi sia makahibalo kon diin ini maghalin.
28: Ang bugalon nga tawo nagayaguta kag nagainsulto,
: pero ang balos sa iya nagahulat kaangay sang nagahukmong nga leon.
29: Ang mga nagakalipay sa pagkapukan sang diosnon nga mga tawo masiod,
: kag magaantos sing kasakit sa wala pa sila mapatay.
30: Ang aligutgot kag ang kaakig, akon man ginakangil-aran,
: pero ini sila yara sa makasasala.