1: Dayon si Jonas nga yara sa tiyan sang isda nagpangamuyo sa Ginoo nga iya Dios
2: Sa akon kalisdanan, nagpanawag ako sa imo, O Ginoo
: kag ginsabat mo ako.
: Gikan sa kadadalman, sa kalibutan sang mga patay
: nagpangayo ako sing tabang kag ginpamatian mo ako.
3: Gintagbong mo ako sa kadadalman,
: sa kadadalman gid sang dagat,
: sa diin nalikupan ako sang mga tubig,
: kag ang tanan mo nga mga balod nga dalagku nag-agi sa ibabaw ko.
4: Nagdumdom ako nga gintabog nimo ako gikan sa imo atubang
: kag indi na ako makakita liwat sang imo balaan nga Templo.
5: Ginlapawan ako sang tubig kag nagpungapunga ako,
: gintabunan gid ako sang dagat,
: kag ang akon ulo ginputos sang mga lumot.
6: Nagsalop ako sa kaidadalman sang mga kabukiran,
: sa duta nga ang iya mga pwertahan natrangkahan sing walay katubtoban.
: Pero ikaw, O Ginoo nga akon Dios,
: nagpabalik sa akon nga buhi gikan sa kaidadalman.
7: Sang akon mabatyagan nga mahunusan na ako sang ginhawa,
: dayon, O Ginoo nagpangamuyo ako sa imo,
: kag sa imo balaan nga Templo ginpamatian mo ako.
8: Ang mga nagasimba sa wala pulos nga mga diosdios
: nagbiya sang ila katampad sa imo.
9: Pero magaamba ako sa pagdayaw sa imo,
: magadulot ako sa imo sing halad,
: kag tumanon ko ang akon ginsaad.
: Ang kaluwasan nagagikan sa Ginoo !
10: Dayon ang Ginoo nagmando sa isda nga iluad si Jonas sa hunasan, kag gintuman ini sang isda.