1: Ang Ginoo amo ang hari! Magkalipay ka, O duta!
: Magkalipay kamo, tanan nga mga isla sang kadagatan!
2: Ang mga panganod kag ang kadudulman yara sa palibot niya,
: ang iya trono napasad sa katarungan kag hustisya.
3: Ang kalayo nagauna sa iya,
: kag nagasunog sa iya mga kaaway sa palibot niya.
4: Ang iya kilat nagapasanag sang kalibutan,
: ang duta nakakita sini kag nagakurog.
5: Ang mga bukid nagakatunaw subong sang kandila sa atubang sang Ginoo ,
: sa atubang sang Ginoo sang bug-os nga duta.
6: Ang mga kalangitan nagasugid sang iya pagkamatarong,
: kag ang tanan nga mga katawhan nakakita sang iya kagamhanan.
7: Ang tanan nga nagasimba sa mga diosdios ginpakahuy-an,
: ang tanan nga mga dios nagayaub sa atubang niya.
8: Ang mga tawo sang Sion nagakalipay,
: kag ang mga siudad sang Juda nagakasadya,
: tungod sang imo mga paghukom, O Dios!
9: O Ginoo , ikaw ang nagagahom sang bug-os nga duta,
: mas gamhanan pa ikaw sang sa tanan nga mga dios.
10: Ang Ginoo nagahigugma sa mga nagadumot sang malaut,
: ginaapinan niya ang mga kabuhi sang iya mga tawo,
: ginaluwas niya sila sa gahom sang malaut.
11: Ang kapawa nagasilak sa mga matarong,
: kag ang kalipay sa maayo nga mga tawo.
12: Magkalipay kamo, tanan nga mga matarong,
: tungod sang ginhimo sang Ginoo !
: Dumdoma ang ginhimo sang balaan nga Dios,
: kag magpasalamat kamo sa iya!