1: Si Josafat nagbulos sa iya amay nga si Asa subong hari kag ginpalig-on niya ang iya ginharian batok sa Israel.
2: Nagbutang sia sing mga hangaway sa napamakuran nga mga siudad sang Juda, sa mga sakop palibot sang Juda, kag sa mga siudad nga gin-agaw ni Asa sa kadutaan sang Efraim.
3: Ang Ginoo naghatag sing mga kaayuhan kay Josafat, tungod kay nagsunod sia sa nahauna nga ginhimo sang iya amay kag wala magsimba kay Baal.
4: Gin-alagad niya ang Dios sang iya amay, gintuman ang mga mando sang Dios kag wala magginawi kaangay sa ginhimo sang mga hari sang Israel.
5: Ang Ginoo naghatag kay Josafat sing malig-on nga paggahom sa ginharian sang Juda, kag ang tanan nga mga tawo nagdala sa iya sing mga regalo, gani nagmanggaranon sia kag ginpasidunggan sing labi.
6: Ginpalabi gid niya ang pag-alagad sa Ginoo , kag ginlaglag niya ang tanan nga mga lugar sa diin ginasimba ang mga diosdios. Iya man ginlaglag ang mga simbulo sang diosa nga si Asera sa Juda.
7: Sa ikatlo nga tuig sang iya paggahom ginpadala niya ang masunod nga mga opisyales sa pagtudlo sa mga siudad sang Juda: sila amo sanday Benhail, Abdias, Zacarias, Netanael, kag Micaya.
8: Gin-updan sila sang siyam ka mga Levita kag duha ka mga pari. Ang mga Levita amo sanday Semaya, Natanias, Zebadias, Asael, Semiramot, Jonatan, Adonias, Tobias, Tabalonias, kag ang mga pari nga amo sanday Elisama kag Joram.
9: Gindala nila ang libro sang Kasugoan sang Ginoo kag nagkadto sila sa tanan nga mga banwa sang Juda, nga nagatudlo sini sa mga tawo.
10: Ginhimo sang Ginoo nga ang tanan nga mga ginharian sa palibot magkahadlok sa pagpakig-away batok kay Haring Josafat.
11: Ang iban nga mga Filistinhon nagdala kay Josafat sing madamo nga pilak kag mga regalo, kag ang iban nga mga taga-Arabia nagdala sa iya sang 7,700 ka mga karnero kag 7,700 ka mga kanding.
12: Gani nagdugang pa gid ang gahom ni Josafat. Sa bug-os nga Juda nagpatindog sia sing mga pamakod kag mga siudad
13: sa diin nabutang ang mga bodega nga ginataguan sang madamo nga mga pagkabutang.
: Sa Jerusalem ginbutang niya ang mataas nga mga opisyales,
14: suno sa ila mga kabarangayan. Si Adna amo ang pangulo sang mga hangaway gikan sa kabarangayan sang Juda, kag may 300,000 ka mga soldado nga sakop niya.
15: Ang ikaduha amo si Johanan nga may 280,000 ka mga soldado,
16: kag ang ikatlo amo si Amasias nga anak ni Zicri nga may 200,000 ka mga soldado. Si Amasias nag-alagad sa Ginoo sing kinabubot-on.
17: Ang pangulo sang mga hangaway gikan sa kabarangayan ni Benjamin amo si Eliada, isa ka maisog nga soldado nga may sakop nga 200,000 ka mga soldado nga may mga taming kag mga pana.
18: Ang madason sa iya amo si Jozabad nga may 180,000 ka mga soldado nga nasangkapan para sa inaway.
19: Ini nga mga soldado nag-alagad sa hari sa Jerusalem, kag dugang pa sini iya ginpamutang ang iban nga mga soldado sa mga siudad sang Juda nga napamakuran.