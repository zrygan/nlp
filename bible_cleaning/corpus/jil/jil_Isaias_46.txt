1: Amo na ini ang katapusan sang mga dios sang Babilonia!
: Si Bel kag si Nebo sang una anay ginsimba,
: pero karon ginakarga sila sa mga asno,
: lulan sa likod sang kapoy nga mga hayop!
2: Amo na ini ang katapusan sadto nga mga dios sang Babilonia!
: Ang mga diosdios indi makaluwas sang ila kaugalingon,
: gin-agaw sila kag ginbihag!
3: Pamati kamo sa akon, mga kaliwat ni Jacob,
: tanan nga mga nabilin sang akon mga tawo.
: Gin-atipan ko kamo halin pa sang inyo pagkatawo.
4: Ako amo ang inyo Dios, kag magatatap sa inyo
: tubtob magtigulang kamo kag mag-ubanon.
: Ako ang naghimo sa inyo kag magatatap sa inyo,
: ako magabulig kag magaluwas sa inyo.
5: Ang Ginoo nagasiling, Kay sin-o ninyo ako ipaanggid?
: May yara bala nga kaangay sa akon?
6: Ang mga tawo nagaabri sang ila mga puyo; nagabubo sang bulawan,
: kag nagatimbang sang pilak.
: Nagasuhol sila sing platero sa paghimo sing isa ka dios,
: dayon nagaluhod sila kag nagasimba sini.
7: Ginahakwat nila kag ginapas-an ini,
: ginapahamtang nila ini sa isa ka lugar, kag nagapabilin ini didto,
: indi makahulag sa iya ginatindugan.
: Kon may magpangamuyo sa sini, indi ini makasabat,
: ukon makaluwas sa iya sa katalagman.
8: Dumdoma ninyo ini, kamo nga mga makasasala,
: talupangda ang akon ginhimo.
9: Dumdoma ang natabo sang una nga panahon,
: kilalaha nga ako amo lamang ang Dios,
: kag wala sing isa kaangay sa akon.
10: Halin sa ginsugoran ginsugid ko kon ano ang maabutan sini,
: dugay na gintagna ko kon ano ang mahanabo.
: Nagsiling ako nga ang akon mga plano indi mapaslawan,
: tumanon ko ang tanan nga akon ginatuyo nga himuon.
11: Magatawag ako sang isa ka tawo sa pag-abot halin sa sidlangan,
: magasulip sia kaangay sang isa ka dapay,
: kag himuon ang akon ginplano.
: Naghambal ako, kag matuman ini.
12: Pamati kamo sa akon, kamo nga batinggilan nga mga tawo
: nga nagahunahuna nga malayo kaayo ang pagdaog.
13: Ginapadali ko ang adlaw sang pagdaog,
: indi gid man malayo ini.
: Sa indi madugay magadaog ako.
: Luwason ko ang Jerusalem
: kag pasidunggan ko ang Israel didto.