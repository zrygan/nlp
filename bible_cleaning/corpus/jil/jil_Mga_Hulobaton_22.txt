1: Kon papilion ka sa kadungganan kag daku nga manggad, pilia ang kadungganan.
2: Wala sing kinatuhay ang manggaranon kag imol, kay sila nga duha gintuga sang Ginoo .
3: Ang maalam nga tawo makakita sang magaabot nga kagamo kag ginalikawan niya ini, pero ang buangbuang nga tawo magapadayon kag sa ulihi magahinulsol sia.
4: Tahura ang Ginoo , magpaubos ka, kag makaangkon ka sing manggad, kadungganan kag malawig nga kabuhi.
5: Kon ginapakamahal mo ang imo kabuhi, maglikaw ka sa mga siod sa dalanon nga nagadakop sang mga malaut.
6: Tudloi ang bata sang husto nga pagginawi, kag iya ini pagasundon sa bug-os niya nga kabuhi.
7: Ang imol nga mga tawo ulipon sang manggaranon. Maghulam ka sing kwarta kag mangin-ulipon ka sang nagpahulam sa imo.
8: Magpanggas ka sang binhi sang pagkadi-matarong kag magaani ka sing kalaglagan kag ang imo pagpamigos sa iban magauntat.
9: Magmaalwan ka, kag magpaambit sang imo pagkaon sa imol. Pagabendisyunan ka sang Ginoo tungod sini.
10: Tabuga ang palahikay nga tawo, kag ang binais, ang inaway, kag ang pasipala magauntat.
11: Ang may putli sing tagipusoon kag malulo sa paghambal manginiya abyan ang hari.
12: Ang Ginoo nagaapin sang kamatuoran paagi sa iya paghimutig sang mga pulong sang mga butigon.
13: Ang matamad nga tawo nagapabilin sa balay kag nagasiling sia nga basi ang mga leon magapatay sa iya kon maggwa sia.
14: Ang pagpanginbabayi ukon pagpanginlalaki isa ka siod nga nagadakop sang mga tawo nga ginakaakigan sang Ginoo .
15: Kinaugali sang mga kabataan ang paghimo sang kabuangan, pero ang nagakaigo nga paghanot magatudlo sa ila sing maayo.
16: Kon maghatag ka sing mga regalo sa mga manggaranon ukon magpigos sang mga imol agod magmanggaranon ka, ikaw mismo magaimol.
17: Magpamati ka kag tudloan ko ikaw sang ginsiling sang mga mangin-alamon. Tun-i ang ila mga ginatudlo,
18: kag manginmalipayon ka kon huptan mo ini sa imo tagipusoon kag masaulo ini.
19: Luyag ko nga magsalig ka sa Ginoo , gani, karon luyag ko nga itudlo ini sa imo.
20: Nagsulat ako sing traynta ka mga hulobaton para sa imo. Puno ini sing kaalam kag maayo nga laygay,
21: kag magatudlo ini sa imo kon ano gid ang kamatuoran. Dayon kon ikaw ipadala sa pag-usisa sini, magabalik ka nga may husto nga sabat.
22: Indi ka magpamintaha sa imol nga tawo tungod lamang kay sarang mo mahimo ini. Indi pagdaugdaoga ang isa ka tawo nga wala sing nagatabang sa iya sa atubangan sang korte.
23: Ang Ginoo amo ang magatabang sang ila kaso, kag magabutang sa katalagman ang mga nagahingabot sang ila kabuhi.
24: Indi ka magpangamigo sa mga tawo nga mainiton kag mapintas kon maakig,
25: basi masunod mo ang ila pamatasan, kag indi ka na makabaylo sang imo kaugalingon.
26: Indi magtug-an nga ikaw ang manabat sang utang sang iban.
27: Kon indi ka makabayad, kuhaon nila bisan pa ang imo higdaan.
28: Indi mo paghalinon ang muhon nga ginbutang sang imo mga katigulangan.
29: Nakita mo bala ang tawo nga maayo mag-obra? Ipakita ko sa imo ang isa ka tawo nga mas maayo sang sa iban kag takos sa pag-alagad sa mga hari.