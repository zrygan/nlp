1: Magtindog ka, O Jerusalem, kag magsilak kaangay sang adlaw,
: ang himaya sang Ginoo nagasilak sa imo!
2: Ang iban nga mga kapungsoran pagatabunan sang kadudulman,
: pero sa imo magasilak ang kapawa sang Ginoo ,
: ang himaya sang iya presensya magaupod sa imo!
3: Ang mga kapungsoran magapalapit sa imo kapawa,
: kag ang mga hari sa pamanagbanag sang imo bag-o nga adlaw.
4: Tulok ka sa imo palibot kag tan-awa kon ano ang nagakahanabo
: Ang imo mga tawo nagatipon sa pagpauli!
: Ang imo mga anak nga lalaki magapauli halin sa malayo nga mga lugar,
: ang imo mga anak nga babayi pagakugoson kaangay sang mga kabataan.
5: Makita mo ini kag mapun-an ka sing kalipay,
: magakurog ka sa kakunyag.
: Ang manggad sang mga kapungsoran pagadalhon sa imo,
: halin sa tabok sang kadagatan magaabot ang ila mga manggad.
6: Ang malawig nga katay sang mga kamelyo magaabot, halin sa Midian kag Efa.
: Magaabot sila halin sa Seba, nga nagadala sang bulawan kag insyenso.
: Ang mga tawo magasugid sang maayong balita nahanungod sang ginhimo sang Ginoo !
7: Ang tanan nga mga karnero sang Kedar kag Nebayot
: pagadalhon sa imo subong mga halad,
: kag idulot sa altar sa paglipay sa Ginoo .
: Ang Ginoo magahimo sang iya Templo nga mas mahimayaon pa sang sa una.
8: Ano bala ini nga mga sakayan nga nagalupad kaangay sang mga panganod,
: kaangay sang mga pating nga nagapauli?
9: Ini sila mga sakayan nga halin sa malayo nga mga kapungsoran,
: nga nagadala pauli sang mga tawo sang Dios.
: May dala sila nga pilak kag bulawan,
: sa pagpasidungog sa ngalan sang Ginoo ,
: ang balaan nga Dios sang Israel,
: nga nagbuot nga ang tanan nga mga kapungsoran magpasidungog sang iya mga tawo.
10: Ang Ginoo nagasiling sa Jerusalem,
: Ang mga dumoluong magapatindog liwat sang imo mga pader,
: kag ang ila mga hari magaalagad sa imo.
: Sa akon kaakig ginsilutan ko kamo,
: pero karon ipakita ko sa inyo ang akon kaayo kag kaluoy.
11: Sa adlaw kag gab-i ang inyo mga pwerta nangin bukas,
: agod nga ang mga hari sang mga kapungsoran
: makadala sa inyo sang ila manggad.
12: Pero ang mga pungsod nga wala nagaalagad sa imo
: malaglag sing bug-os.
13: Ang kahoy nga pino, ang enebro, kag ang sipres,
: ang pinakamaayo nga kahoy halin sa mga kagulangan sang Libano,
: pagadalhon diri sa pagpatindog liwat sa imo,
: O Jerusalem, sa pagpatahom sang akon Templo,
: sa paghimo sang akon siudad nga mahimayaon.
14: Ang mga kaliwat sadtong nagpigos sa imo magaabot
: kag magasaludo sa pagpakita sang ila pagtahod.
: Ang tanan nga nagtamay sa imo sang una magasimba sa imo tiilan.
: Pagatawgon ka nila Ang Siudad sang Ginoo ,
: Ang Sion, ang Siudad sang Balaan nga Dios sang Israel.
15: Indi ka na pagsikwayon kag pagdumtan,
: isa ka siudad nga ginbayaan kag mamingaw.
: Himuon ko ikaw nga gamhanan kag matahom,
: isa ka lugar sang kalipay nga walay katapusan.
16: Ang mga pungsod kag mga hari magatatap sa imo subong sang isa ka iloy
: nga nagatatap sang iya anak.
: Mahibaluan mo nga ako, ang Ginoo , nagluwas sa imo,
: nga ang gamhanan nga Dios sang Israel naghilway sa imo.
17: Dalhan ko ikaw sing bulawan sa baylo sang bronsi,
: pilak sa baylo sang salsalon,
: kag saway sa baylo sang kahoy,
: kag makaangkon ka sing salsalon sa baylo sang bato.
: Ang imo mga pangulo indi na magpigos sa imo,
: himuon ko nga maggahom sila sa katarungan kag paghidait.
18: Ang mga ginahod sang pagpamintas indi na mabatian liwat,
: ang kalaglagan indi na liwat mag-abot sa imo pungsod.
: Bantayan ko ikaw kag apinan kaangay sang isa ka pader,
: dayawon mo ako tungod kay ginluwas ko ikaw.
19: Ang adlaw indi na mangin-imo kapawa kon adlaw,
: ukon ang bulan indi mangin-imo kapawa kon gab-i,
: kay ako, ang Ginoo , mangin-imo kapawa sa walay katapusan,
: ang kapawa sang akon himaya magasilak sa imo.
20: Ang inadlaw sang imo pagpangasubo matapos na.
: Ako, ang Ginoo , mangin-imo kapawa nga walay katapusan,
: nga sobra pa sang sa adlaw kag bulan.
21: Ang tanan mo nga mga pumoluyo magahimo sing matarong,
: kag magapanag-iya sang duta sa walay katapusan.
: Ako ang nagbutang dira sa ila, ako ang naghimo sa ila,
: sa pagpakita sang akon pagkagamhanan sa tanan.
22: Bisan ang imo pinakadiutay kag pinakakubos nga panimalay
: manginmabakod kag mangin-isa ka gamhanan nga pungsod.
: Himuon ko ini sa labing madali
: kon mag-abot ang nagakaigo nga tion.
: Ako amo ang Ginoo !