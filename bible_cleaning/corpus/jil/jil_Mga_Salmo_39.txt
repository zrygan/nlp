1: Nagsiling ako sa akon kaugalingon, Andaman ko gid ang akon ginahimo,
: kag indi ko pagpabay-an ang akon dila nga magpakasala.
: Indi gid ako maghambal sang bisan ano
: samtang malapit sa akon ang malaut nga mga tawo.
2: Naghipos ako, kag wala gid magsiling bisan isa ka tinaga,
: bisan pa nahanungod sang butang nga maayo!
: Pero nagdugang pa gani ang akon pag-antos,
3: kag napun-an gid sing libog ang akon tagipusoon.
: Sa sobra ko nga pagpanumdom sini, nagdugang pa gani ang akon pagkatublag,
: indi na gid ako makapugong sa pagpamangkot
4: O Ginoo , tubtob pa bala san-o ang akon pagkabuhi?
: San-o bala ako mapatay?
: Sugiri ako kon san-o matapos ang akon kabuhi.
5: Daw ano kalip-ot ang kabuhi nga ginhatag mo sa akon!
: Para sa imo ang akon bug-os nga kabuhi daw sa wala lang.
: Matuod gid ang kabuhi sang tawo kaangay lang sang isa ka huyop sang hangin,
6: kaangay sia sang isa ka landong!
: Matuod gid ang tanan nga iya ginahimo wala sing kapuslanan,
: nagatipon sia sang manggad, pero indi sia makahibalo kon sin-o sini ang magapulos!
7: Karon, ano na lang ang akon lauman, O Ginoo?
: Ang akon paglaom yara sa imo.
8: Luwasa ako sa tanan ko nga mga sala,
: kag indi ako paghimua nga kaladlawan sang mga buangbuang.
9: Magahipos ako, indi gid ako maghambal bisan isa ka tinaga,
: kay ginpaantos mo ako sing subong sini.
10: Indi na ako pagsiluti pa!
: Daw mapatay na ako sa imo pagbakol!
11: Ginasilutan mo ang mga tawo tungod sang ila mga sala paagi sa imo pagsaway,
: kag kaangay sang sapatsapat ginalaglag mo ang ila ginahigugma.
: Matuod gid nga ang tawo kaangay lang sang isa ka huyop sang hangin!
12: Pamatii ang akon pangamuyo, O Ginoo ,
: kag talupangda ang akon pagpakitluoy,
: indi ka maghipos kon ako magpanawag sa imo!
: Kaangay ako sang tanan ko nga mga katigulangan,
: bisita man lang ako nimo sa malip-ot nga tion.
13: Pabay-i lang ako, agod nga may kalipay man,
: sa wala pa ako makataliwan kag mawala na.