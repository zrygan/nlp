1: Ang Ginoo naghambal sa akon liwat,
2: Tawo nga mamalatyon, magtagna ka kag isugid ang akon ginasiling, ako, ang Ginoo nga Gamhanan. Pagaisinggit nimo ini nga mga pulong
: Magaabot ang makakulogmat nga adlaw!
3: Madali na lang ang adlaw, ang adlaw nga ang Ginoo magahukom,
: isa ka adlaw nga magal-om kag magamo para sa mga kapungsoran.
4: May gira sa Ehipto
: kag may daku nga pag-antos sa Etiopia.
: Madamo ang magakalamatay sa Ehipto.
: Ang pungsod pagakuhaan sang mga pagkabutang
: kag bayaan nga nalaglag.
5: Sa sini nga gira magakalamatay man ang mga soldado nga ginsuholan halin sa Etiopia, Libya, Lidya, Arabia, Kub, kag bisan pa halin sa akon kaugalingon nga mga tawo.
6: Ang Ginoo nagasiling, Halin sa Migdol sa aminhan pakadto sa Syene sa bagatnan, ang tanan nga nagaapin sa Ehipto magakalamatay sa inaway. Ang bugalon nga mga hangaway sang Ehipto malaglag. Ako, ang Ginoo nga Gamhanan, amo ang naghambal sini.
7: Ini nga duta manginlabing mamingaw sa kalibutan, kag ang iya mga siudad malaglag sing bug-os.
8: Kon sunogon ko ang Ehipto kag ang tanan nga mga nagaapin sa iya magakalamatay, dayon makilala nila nga ako, amo ang Ginoo .
9: Kon mag-abot ina nga adlaw, kag ang Ehipto malaglag, magapadala ako sing mga mensahero nga nagasakay sa mga sakayan sa pagpaandam sang nagapabuyanbuyan nga Etiopia, kag magakahadlok sila. Ina nga adlaw magaabot!
10: Ang Ginoo nga Gamhanan nagasiling, Gamiton ko si Haring Nabucodonosor sang Babilonia sa pagkuha sang manggad sang Ehipto.
11: Sia kag ang iya mapintas nga mga hangaway magaabot sa paglaglag sang duta. Salakayon nila ang Ehipto paagi sa mga espada, kag bisan diin lang sa duta may mga patay.
12: Pamalahon ko ang Suba sang Nilo, kag ihatag ang Ehipto sa gahom sang malaut nga mga tawo. Ang mga dumoluong magalaglag sang bug-os nga duta. Ako, ang Ginoo , amo ang naghambal sini.
13: Ang Ginoo nga Gamhanan nagasiling, Laglagon ko ang mga diosdios kag ang di-matuod nga mga dios sa Memfis. Wala sing isa nga magagahom sa Ehipto, kag pahadlukon ko ang tanan nga mga tawo.
14: Himuon ko nga ang nabagatnan nga bahin sang Ehipto mamingaw, kag sunogon ko ang siudad sang Zoan sa aminhan. Silutan ko ang kapital nga siudad sang Tebes.
15: Patilawon ko ang siudad sang Pelusyum, ang daku nga pamakod sang Ehipto, sang akon nagabalingaso nga kaakig. Laglagon ko ang manggad sang Tebes.
16: Sunogon ko ang Ehipto, kag ang Pelusyum magaantos. Ang mga pader sang Tebes marumpag, kag ang siudad magabaha.
17: Ang pamatan-on nga mga lalaki sang mga siudad sang Heliopolis kag Bubastis magkalamatay sa inaway, kag ang iban nga mga tawo pagabihagon.
18: Magadulom sa Tapanes kon gub-on ko ang gahom sang Ehipto, kag laglagon ko ang kusog nga ila ginapabugal. Ang gal-om magalikop sa Ehipto kag ang mga tawo sa tanan nga mga siudad didto pagabihagon.
19: Kon silutan ko ang Ehipto sa sini nga paagi, makilala nila nga ako amo ang Ginoo .
20: Sa ikapito nga adlaw sang nahauna nga bulan sang ika-11 nga tuig nga kami ginbihag, ang Ginoo naghambal sa akon,
21: Tawo nga mamalatyon, ginbali ko ang butkon sang hari sang Ehipto. Wala sing isa nga nagbugkos ukon naglakilaki sini agod mag-ayo kag magbakod liwat sa pag-uyat sang espada.
22: Gani karon, amo ini ang akon ginasiling, ako, ang Ginoo nga Gamhanan: Ako ang kaaway sang hari sang Ehipto. Balion ko ang duha niya ka mga butkon, ang maayo kag ang bali na nga daan, kag ang espada mahulog gikan sa iya kamot.
23: Paalaplaagon ko ang mga Ehiptohanon sa bug-os nga kalibutan.
24: Dayon pabakuron ko ang mga butkon sang hari sang Babilonia kag ibutang ko ang akon espada sa iya mga kamot. Pero balion ko ang mga butkon sang hari sang Ehipto, kag magaugayong sia kag mapatay sa atubang sang iya kaaway.
25: Paluyahon ko sia, kag pabakuron ang hari sang Babilonia. Kon ihatag ko sa iya ang akon espada kag ipuntariya niya ini sa Ehipto, ang tanan magakilala nga ako, amo ang Ginoo .
26: Paalaplaagon ko ang mga Ehiptohanon sa bug-os nga kalibutan. Dayon magakilala sila nga ako, amo ang Ginoo .