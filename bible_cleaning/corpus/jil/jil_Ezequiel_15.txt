1: Ang Ginoo naghambal sa akon,
2: Tawo nga mamalatyon, ano bala ang kinaayo sang balagon sang ubas sang sa isa ka kahoy? Ano bala ang kinaayo sang isa ka sanga sang balagon sang ubas sang sa iban nga mga kahoy sa talon?
3: Sarang mo bala ini magamit sa paghimo sang bisan ano? Makahimo ka bala gikan sa sini sing isa ka bugsok nga sab-itan sang bisan ano nga butang?
4: Maayo lang ini igatong sa kalayo. Dayon kon ang iya duha ka punta masunog kag ang sa tunga maupos, makahimo ka bala bisan ano gikan sa sini?
5: Sang wala pa ini masunog wala ini sing pulos. Karon kay ang kalayo nagsunog kag nag-upos sini, naglabi pa gid nga wala ini sing pulos.
6: Karon amo ini ang ginasiling sang Ginoo nga Gamhanan: Subong nga ang balagon sang ubas ginakuha sa talon kag ginasunog, kuhaon ko man ang akon mga tawo nga nagaestar sa Jerusalem
7: kag silutan sila. Nakapalagyo sila sa kalayo, pero karon ang kalayo magasunog sa ila. Kon silutan ko sila, makilala ninyo nga ako amo ang Ginoo .
8: Indi sila matutom sa akon, gani himuon ko nga desierto ang pungsod. Ang Ginoo nga Gamhanan naghambal sini.