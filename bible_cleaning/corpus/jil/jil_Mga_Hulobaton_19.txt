1: Mas maayo pa ang imol nga maminatud-on, sang sa buangbuang nga butigon.
2: Ang paghimo sang isa ka butang nga wala mapainuinohi indi maayo. Ang dasudaso sa iya ginahimo dali mapaso.
3: Ang iban nga mga tawo nagahalit sang ila kaugalingon paagi sa ila binuang nga mga buhat, kag ang Ginoo amo ang ila basulon.
4: Ang manggaranon nga tawo madali makakita sing bag-o nga mga abyan, pero ang imol nga tawo ginabayaan sang iya mga abyan.
5: Ang nagabinutig sa korte pagasilutan, kag indi gid sia makapalagyo.
6: Ang tanan nagatinguha sa pagkuha sang maayo nga kabubot-on sang gamhanan nga mga tawo. Ang tanan naluyag magpakig-abyan sa tawo nga may ginahatag.
7: Ang mga pariente sang imol nga tawo wala sing makuha sa iya, amo ina nga wala sia sing mga abyan. Bisan daw ano ang iya pagtinguha indi sia makaangkon sing mga abyan bisan isa lang.
8: Ang tawo nga nagatuon nagahatag sing kaayuhan sa iya kaugalingon. Gani dumdoma ang imo natun-an kag ikaw magamainuswagon.
9: Ang nagasaksi sing butig sa korte indi makapalagyo sa silot, ang nagabinutig malaglag.
10: Ang mga buangbuang indi dapat magkabuhi sa patuyang, kag ang mga ulipon indi man dapat maggahom sa gamhanan nga mga tawo.
11: Ang tawo nga may paghangop nagapugong sang iya kaakig. Wala sia nagasapak sa makasayop sa iya.
12: Ang kaakig sang hari kaangay sang ngurob sang isa ka leon, pero ang iya maayo nga buot kaangay sang ginapaabot nga ulan.
13: Ang buangbuang nga anak makadala sing kalaglagan sa iya amay. Ang asawa nga reklamadora kaangay sang nagatulotulo nga tubig.
14: Ang isa ka tawo makapanubli sing balay kag kwarta sa iya mga ginikanan, pero ang Ginoo lamang ang sarang makahatag sa iya sing but-anan nga asawa.
15: Sigi magtinamad ka. Magpadayon ka sa pagtulog, pero gutoman ka.
16: Ang nagatuman sang mga kasugoan sang Dios magakabuhi sing malawig. Ang nagasikway sang mga kasugoan mapatay.
17: Ang nagahatag sa mga imol kaangay lang sang nagapahulam sa Ginoo , kay ang Ginoo magabayad sa iya.
18: Disiplinaha ang imo mga kabataan samtang magamay pa sila, kay kon indi mo sila pagdisiplinahon nagabulig ka sa ila kalaglagan.
19: Kon ang isa ka tawo mainiton dapat sia manabat sang maabutan sini. Kon tabangan mo sia sa kahul-anan sing makaisa, kinahanglan tabangan mo sia pirme.
20: Magpamati ka sang laygay kag tumana ini, kag sa pila ka adlaw manginmaalam ka.
21: Ang isa ka tawo ayhan magaplano sing madamo nga mga butang, pero ang kabubot-on sang Ginoo amo ang matuman.
22: Ang pagkahakog makahuloya, ang imol nga tawo maayo pa sang sa butigon.
23: Tahura ang Ginoo kag magakabuhi ka sing malawig, kontento kag malayo sa katalagman.
24: Ang iban nga mga tawo tama katamad sa pagtimo sang ila kaugalingon nga pagkaon.
25: Ang bugal dapat silutan, agod ang mga tawo nga wala sing tinun-an makatuon sing leksyon. Ang maalam nga tawo makahangop kon tudloan sia.
26: Ang nagapintas sa iya amay ukon nagatabog sang iya iloy gikan sa iya puloy-an amo ang anak nga makahuloya kag talamayon.
27: Anak, kon indi ka magpalaygay, mapatumbayaan mo ang nahibaluan na nimo.
28: Wala sing hustisya kon ang isa ka saksi nakapamat-od na sa paghalit sang isa ka tawo. Ang malaut nga mga tawo luyag gid magtilaw sang kalautan.
29: Ang bugalon nga buangbuang pat-od gid nga pagabunalon.