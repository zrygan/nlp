1: Ini nga libro ginsulat ni Baruc nga anak ni Nerias, apo ni Maseya kag gikan sa mga kaliwatan nanday Sedequias, Hasadias kag Helkias. Ginsulat ini didto sa Babilonia,
2: sa ikapito nga adlaw sang bulan sa ikalima nga tuig sa tapos nga ang Jerusalem naagaw kag ginsunog sang mga taga-Babilonia.
34: Ginbasa sing matunog ni Baruc ini nga libro sa kay Jeconias nga anak ni Joaquim nga hari sang Juda, kag subong man sa tanan nga mga nagaestar sa Babilonia sa ubay sang Suba sang Sud. Ang tanan nga sari sang tawo sa bisan ano nga kahimtangan sang pangabuhimga dungganon, mga kabataan sang mga harianon nga panimalay, kag mga katigulangan nagpamati samtang ginabasa ini nga libro.
5: Sang mabasa ang libro, ang tanan naghibi, nagpuasa kag nagpangamuyo sa Ginoo.
6: Dayon ang tagsatagsa naghatag sang kwarta sa ila masarangan
7: kag ang kwarta ginpadala sa Jerusalem kag ginhatag kay Joaquim, ang Pinakamataas nga Pari, anak ni Helkias kag apo ni Salum. Ang iban nga kwarta ginhatag sa iban nga mga pari kag sa tanan nga mga tawo nga upod ni Joaquim sa Jerusalem.
8: Sa ika-10 nga adlaw sang bulan sang Sivan, ginpadala ni Baruc ang balaan nga mga galamiton nga ginkuha gikan sa Templo kag ginbalik niya ini sa Juda. Ini nga mga galamiton nahuman sa pilak nga ginpabuhat ni Sedequias nga anak ni Haring Josias sang Juda,
9: sa tapos nga ginbihag ni Haring Nabucodonosor sang Babilonia si Jeconias, upod sa mga pangulo, sampaton nga mga manug-obra, mga dungganon, kag ordinaryo nga mga tawo nga iya gindala sa Babilonia gikan sa Jerusalem.
10: Ang mga tawo nagsulat
: Palihog gamita ang kwarta nga amon ginapadala sa imo sa pagbakal sang mga kasapatan nga para sa mga halad nga sinunog kag sa mga halad para sa mga sala, ibakal man ini sang insyenso kag sang mga halad nga kalan-on. Ihalad ini sa altar sang Ginoo nga aton Dios,
11: kag ipangamuyo ang kabuhi ni Haring Nabucodonosor sang Babilonia kag sang iya anak nga si Belsasar nga maglawig diri sa duta kaangay sang kalangitan.
12: Sa sini ang Ginoo magapalig-on kag magatuytoy sa amon. Si Nabucodonosor kag ang iya anak nga si Belsasar magaapin sa amon kag magaunong kami sa ila tubtob kami buhi, dayon ila kami mahamut-an.
13: Nagapangabay man kami nga imo kami ipangamuyo sa Ginoong Dios tungod kay nakasala kami batok sa iya, kag nagakaakig pa sia gihapon sa amon.
14: Palihog basaha ining libro nga amon ginapadala sa imo kag sa Templo magtuad ka sang imo kaugalingon nga mga sala sa nahauna nga adlaw sang Piesta sang mga Palasilungan kag sa iban nga balaan nga mga adlaw sang pagtilipon.
15: Amo ini ang pagtuad nga inyo pagabuhaton: Ang Ginoo nga amon Dios matarong, pero natabunan pa kami gihapon sang kahuloy-an. Kami tanan nga mga taga-Juda, mga taga-Jerusalem,
16: ang amon mga hari, mga pangulo, mga pari, mga propeta kag ang amon mga katigulangan ginpakahuy-an,
17: tungod kay nakasala kami batok sa Ginoo nga amon Dios,
18: kag naglalis sa iya. Wala kami nagpamati sa iya kag nagpangabuhi suno sa iya mga sugo.
19: Halin sadtong pagpagwa sang Ginoo sang amon mga katigulangan gikan sa Ehipto tubtob karon, padayon ang amon paglalis sa iya kag wala gid kami nagpangduhaduha sa pagsupak sa iya.
20: Sadto pa nga daan, sang pagpagwa sang Ginoo sang amon katigulangan gikan sa Ehipto, agod ihatag sa amon ang maayo kag mapatubason nga duta, iya kami nga ginpakamalaut paagi sa iya alagad nga si Moises. Kag karon nagaantos kami tungod sadto nga mga pagpakamalaut.
21: Wala namon pagtumana ang mga ginpanghambal sang Ginoo nga amon Dios nga iya ginpahayag paagi sa mga propeta. Sa baylo amon gintuman ang amon naluyagan kag nagpadayon sa amon malaut nga mga buhat. Nag-alagad kami sa amon mga dios kag nagbuhat sang mga ginkangil-aran sang Ginoo.