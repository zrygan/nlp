1: Amo ini ang mensahe ni Abdias, ang ginsiling sang Ginoo nga Gamhanan nahanungod sa pungsod sang Edom.
: Ginpadala sang Ginoo ang iya manugbalita sa mga kapungsoran,
: kag nabatian namon ang iya ginsiling
: Maghanda kamo! Malakat kita sa pag-away sang Edom!
2: Nagasiling ang Ginoo sa pungsod sang Edom,
: Pahuyangon ko ikaw,
: kag ang tanan magatamay sa imo.
3: Ang imo bugal nagdaya sa imo.
: Ang imo ginaestaran napamakuran sang bato,
: ang imo balay yara sa putokputokan sang mga kabukiran,
: gani nagasiling ka sa imo kaugalingon,
: Sin-o gid bala ang makapukan sa akon?
4: Pero bisan ipahamtang mo ang imo balay subong kataas sang pugad sang agila,
: nga daw didto na sa mga kabituonan,
: pero akon ikaw sa gihapon butongon paidalom,
: Amo ini ang ginsiling sang Ginoo .
5: Kon mag-abot ang mga makawat sa kagab-ihon,
: ila lamang ginakuha ang ila naluyagan.
: Kon ang mga tawo magpamupo sing ubas,
: may ginabilin gid sila nga salaghawan.
: Pero laglagon ikaw sing bug-os sang imo mga kaaway.
6: Mga tawo sang Edom nga mga kaliwat ni Esau,
: ang inyo mga manggad, ginpanguha nila tanan.
7: Gindayaan ka sang mga nagadampig sa imo,
: gintabog nila ikaw gikan sa imo pungsod.
: Ang mga tawo nga anay nagpakighidait sa imo karon naglutos sa imo.
: Yadtong mga abyan nga nagkaon upod sa imo, nagbutang sing siod sa pagdakop sa imo,
: kag naghambal nahanungod sa imo, Diin na bala ang kaabtik niya sang una?
8: Ang Ginoo nagasiling,
: Sa adlaw nga silutan ko ang Edom,
: laglagon ko ang ila maabtik nga mga lalaki
: kag dulaon ko ang kaalam gikan sa Kabukiran ni Esau.
9: Ang mga hangaway sang Teman magakurog sa kahadlok,
: kag ang tagsa ka soldado sa Bukid ni Esau pagapatyon.
10: Tungod kay imo ginkawatan kag ginpamatay
: ang mga kaliwat ni Jacob nga imo mga pariente,
: laglagon ikaw kag pakahuy-an sa walay katapusan.
11: Yara ikaw nga nagatan-aw sadto nga adlaw
: sang ginguba sang dumoluong nga mga kaaway ang ila mga pwerta.
: Subong ikaw kalain sadtong mga dumoluong
: nga naghakot sang manggad sang Jerusalem
: kag nagpartida sini sa ila kaugalingon.
12: Indi ka kuntani magkalipay
: sa malain nga dinangatan sang imo mga pariente sa Juda.
: Wala ka kuntani magkasadya
: sa adlaw sang paglaglag sa ila.
: Wala ka kuntani magkadlaw
: sa mga kalisdanan nila.
13: Wala ka kuntani magsulod sa siudad sang akon mga tawo
: sa pagkasadya sa ila pag-antos
: kag sa pag-agaw sang ila mga manggad
: sa adlaw sang paglaglag sa ila.
14: Wala ka kuntani magtindog sa ginsang-an sang mga dalan
: sa pagdakop sang mga nagtinguha sa pagpalagyo.
: Wala mo kuntani sila pag-itugyan sa kaaway
: sa adlaw sang ila kalisdanan.
15: Madali na lang ang adlaw sa diin ako, ang Ginoo ,
: magahukom sang tanan nga mga kapungsoran.
: O Edom, kon ano ang ginhimo mo
: pagahimuon man sa imo.
: Kon ano ang ginhatag mo, amo man ang pagabatunon mo.
16: Ang akon mga tawo nakainom sa kupa sang mapait nga silot
: sa akon balaan nga bukid.
: Pero ang tanan nga mga kapungsoran sa palibot magainom
: sa kupa sang labi pa kalain nga silot,
: magainom sila sing madamo gid kag mawala.
17: Pero sa Bukid sang Sion, may mga tawo nga makapalagyo,
: kag ini nga lugar manginbalaan.
: Ang mga tawo ni Jacob magapanag-iya
: sang duta nga ila gid man palanublion.
18: Ang mga tawo ni Jacob kag ni Jose manginkaangay sang kalayo,
: pagalaglagon nila ang mga tawo ni Esau,
: subong sang pag-upos sang kalayo sang dagami.
: Wala sing may mabilin sang kaliwat ni Esau.
: Ako, ang Ginoo , nagsiling sini.
19: Ang mga tawo gikan sa nabagatnan nga bahin sang Juda magapanag-iya sang Edom,
: ang yara sa nakatundan nga kunsaran sang mga bukid sa Juda magaagaw sang duta sang mga Filistinhon.
: Ang mga Israelinhon magapanag-iya sang kadutaan ni Efraim kag sang Samaria,
: kag ang mga tawo ni Benjamin magaagaw sang Galaad.
20: Ang mga hangaway nga binihag gikan sa naaminhan nga bahin sang Israel
: magabalik kag magaagaw sang kadutaan sang Fenicia tubtob sa Sarepta sa aminhan.
: Ang mga bihag halin sa Jerusalem nga yara sa Separad
: magaagaw sang mga kabanwahanan sa nabagatnan nga bahin sang Juda.
21: Ang madinalag-on nga mga lalaki sang Jerusalem
: magasalakay sa Edom kag magagahom sini.
: Kag ang Ginoo mismo manginhari.