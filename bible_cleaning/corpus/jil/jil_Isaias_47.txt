1: Ang Ginoo nagasiling,
: Babilonia, panaog sa imo trono,
: kag magpungko ka sa yab-ok sa duta.
: Sang una kaangay ikaw sang isa ka birhen, isa ka siudad nga wala kaagi lutos,
: pero indi na ikaw malum-ok kag mahinhin!
: Isa na ikaw karon ka ulipon!
2: Pabuyonga ang galingan nga bato! Galinga ang harina!
: Huksa ang imo belo! Ubaha ang imo matahom nga mga bayu!
: Bataka ang imo palda sa pagtabok sa mga sapa!
3: Ang mga tawo makakita sa imo nga hublas,
: makit-an ka nila nga ginpakahuy-an.
: Magatimalos ako, kag wala sing may makapugong sa akon.
4: Ang balaan nga Dios sang Israel magahilway sa aton;
: ang iya ngalan amo ang Ginoo sang mga hangaway.
5: Ang Ginoo nagasiling sa Babilonia,
: Magpungko ka sing mahipos sa kadudulman,
: indi na nila ikaw pagtawgon nga rayna sang mga kapungsoran!
6: Naakig ako sa akon mga tawo,
: ginkabig ko sila nga indi akon kaugalingon nga mga tawo
: gintugyan ko sila sa imo gahom, kag wala mo sila pagkaluoyi,
: bisan ang mga tigulang ginpintasan mo.
7: Naghunahuna ka nga magapadayon ang imo pagkarayna,
: kag wala mo ginhupti ini nga mga butang sa imo tagipusoon,
: ukon magdumdom kon ano ang imo katapusan.
8: Pamatii ini, ikaw nga mahigugmaon sang kalipay,
: ikaw nga nagahunahuna nga malig-on ka kag indi maano.
: Nagasiling ka nga gamhanan ka kaangay sa Dios,
: nga wala sing isa nga kaangay sa imo.
: Naghunahuna ka nga indi ka gid mabalo,
: ukon magaantos sang pagkadula sang imo mga kaanakan.
9: Pero sa isa ka tion, sa isa lamang ka adlaw,
: ining duha ka mga butang mahanabo.
: Walay sapayan sang tanan nga mga madyik nga imo ginagamit,
: madulaan ka sang imo mga kaanakan kag mabalo ka.
10: Nagsalig ka nga indi ka maano sa imo kalautan;
: naghunahuna ka nga wala sing may makakita sa imo.
: Ang imo kaalam kag ihibalo nagpatalang sa imo,
: kag nagsiling ka sa imo kaugalingon, Ako amo ang Dios,
: wala sing isa nga kaangay sa akon.
11: Ang katalagman magaabot sa imo,
: kag wala sing imo madyik nga makapugong sini.
: Ang kalalat-an sa hinali lang magaabot sa imo,
: ang kalalat-an nga wala mo ginapaabot!
12: Padayuna ang imo mga madyik kag mga pagpangbabaylan,
: amo ini ang ginahimo mo halin sang pamatan-on pa ikaw.
: Ayhan makabulig ini sa imo,
: basi pa lang kulbaan ang imo mga kaaway.
13: Wala ka sing mahimo wala sapayan sang mga laygay sa imo.
: Papalapita ang imo mga manuglaygay sa pagluwas sa imo,
: ang mga tawo nga nagatuon sang mga bituon,
: nga nagausisa sang mga kalangitan
: kag nagasaysay sini sa imo kada bulan
: sang tanan nga mahanabo sa imo.
14: Manginkaangay sila sang mga nahot sang dagami,
: kag sunogon sila sang kalayo!
: Indi gani sila makaluwas sang ila kaugalingon,
: kay ang dabdab sang kalayo mangintama kainit para sa ila,
: indi ini diutay lamang nga kalayo sa pagpainit-init sa ila.
15: Amo ini ang maabutan nimo sa ila mga laygay,
: ining nagatuon sang mga bituon nga imo ginapamangkutan sa bug-os nimo nga kabuhi.
: Sila tanan magabiya sa imo kag magalakat suno sa luyag nila,
: kag wala gid sing mabilin sa pagluwas sa imo.