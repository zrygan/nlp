1: Dayawa ang Ginoo
: Kamo nga mga alagad sang Ginoo ,
: dayawa ninyo ang iya ngalan!
2: Kabay nga ang iya ngalan pagadayawon,
: karon kag sa walay katapusan!
3: Halin sa sidlangan pakadto sa nakatundan,
: ang ngalan sang Ginoo pagadayawon!
4: Ang Ginoo nagagahom sa tanan nga mga kapungsoran,
: ang iya pagkahalangdon yara sa ibabaw sang kalangitan.
5: Wala gid sing isa nga kaangay sa Ginoo nga aton Dios.
: Nagaestar sia sa kahitaasan,
6: pero nagaduko sia
: sa pagtan-aw sang kalangitan kag sang duta.
7: Ginabatak niya ang imol halin sa yab-ok,
: ginabayaw niya ang nawad-an halin sa abo
8: kag ginahatagan sila sing lugar upod sa mga prinsipe,
: ang mga prinsipe sang iya mga tawo.
9: Ginapasidunggan niya ang baw-as nga babayi sa iya balay,
: ginalipay niya sia paagi sa paghatag sa iya sing mga kabataan.
: Dayawa ang Ginoo !