1: Ako ang nakahibalo kon daw ano ang pagsilot sang Dios.
2: Gintabog niya ako sa mangitungito nga kadudulman
3: kag ginbunal niya ako nga wala sing untat kag kaluoy.
4: Sang untatan niya ako, pilason ako kag bali ang akon mga tul-an.
5: Ginbilanggo niya ako sa kasubo kag kasakit.
6: Ginpilit niya ako sa pag-estar sa wala untat nga kadudulman sang kamatayon.
7: Ginkadenahan niya ako, isa ako ka binilanggo nga wala sang paglaom nga makapalagyo.
8: Nagsinggit ako sing mabaskog sa pagpangayo sing bulig, pero ang Dios wala magpamati.
9: Nagapiangpiang ako sa akon paglakat, ang bato nga mga pader nagabalabag sa akon bisan diin ako magliso.
10: Naghulat sia sa akon kaangay sang isa ka uso; naglumpat sia sa akon kaangay sang isa ka leon.
11: Ginlagas niya ako tubtob sa masiot nga lugar, gingus-ab niya ako kag ginbayaan.
12: Ginbingat niya ang iya pana kag ginpuntariya ang mga baslay sa akon.
13: Gin-igo niya ako sang iya mga baslay.
14: Ang mga tawo nagkadlaw sa akon sa bug-os nga adlaw; nanginkaladlawan ako sa ila tanan.
15: Puro mapait nga kasakitan kag pag-antos ang iya nga ginpakaon kag ginpainom sa akon.
16: Ginnusnos niya ang akon guya sa duta, kag ginbingaw ang akon mga ngipon sa dalagku nga mga bato.
17: Nalipatan ko kon ano ang maayong lawas kag paghidait kag kalipay.
18: Indi na ako maglawig sa pagkabuhi; ang akon paglaom sa Ginoo wala na.
19: Ang pagpanumdom sang akon kasakit, sang akon pagdalangdalang, mapait kag hilo.
20: Nagapanumdom ako sing masunson sini, kag nagpalangluya ang akon espiritu.
21: Pero ang paglaom nagabalik kon madumdoman ko ining isa ka butang
22: Ang gugma kag kaluoy sang Ginoo nagapadayon sa gihapon,
23: bag-o kaangay sang kaagahon, pat-od kaangay sang pagbutlak sang adlaw.
24: Ang Ginoo amo ang tanan sa akon, kag gani nagalaom ako sa iya.
25: Ang Ginoo maayo sa tagsatagsa nga nagasalig sa iya,
26: gani labing maayo para sa aton ang maghulat sing mapailubon, sa paghulat sa iya sa pagluwas sa aton,
27: kag labing maayo ang pagtuon sining pagpailob sa aton pagkapamatan-on.
28: Kon mag-antos kita dapat magpungko kita sing isahanon nga may pagpailob;
29: indi kita magreklamo, kay may yara pa nga paglaom.
30: Bisan ginbunal kag gin-insultohan, batunon naton ini tanan.
31: Ang Ginoo maluloy-on, kag indi sia magsikway sa aton sa walay katubtoban.
32: Nagapadala sia sing kasubo sa aton, pero ang iya gugma sa aton pat-ud kag malig-on.
33: Wala sia nagakalipay sa paghatag sa aton sing kasubo ukon kasakit.
34: Ang Ginoo nakahibalo kon ginatasak kita sa bilangguan;
35: nakahibalo sia kon wala ginahatag sa aton ang katarungan nga iya ginahatag sa aton.
36: Nakahibalo sia kon ang katarungan ginalubag sa hukmanan.
37: Ang kabubot-on sang Ginoo amo lamang ang ginpatuman sa gihapon.
38: Ang maayo kag malain nagakatabo sa iya mando.
39: Ngaa bala magreklamo kita, kon ginasilutan kita tungod sa aton sala?
40: Usisaon ta ang aton mga pagginawi kag magbalik sa Ginoo .
41: Buksan naton ang aton mga tagipusoon sa Dios sang langit, kag magpangamuyo,
42: Nagpakasala kami, kag nagbato, kag ikaw, O Ginoo , wala magpatawad sa amon.
43: Ginlagas mo kami kag ginpamatay, ang imo kaluoy gintabunan sang imo kaakig,
44: sang isa ka madamol nga gal-om sang kaakig nga ang amon mga pangamuyo indi makalambot sa imo.
45: Ginhimo mo kami nga halabuyan sang sagbot sang kalibutan.
46: Gin-insultohan kag ginyaguta kami sang tanan namon nga mga kaaway.
47: Nakaagi kami sa kalalat-an kag kalaglagan; nagkabuhi kami sa katalagman kag kahadlok.
48: Kaangay sang suba, ang akon mga luha nagailig sa akon mga mata, tungod sang kalaglagan sang akon mga tawo.
49: Kaangay sang sapa, ang akon mga luha magailig nga wala sing untat,
50: tubtob magtamod ang Ginoo gikan sa langit kag makita niya kami.
51: Ang nadangatan sang mga kababayin-an sang akon siudad nagbuong sang akon tagipusoon.
52: Kaangay sang isa ka pispis nasiod ako sang mga kaaway nga wala sing kabangdanan sa pagdumot sa akon.
53: Ginhaboy nila ako nga buhi sa buho, kag gintabunan nila ini sing bato.
54: Ang tubig nag-amat-amat lapaw sa akon, kag naghunahuna ako nga ang kamatayon malapit na.
55: Gikan sa kadadalman sang buho, O Ginoo , nagpanawag ako sa imo,
56: kag sang nagpakitluoy ako nga pamatian mo ang akon pagpanawag, nabatian mo ako.
57: Nagsabat ikaw sa akon, kag ginsingganan mo ako nga indi magkahadlok.
58: O Ginoo , nag-abot ikaw sa paghilway sa akon, kag ginluwas mo ang akon kabuhi.
59: Maghukom ka pabor sa akon, nahibal-an mo ang mga sayop nga ginhimo batok sa akon.
60: Nahibal-an mo kon daw ano ang pagdumot sang akon mga kaaway sa akon, kag ang ila pagplano batok sa akon.
61: O Ginoo , nabatian mo ang ila pagyaguta sa akon, nahibal-an mo ang tanan nila nga mga pagplano batok sa akon.
62: Sa bilog nga adlaw nagahambal sila nahanungod sa akon kag nagahimo sang ila mga plano.
63: Halin sa aga tubtob sa gab-i nagayaguta sila sa akon.
64: Siluti sila sang ila nahimo, O Ginoo .
65: Pakamalauta sila, kag pun-a sila sang kasubo!
66: Lagsa sila kag papasa sila sa duta!