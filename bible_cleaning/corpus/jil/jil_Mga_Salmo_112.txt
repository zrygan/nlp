1: Dayawa ang Ginoo !
: Malipayon ang tawo nga nagatahod sa Ginoo ,
: nga nagakalipay sa pagtuman sang iya mga sugo.
2: Ang iya mga kabataan mangingamhanan sa duta,
: ang kaliwat sang maayo nga tawo pagabendisyunan.
3: Ang iya panimalay magaayuhan kag magamanggaranon,
: kag magamainuswagon sia sa walay katapusan.
4: Ang kapawa nagasilak sa kadudulman para sa maayo nga mga tawo,
: para sa mga maalwan, maluloy-on kag matarong.
5: Malipayon ang tawo nga maalwan sa iya mga pagpahulam,
: nga wala nagadaya sa iya negosyo.
6: Ang maayo nga tawo indi gid mapaslawan,
: indi gid sia malimtan.
7: Wala sia nagakahadlok sa malain nga mga balita,
: ang iya pagtuo malig-on, kag nagasalig sia sa Ginoo .
8: Wala sia nagapalibog ukon nagakahadlok,
: napat-od niya nga iya makita ang iya mga kaaway nga nalutos.
9: Nagahatag sia sing maalwan sa mga nawad-an,
: kag ang iya kaayo nagapadayon,
: mangingamhanan sia kag mangintalahuron.
10: Ang malaut makakita sini kag nagakaakig,
: nagapabagrot sila sang ila mga ngipon sa dumot kag nagakawala;
: ang ila mga paglaom nadula sing dayon.