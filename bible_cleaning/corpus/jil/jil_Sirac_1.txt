1: Ang tanan nga kaalam nagagikan sa Ginoo,
: kag iya ini sa walay katapusan.
2: Sin-o bala ang makaisip sang balas sa baybay, sang mga tinulo sang ulan,
: kag sang mga inadlaw sang walay katapusan nga panahon?
3: Sin-o bala ang makatakos sang kataason sang langit,
: sang kasangkaron sang kalibutan,
: kag sang kadalumon sang kadadalman?
4: Ang Kaalam una nga gintuga sa tanan nga mga butang,
: ang maalam nga paghangop yara na halin sa ginsugoran.
6: Sa kay sin-o bala ginpahayag kon diin naghalin ang Kaalam?
: Sin-o bala ang makahibalo sang iya panghunahuna kag pagahimuon?
8: Isa lamang ang maalam, ang Ginoo,
: kag makakulogmat sia nga nagapungko sa iya trono.
9: Ang Ginoo mismo amo ang nagtuga sang Kaalam,
: nakita niya sia kag natalupangdan ang iya kabilihanan,
: gani ginpuno niya sang Kaalam ang tanan nga iya gintuga.
10: Sa tanan nga mga katawhan naghatag sia sing Kaalam bilang regalo,
: kag sa mga nagahigugma sa iya naghatag sia sini sing bugana.
11: Ang pagtahod sa Ginoo nagadala sing kadungganan kag pagdayaw,
: kag pagkamasinadyahon kag korona sang pagkamalipayon.
12: Ang pagtahod sa Ginoo nagapasadya sang tagipusoon,
: nagadala ini sing kasadya, kalipay, kag malawig nga kabuhi.
13: Ang nagatahod sa Ginoo magauswag sa ulihi,
: kag pagabendisyunan sia sa adlaw sang iya kamatayon.
14: Ang pagtahod sa Ginoo amo ang ginsugoran sang Kaalam,
: gintuga ini upod sa mga masaligan sa tiyan sang ila iloy.
15: Sa tunga sang mga tawo, naghimo ang Kaalam sang balay,
: isa ka sadsaran halin sang una,
: kag sa iya magasalig ang ila mga kaliwat.
16: Ang pagtahod sa Ginoo amo ang kahimpitan sang Kaalam,
: ginapaayawan niya sila sang iya bugana nga mga bunga.
17: Ginapuno niya ang ila balay
: sang tanan nga ginahandom sang ila tagipusoon,
: kag ang ila mga talaguan sang iya patubas.
18: Ang pagtahod sa Ginoo amo ang korona sang Kaalam,
: nga nagapauswag sang paghidait kag sang maayong lawas.
19: Nagapadala sia sang kaalam kag paghangop kasubong sang ulan,
: kag nagapasidungog sing labi sa mga nagaangkon sa iya.
20: Ang pagtahod sa Ginoo amo ang gamot sang Kaalam,
: kag ang iya mga sanga amo ang malawig nga kabuhi.
22: Ang kaakig sang malauton nga tawo indi makapakamatarong sa iya,
: kay ang kabug-at sang iya kaakig amo ang iya pagkapukan.
23: Ang mapailubon nga tawo nagapugong sang iya kaugalingon,
: tubtob mag-abot ang nagakaigo nga tion,
: pero sa ulihi magaabot naman ang iya kalipay.
24: Ginapunggan niya ang iya mga pulong
: tubtob mag-abot ang nagakaigo nga tion,
: kag ang kaalam sang iya nagakaigo nga pagsugid pagahambalan sang tanan.
25: Sa talaguan sang Kaalam may maayo nga mga hulobaton,
: pero ang pagtahod sa Dios ginakangil-aran sang makasasala.
26: Kon nagahandom ka sang Kaalam, tumana ang mga sugo,
: kag ang Ginoo magahatag sini sa imo sing bugana.
27: Kay ang Kaalam kag ang pagtudlo nagakahulogan sang pagtahod sa Ginoo,
: ang pagkatutom kag ang kalulo amo ang iya nahamut-an.
28: Indi pagsikwaya ang pagtahod sa Ginoo.
: Magpalapit sa iya nga may sinsero nga tagipusoon.
29: Indi ka magsalimpapaw sa atubang sang mga tawo,
: andami ang imo ginahambal.
30: Indi ka magpabugal, basi ikaw mapukan,
: kag mahuy-an ang imo kaugalingon,
: kay ang Ginoo magabuyagyag sang imo mga tinago,
: kag pakahuy-an niya ikaw sa atubangan sang bug-os nga katilingban.
: Ini tungod kay wala ikaw magtahod sa Ginoo,
: kag ang imo tagipusoon puno sang pagdaya.