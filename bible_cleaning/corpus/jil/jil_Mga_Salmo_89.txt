1: O Ginoo , magakanta ako sa gihapon nahanungod sang imo mapinadayunon nga gugma,
: sa tanan nga tion isugid ko ang imo katutom.
2: Nakahibalo ako nga ang imo gugma magapadayon sa walay katapusan,
: nga ang imo katutom wala sing katapusan subong sang langit.
3: Nagsiling ka, Naghimo ako sing kasugtanan sa tawo nga akon ginpili,
: nagsaad ako sa akon alagad nga si David,
4: Ang isa sang imo mga kaliwat manginhari sa wala sing katubtoban,
: tipigan ko ang imo ginharian sa wala sing katapusan.
5: Ang kalangitan nagakanta sang makatilingala nga mga butang nga imo ginahimo,
: ang mga balaan nagakanta sang imo katutom, O Ginoo .
6: Wala sing isa sa langit nga kaangay sa imo, O Ginoo ,
: wala sing isa sa mga dios nga makatupong sa imo.
7: Ginatahod ikaw sa katilingban sang mga balaan,
: kag ginakahadlukan gid ikaw sang tanan nga yara sa palibot nimo.
8: O Ginoong Dios sang mga hangaway, wala sing gamhanan subong sa imo,
: sa tanan nga mga butang matutom ikaw, O Ginoo .
9: Ginagamhan mo ang mabalod nga kadagatan,
: ginapalinaw mo ang nagabalingaso nga mga balod sini.
10: Gindugmok mo ang daku nga sapat nga ginatawag Rahab kag ginpatay mo ini,
: paagi sa imo gamhanan nga kusog ginlutos mo ang imo mga kaaway.
11: Imo ang langit, kag subong man ang duta,
: gintuga mo ang kalibutan kag ang tanan nga yara sa sini.
12: Ginhimo mo ang aminhan kag ang bagatnan,
: ang Bukid sang Tabor kag ang Bukid sang Hermon nagakanta sa imo sa kalipay.
13: Daw ano ka gamhanan sa imo!
: Daw ano ka daku sang imo kusog!
14: Ang imo ginharian napasad sa katarungan kag hustisya,
: ang tanan mo nga ginahimo may gugma kag katutom.
15: Malipayon ang mga tawo nga nagasimba sa imo sa mga ambahanon,
: nga nagakabuhi sa kapawa sang imo kaayo!
16: Tungod sa imo nagakalipay sila sa bug-os nga adlaw,
: kag nagadayaw sila sa imo tungod sang imo kaayo.
17: Ginahatagan mo kami sing dalagku nga mga pagdaog,
: sa imo gugma ginapadaog mo kami,
18: Ikaw, O Ginoo , ang nagpili sang amon mangangapin,
: ikaw, ang Balaan nga Dios sang Israel, amo ang naghatag sa amon sang amon hari.
19: Sa isa ka palanan-awon sang una nagsiling ikaw sa imo matutom nga mga alagad,
: Ginkoronahan ang isa ka bantog nga soldado,
: ginhatag ko ang trono sa isa nga pinili gikan sa mga tawo.
20: Ginhimo ko nga hari si David nga
: akon alagad paagi sa paghaplas sa iya sing balaan nga lana.
21: Ang akon kusog manginyara sa iya sa gihapon,
: ang akon gahom magapabakod sa iya.
22: Ang iya mga kaaway indi gid magdaog batok sa iya,
: ang mga malaut indi makalutos sa iya.
23: Pagadugmokon ko ang iya mga kaaway
: kag pamatyon ko ang tanan nga nagadumot sa iya.
24: Pagahigugmaon kag pagaunongan ko sia,
: sa gihapon padag-on ko sia.
25: Pasangkaron ko ang iya ginharian
: halin sa Dagat sang Mediteraneo tubtob sa Suba sang Eufrates.
26: Magasiling sia sa akon,
: Ikaw ang akon amay kag akon Dios,
: ikaw ang akon mangangapin kag manluluwas.
27: Pagahimuon ko sia nga akon panganay nga anak nga lalaki,
: ang labing gamhanan sa tanan nga mga hari.
28: Pagatumanon ko sa gihapon ang akon saad sa iya,
: kag ang akon kasugtanan sa iya magapadayon sa walay katapusan.
29: Ang isa sang iya mga kaliwat manginhari sa gihapon,
: ang iya ginharian manginwalay katapusan subong sang langit.
30: Pero kon ang iya mga kaliwat wala nagatuman sang akon kasugoan,
: kag wala nagakabuhi suno sa akon mga pagsulondan,
31: kon wala nila ginasapak ang akon mga pagtudlo,
: kag wala nila ginatuman ang akon mga sugo,
32: ti silutan ko sila tungod sang ila mga sala,
: hanuton ko sila tungod sang ila mga sayop.
33: Pero indi ako mag-untat sa paghigugma kay David,
: ukon paslawon ko sia sang akon saad sa iya.
34: Tumanon ko gid ang akon kasugtanan sa iya,
: kag indi ko pagbawion ang bisan isa ka saad nga ginhimo ko sa iya.
35: Sa akon balaan nga ngalan nagtapat ako sa pagsaad
: indi gid ako magbutig kay David.
36: Indi gid sia mawad-an sing mga kaliwat,
: kag bantayan ko ang iya ginharian tubtob nga ang adlaw nagasilak.
37: Magapadayon gid ini subong sang bulan,
: inang matutom nga saksi sa langit.
38: Pero naakig ikaw sa imo pinili nga hari,
: ginbayaan kag ginsikway nimo sia.
39: Ginbugras mo ang imo kasugtanan sa imo alagad,
: kag ginhaboy mo ang iya korona sa duta.
40: Ginrumpag mo ang mga pader sang iya siudad,
: kag ginbayaan mo ang iya mga pamakod nga nalaglag.
41: Ang tanan nga nagaagi nagapanguha sang iya mga pagkabutang,
: ang tanan niya nga mga kaingod nagayaguta sa iya.
42: Ginpadaog mo ang iya mga kaaway,
: ginpasadya mo sila tanan.
43: Ginhimo mo nga walay pulos ang iya mga hinganiban,
: kag ginpalutos mo sia sa inaway.
44: Ginkuha mo sa iya ang iya harianon nga setro,
: kag ginpukan mo ang iya trono sa duta.
45: Ginpatigulang mo sia sa wala pa ang iya tion,
: kag ginpuno mo sia sing kahuloy-an.
46: Tubtob san-o pa bala ikaw magapanago, O Ginoo ? Tubtob bala sa katubtoban?
: Tubtob pa bala san-o ang pagdabdab sang imo kaakig subong sang kalayo?
47: Dumdoma, O Ginoo , kon daw ano kalip-ot sang akon kabuhi,
: dumdoma nga gintuga mo ang tanan nga mga tawo nga mamalatyon!
48: Sin-o bala ang nagakabuhi nga indi gid mapatay?
: Ano bala ang paglikaw sang tawo sa lulobngan?
49: Ginoo , diin na bala yadtong mga pamatuod sang imo paghigugma?
: Diin na bala ang mga saad mo kay David?
50: Indi pagkalimti kon daw ano ang pagpakahuya sa akon nga imo alagad,
: kon daw ano ang akon pagbatas sang mga pagpasipala sang mga di-diosnon.
51: Ginpasipalahan sang imo mga kaaway ang imo pinili nga hari, O Ginoo !
: Ginapakahuy-an nila sia bisan diin sia magkadto.
52: Dayawon ta ang Ginoo sa walay katapusan!
: Kabay pa! Kabay pa!