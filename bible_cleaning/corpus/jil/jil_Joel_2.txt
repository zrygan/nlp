1: Huypa ang trumpeta, patunoga ang paandam
: sa Sion, ang balaan nga Bukid sang Dios.
: Magkulorog ang tanan nga mga tawo sa Juda,
: kay madali na lang ang pag-abot sang adlaw sang Ginoo .
2: Ini manginmadulom kag masubo nga adlaw,
: isa ka mangitungito kag magal-umon nga adlaw,
: subong sang pamanagbanag sa kaagahon nga nagatalaptap sa mga kabukiran,
: ang madamo kag gamhanan nga panong sang apan nagpahayag.
: Wala pa sing may nahanabo kaangay sini,
: kag wala na gid sing may matabo liwat nga kaangay sini.
3: Kaangay sang kalayo ginakaon nila ang mga tanom.
: Sa ginapadulongan nila ang duta kaangay sang katamnan sang Eden,
: pero ang maagyan nila manginmamingaw nga desierto.
: Wala sing may makapalagyo sa ila.
4: Daw kabayo ang mga dagway nila.
: Nagadalagan sila subong sang mga kabayo sa inaway.
5: Sa ila paglumpatlumpat sa mga putokputokan sang mga bukid,
: ang ila mga gahod daw mga karwahi ukon daw laya
: nga hilamon nga nasunog.
: Nagaidas sila nga daw subong sang madamo nga mga hangaway nga handa sa pag-away.
6: Samtang nagapalapit sila, ang tanan nagakurog,
: nagapalanglapsi ang tagsa ka guya.
7: Nagasalakay sila subong sang mga hangaway,
: nagasaka sila sa mga pader subong sang mga soldado.
: Nagapadayon sila sing tadlong sa ila pagsalakay
: kag wala sila nagabaylo sang ila ginapadulongan,
8: ukon nagasablag sa alagyan sang tagsatagsa.
: Ginalusot nila ang mga pamakod
: kag wala sing may makapugong sa ila.
9: Ginasalakay nila ang siudad,
: ginataklas ang mga pader,
: ginasaka nila ang mga balay,
: kag nagaagi sa mga bintana subong sang mga makawat.
10: Ang duta sa atubang nila nagatay-og,
: ang langit nagakurog.
: Ang adlaw kag ang bulan nagadulom,
: kag wala nagasiga ang mga kabituonan.
11: Ang mga sugo sang Ginoo nagadaguob sa iya mga hangaway.
: Ang mga soldado nga nagatuman
: sa iya madamo kag gamhanan.
: Daw ano ka makakulogmat ang adlaw sang Ginoo !
: Sin-o bala ang makaagwanta sini?
12: Nagasiling ang Ginoo , Pero bisan karon,
: maghinulsol kamo sa bug-os ninyo nga tagipusoon kag magbalik sa akon,
: nga may pagpuasa, paghinibi kag pagpangasubo.
13: Ipakita ang inyo buong nga tagipusoon sa inyo pagpangasubo,
: indi lamang sa paggisi sang inyo mga bayu.
: Magbalik kamo sa Ginoo nga inyo Dios.
: Maayo sia kag puno sing kaluoy,
: indi sia madali maakig kag ginatuman niya ang iya ginsaad,
: handa sia sa gihapon sa pagpatawad kag indi sa pagsilot.
14: Ayhan ang Ginoo nga inyo Dios magabaylo sang iya panghunahuna
: kag magabendisyon sa inyo sing bugana nga patubas.
: Dayon makahalad kamo sa iya sing mga trigo kag bino.
15: Patunoga ang budyong sa Bukid sang Sion,
: magmando sa pagpuasa, kag tawga ang katilingban sa pagsimba!
16: Tipuna sing tingob ang mga tawo,
: kag amana sila sa isa ka balaan nga pagtilipon,
: dalha ang mga tigulang,
: kag tipuna ang mga kabataan,
: subong man ang mga lapsag.
: Bisan ang mga bag-ong kasal
: maggwa sa ila mga kwarto kag magpalapit.
17: Ang mga pari, nga nagaalagad sa Ginoo
: sa gintung-an sang pwertahan kag sang altar,
: dapat maghibi kag magpangamuyo
: Kaluoyi ang imo mga tawo, O Ginoo .
: Indi pag-itugot nga tamayon kami kag yagutaon sang iban nga mga pungsod
: paagi sa ila pagsiling, Diin na bala ang inyo Dios?
18: Dayon ang Ginoo nagpakita nga nagkabalaka sia sa iya duta
: kag nagkaluoy sa iya mga tawo.
19: Nagsabat sia sa ila
: Karon, hatagan ko kamo sang trigo kag bino kag lana sang olivo,
: kag maayawan kamo.
: Ang iban nga mga pungsod indi na magtamay sa inyo.
20: Pahalinon ko sa inyo ang mga hangaway nga apan nga nagkari gikan sa aminhan
: kag tabugon ang iban sa ila sa desierto.
: Ang nagapanguna sa ila pagatabugon pakadto sa Dagat nga Patay,
: ang mga naulihi sa ila pakadto sa Dagat sang Mediteraneo.
: Ang ila patay nga mga lawas magabalaho.
: Laglagon ko sila tungod sang tanan nga ginhimo nila sa inyo.
21: Mga kaumhan, indi kamo magkahadlok,
: kundi magkalipay kamo kag magkasadya,
: tungod sang dalagku nga mga butang nga nahimo sang Ginoo sa inyo.
22: Mga kahayupan, indi kamo magkahadlok,
: nagalagtom ang mga kahilamunan.
: Nagapamunga ang mga kakahuyan,
: kag madamo ang mga higos kag mga ubas.
23: Magkalipay kamo, O mga tawo sang Sion,
: magkasadya kamo tungod sang nahimo sa inyo sang Ginoo nga inyo Dios.
: Ginhatagan niya kamo sang nagakaigo nga tinguna nga ulan,
: ginpadalhan niya kamo sing madason nga ulan,
: ang ulihi nga ulan subong sang una.
24: Ang mga linasan mapuno sang trigo,
: ang mga sulodlan sa tupad sang pulogaan sang ubas magaawas sing bino kag lana sang olivo.
25: Iuli ko ang inyo nadula
: sang mga tinuig nga ang nagadulom nga mga apan nagkaon sang inyo mga patubas.
: Ako amo ang nagpadala sining panong nga naghalit sa inyo.
26: Karon manginmadamo ang inyo kalan-on kag magakalabusog kamo.
: Magadayaw kamo sa Ginoo nga inyo Dios
: nga naghimo sa inyo sang maayo nga mga butang.
: Ang akon mga tawo indi na gid pagtamayon liwat.
27: Dayon, imo mahibaluan O Israel nga ako yara sa tunga ninyo
: kag ako, ang Ginoo , amo ang inyo Dios
: kag wala na sing iban.
: Ang akon mga tawo indi na gid pagtamayon liwat.
28: Sa ulihi ibubo ko ang akon Espiritu sa tanan nga mga tawo
: ang inyo mga kabataan, lalaki kag babayi magahambal sang akon pulong,
: ang inyo mga tigulang nga mga lalaki magadamgo sing mga pinasahi nga mga damgo,
: ang inyo mga pamatan-on nga mga lalaki makakita sang mga palanan-awon.
29: Sa sadto nga tion ibubo ko ang akon Espiritu
: bisan pa sa mga alagad nga lalaki ukon babayi.
30: Magahatag ako sang mga paandam nahanungod sadto nga adlaw
: sa langit kag sa duta
: may pinatyanay, kalayo, kag madamol nga aso.
31: Ang adlaw magadulom,
: kag ang bulan manginmapula subong sang dugo
: sa wala pa mag-abot ang daku kag makakulogmat nga adlaw sang Ginoo .
32: Pero ang tanan nga magapangayo sing bulig sa Ginoo maluwas.
: Subong sang ginsiling sang Ginoo ,
: May yara nga makapalagyo sa Bukid sang Sion kag sa iban nga lugar sa Jerusalem.
: Ang akon mga pinili maluwas.