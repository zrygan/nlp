1: Ang matamad kaangay sang isa ka bato nga nabulit sang higko,
: kag ang tagsatagsa nagayaguta sang iya kahuloy-an.
2: Ang matamad kaangay sang isa ka tinumpok nga ipot,
: ang bisan sin-o nga makapudyot sini nagawaslik sini sa iya kamot.
3: Makahuloya ang mangin-amay sang anak nga sutil,
: labi na gid kon ini babayi.
4: Ang maayo nga anak nga babayi malahalon sa iya bana
: pero ang makahuloya nga anak nga babayi nagapakalisod sa iya amay.
5: Ang wala sing huya nga anak nga babayi nagapakahuya sang iya amay kag sang iya iloy,
: kag ginatamay nila sia.
6: Ang hambal nga wala sa nagakaigo nga tion kaangay sang musika sa tion sang paglubong,
: pero ang paghanot kag ang pagtadlong kaalam sa tanan nga tion.
7: Ang pagtudlo sa isa ka buangbuang kaangay sang pagkaayo sang isa ka banga paagi sa pasta,
: ukon kaangay sang pagpukaw sang isa ka palatulog sa iya mahamuok nga katulogon.
8: Hatagi sing rason ang isa ka buangbuang, subong man ang isa ka tawo nga ginatuyo,
: kag kon makatapos ka na, magasiling sia, Ano gani ato?
11: Maglalaw ka sa patay tungod sang pagkadula sang iya kapawa,
: maglalaw ka sa buangbuang tungod sang pagkadula sang iya kaalam.
: Maghaganhagan sa imo paglalaw para sa patay tungod kay sia nagapahuway,
: pero ang kabuhi sang isa ka buangbuang mas masubo pa sang sa kamatayon.
12: Ang paglalaw para sa patay nagalawig sing pito ka adlaw,
: pero ang pagpangalisod para sa isa ka buangbuang kag sa di-diosnon nagalawig sa bug-os nga kabuhi.
13: Indi ka magpakighambal sing malawig sa isa ka buangbuang
: ukon magduaw sa isa ka lukoluko nga tawo.
: Mag-andam ka sa iya, agod makapalagyo ka sa gamo,
: kag indi ka madagtaan paagi sa imo pag-upod sa iya.
: Likawi sia kon luyag mo ang kalinong,
: kag indi ka pagtak-an sang iya kabuangan.
14: Ano ang mas mabug-at pa sang sa tingga?
: Ano ang pagtawag sa sini kundi Buangbuang?
15: Ang balas, ang asin, kag ang tinumpok nga salsalon
: mas mahapos dalhon sang sa lukoluko nga tawo.
16: Ang balayan nga kahoy nga nabutang sing malig-on sa isa ka balay,
: indi magguba sang isa ka linog.
: Amo man ang isa ka hunahuna nga ginpalig-on sang isa ka maalam nga laygay,
: indi magaluya sa tion sang mga ital-ital.
17: Ang panghunahuna nga napasad sing malig-on paagi sa maalam nga pagbinagbinag,
: kaangay sang mapag-on kag matahom nga pader.
18: Subong nga ang magagmay nga mga bato sa ibabaw sang pader
: indi makabato batok sa hangin,
: amo man ang isa ka panghunahuna nga ginapatalaw sang binuang nga balatyagon,
: indi makabato batok sa kahadlok.
19: Tusloka ang mata kag magatulo ang luha,
: tusloka ang tagipusoon kag magagwa ang iya ginabatyag.
20: Habuya sing bato ang mga pispis kag magapalagyo sila,
: tamaya ang imo amigo kag maguba ang inyo pag-amiguhay.
21: Kon gintayaan mo sing espada ang isa ka abyan,
: indi ka magdula sing paglaom, may paagi pa sa pagbalik.
22: Kon ginsuay mo ang imo abyan,
: indi ka magkahadlok, may kahigayunan pa kamo nga mag-ayuhay.
: Pero ang pag-insulto, pagyaguta, pagsugid sang iya sekrito, pagbuno sa likod,
: magapahilayo sang bisan sin-o nga abyan.
23: Angkuna ang pagsalig sang imo kaingod samtang imol pa sia
: agod makaambit ka sang kalipay sang iya pag-uswag.
: Unongi sia sa tion sang kabudlayan
: kag makapakig-ambit ka sa iya panublion.
24: Subong nga ang horno nagadabdab kag ang aso nagauna sa kalayo,
: amo man ang pag-insulto magaabot sa wala pa ang pagpatay.
25: Indi ako magkahuya sa pag-apin sa akon abyan
: kag indi ko sia pagtalikdan.
26: Kon mahalitan ako tungod sa iya,
: ang tagsatagsa nga makabati sini magaandam sa iya.
27: Sin-o ang magabutang sing gwardya sa akon baba,
: kag sang selyo sang kaalam sa akon mga bibig,
: agod indi ako mapukan
: kag mapunggan ang akon dila sa paglaglag sa akon?