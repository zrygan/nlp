1: Ang Ginoo nagadumot sa mga tawo nga nagagamit sang indi husto nga timbangan. Nalipay sia sa mga tawo nga nagagamit sang husto nga timbangan.
2: Ang bugalon nga mga tawo madali mahuy-an. Mas maayo ang magmapainuboson.
3: Ang maayo nga mga tawo ginatuytuyan sang pagkamaminatud-on, pero ang dayaon ginalaglag sang ila kalautan.
4: Ang mga manggad indi makatabang sa imo sa adlaw sang kamatayon, pero ang pagkamatarong makaluwas sa imo sa imo kamatayon.
5: Ang pagkamaminatud-on nagapahapos sang pangabuhi sang maayo nga tawo, pero ang malaut nga tawo magalaglag sang iya kaugalingon.
6: Ang pagkamatarong nagaluwas sang masaligan nga tawo, pero ang tawo nga indi masaligan masiod sang iya kaugalingon nga kahakog.
7: Kon ang malaut nga tawo mapatay, ang iya paglaom mapatay man upod sa iya. Ang pagsalig sa mga manggad wala sing pulos.
8: Ang matarong nga tawo ginaluwas sa kalalat-an, sa baylo nagaabot ini sa malaut.
9: Ang mga tawo mahalitan sang hambal sang di-diosnon nga mga tawo, pero ginaluwas sila sang kaalam sang mga matarong.
10: Ang isa ka siudad malipayon kon ang matarong nga mga tawo nagauswag, kag may paghinugyaw kon ang malaut nga mga tawo mapatay.
11: Ang siudad nagauswag kon pakamaayuhon sang matarong nga mga pumoluyo, pero ginalaglag ini tungod sang mga pulong sang malaut nga mga pumoluyo.
12: Ang nagahikay sa iban buangbuang. Ang maalam nga tawo mahipos.
13: Ang palakutsokutso indi makatago sing sekrito, pero ang masaligan nga tawo masugiran mo sang sekrito.
14: Ang pungsod mapukan kon wala sing may nagatuytoy. Kon madamo ang palamangkutan ang pungsod may kalig-unan.
15: Piyansahi ang utang sang dumoluong kag magahinulsol ka. Mas maayo pa nga indi ka magpiyansa agod wala ka sing problema.
16: Ang babayi nga maayo sing pamatasan ginatahod, pero ang babayi nga malain sing batasan kahuloy-an.
: Ang matamad nga tawo indi makaangkon sing pilak, pero ang mapisan magamanggaranon.
17: Ang mabinuligon nagabulig sa iya kaugalingon. Pero ang mapintas nagahalit lamang sang iya kaugalingon.
18: Ang malaut nga mga tawo wala gid sing makuha nga maayo, pero kon matarong ang imo ginahimo, pat-od gid nga magabaton ka sing balos.
19: Ang bisan sin-o nga nagatinguha sa paghimo sing matarong magakabuhi, pero ang bisan sin-o nga nagapamilit sa paghimo sing malaut mapatay.
20: Ang Ginoo nagadumot sa mga tawo nga may malaut nga mga panghunahuna, pero nalipay sia sa mga nagahimo sing matarong.
21: Pat-od gid nga ang malaut nga mga tawo pagasilutan, pero ang matarong nga mga tawo pagahilwayon.
22: Ang katahom sang babayi nga wala sing maayo nga pagbinagbinag kaangay sang bulawan nga singsing sa hingudhingod sang baboy.
23: Ang handom sang maayo nga mga tawo nagabunga sing kaayuhan, pero kon matigayon ang handom sang malaut nga mga tawo, ang tagsatagsa nagakaakig.
24: May mga tawo nga maalwan nga nagamanggaranon pa gid. Ang iban mainot, pero nagaimol pa gid.
25: Magmaalwan ka kag ikaw magamainuswagon. Buligi ang iban kag sila man magabulig sa imo.
26: Ang nagatago sing humay nga nagahulat sa mataas nga presyo ginapakamalaut sang mga tawo, pero ginadayaw nila ang nagapagwa sini agod ipadalawat.
27: Kon ang imo tinutuyo maayo, pagatahuron ka, pero kon nagapangita ka sing gamo, gamo ang imo makuha.
28: Ang mga nagasalig sa ila manggad magakalahulog kaangay sang mga dahon nga laya, pero ang matarong magauswag, pareho sang pagpanglumbay sang kahoy.
29: Ang tawo nga nagadala sing gamo sa iya panimalay wala gid sing maayo nga maabutan sa ulihi.
: Ang buangbuang nga mga tawo mangin-ulipon sa gihapon sang mga maalam.
30: Ang pagkamatarong nagahatag sing kabuhi. Pero ang kapintas nagakuha sini.
31: Kon ang maayo nga mga tawo ginahatagan sing balos sa sini nga duta, pat-od gid nga ang malaut nga mga tawo kag ang mga makasasala pagasilutan.