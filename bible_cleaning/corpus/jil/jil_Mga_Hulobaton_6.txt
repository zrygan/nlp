1: Anak, nagpiyansa ka bala sang utang sang iban?
2: Nadakpan ka bala sa imo kaugalingon nga mga pulong, kag nasiod sa imo kaugalingon nga mga saad?
3: Kon amo ina, anak ko, yara ka sa idalom sang gahom sina nga tawo, pero amo ini ang paagi sa pagluwas sang imo kaugalingon: dalidali ka sa pagkadto sa iya kag magpakitluoy sa paghilway sa imo.
4: Indi pagtulogi kag pagpahuwayi
5: tubtob maluwas mo ang imo kaugalingon sa siod, subong sang isa ka pispis ukon usa nga nagapalagyo sa mangangayam.
6: Ang matamad nga mga tawo dapat magtuon sa pagginawi sang mga subay.
7: Wala sila sing kabo, pangulo, ukon manugdumala,
8: pero nagatipon sila sing kalan-on kon tingadlaw sa paghanda para sa tingulan.
9: Tubtob pa bala san-o ang paghigda sang matamad nga tawo? San-o pa bala sia magabangon?
10: Nagasiling sia, Mapiyungpiyong ako anay, magpanimuko kag magpahuwayhuway.
11: Pero samtang nagatulog sia ang kinawad-on magaabot sa iya kaangay sang isa ka makawat nga nasangkapan sang hinganiban.
12: Ang wala pulos kag malaut nga mga tawo nagapanugidsugid sang mga kabutigan.
13: Nagapangilay sila kag nagasinyas sa pagdaya sa imo,
14: samtang sa tanan nga tion nagaplano sila sing malain sa ila mahigko nga mga panghunahuna kag nagapadihot sing kagamo bisan diin.
15: Tungod sini, ang kalaglagan magaabot sa ila sing hinali, kag mahalitan sila nga indi na matabangan.
1619: Pito ka mga butang ang ginadumtan kag ginakangil-aran sang Ginoo
: Ang bugalon nga panulok,
: ang dila nga butigon,
: ang mga kamot nga nagapatay sang mga tawo nga wala sing sala,
: ang panghunahuna nga nagapahito sing malaut,
: ang mga tiil nga madasig sa paghimo sing malaut,
: ang saksi nga nagasugid sing kabutigan,
: kag ang tawo nga nagapaaway sang mga mag-abyan.
20: Toto, tumana ang mga sugo sang imo amay kag indi pagkalimti ang gintudlo sang imo iloy.
21: Tipigi sa gihapon ang ila mga pulong kag hupti sa imo tagipusoon.
22: Ang ila mga pagtudlo magatuytoy sa imo pagpanglakaton, magabantay sa imo sa gab-i, kag magalaygay sa imo sa adlaw.
23: Ang ila mga pagtudlo kaangay sang kapawa nga nagasiga kag ang ila mga pagsaway makatudlo sa imo sa pagkabuhi.
24: Makapahilayo ini sa imo sa malain nga mga babayi, kag sa makagalanyat nga mga pulong sang asawa sang iban nga tawo.
25: Indi ka magpasulay sa ila katahom. Indi ka magpasiod sa ila mga pagpangilay.
26: Ang malain nga babayi mabakal sang isa ka tawo sa bili sang isa ka barita nga tinapay, pero ang pagpanginbabayi magapierde sang tanan niya nga mga pagkabutang.
27: Mabutang mo bala ang kalayo sa imo sabak nga indi masunog ang imo bayu?
28: Makalakat ka bala sa mga baga nga indi mapaso ang imo mga tiil?
29: Gani amo man ka makatalagam ang paghulid sa asawa sang iban nga tawo. Ang nagahimo sini pagasilutan.
30: Ang mga tawo wala nagatamay sa isa ka makawat kon mangawat sia sing pagkaon tungod kay gutom sia.
31: Pero kon madakpan sia, dapat sia magbayad sing pito ka pilo kag ihatag niya ang tanan niya nga mga pagkabutang.
32: Ang tawo nga nagapanginbabayi buangbuang. Ginalaglag lamang niya ang iya kaugalingon.
33: Pagapakahuy-an sia kag pagabunalon kag ang iya kahuloy-an indi malipatan.
34: Ang kaakig sang bana indi matupongan kon nagapangimon sia. Ang iya pagtimalos wala sing luoyluoy.
35: Indi sia magsapak sang bisan ano nga bayad, kag bisan daw ano ka daku ang regalo indi makalugpay sa iya kaakig.