1: O Ginoo , ikaw isa ka Dios nga nagasilot,
: ipakita ang imo kaakig!
2: Ikaw ang hukom sang tanan nga mga tawo,
: tindog ka kag ihatag sa mga bugalon ang nagakabagay sa ila!
3: Tubtob pa bala san-o ang pagkinasadya sang mga malaut?
: Tubtob pa bala san-o, O Ginoo ?
4: Tubtob pa bala san-o ang pagpabugal sang mga nagahimo sang kalautan
: kag ang pagpahambog nila sang ila mga sala?
5: Ginahingabot nila ang imo mga tawo, O Ginoo ,
: ginapigos nila ang imo kaugalingon nga mga tawo.
6: Ginapamatay nila ang mga babayi nga balo kag ang mga ilo,
: kag ginapamatay man nila ang mga dumoluong nga nagaestar sa amon duta.
7: Nagasiling sila, Ang Ginoo indi makakita sa aton,
: ang Dios sang Israel wala nagasapak!
8: O mga tawo ko, daw ano gid kabuangbuang sa inyo?
: San-o pa bala kamo makatuon?
9: Ang Dios ang naghimo sang aton mga dulonggan, indi bala sia makabati?
: Sia ang naghimo sang aton mga mata, indi bala sia makakita?
10: Sia ang nagasaway sa mga kapungsoran, indi bala sia ang magsilot sa aton malaut nga mga pangulo?
: Sia ang manunodlo sang tanan nga mga tawo, wala bala sia sing ihibalo?
11: Ang Ginoo nakahibalo sang ila ginahunahuna,
: nahibaluan niya nga wala sing pulos ang ila mga rason.
12: O Ginoo , daw ano ka malipayon ang tawo nga imo ginatudloan,
: ang tawo nga imo ginatudloan sang imo kasugoan,
13: sa paghatag sa iya sing kapahuwayan sa mga adlaw sang kagamo,
: tubtob makutkot ang lulobngan para sa malaut nga mga tawo.
14: Ang Ginoo indi magbiya sang iya mga tawo,
: indi niya sila pagsikwayon.
15: Ang katarungan makita liwat sa mga hukmanan,
: kag pagasakdagon ini sang tanan nga matarong nga mga tawo.
16: Sin-o bala ang nag-apin sa akon batok sa mga malaut?
: Sin-o bala ang nagdampig sa akon batok sa mga nagahimo sang kalautan?
17: Kon ang Ginoo wala nagbulig sa akon,
: kuntani didto na ako karon sa malinong nga lulobngan.
18: Nagsiling ako, Nakadanlog ako,
: pero ang imo mapinadayunon nga gugma, O Ginoo , nag-alay-ay sa akon.
19: Kon ako indi mapahamtang kag nagapalibog,
: ikaw nagalipay kag nagapasadya sa akon.
20: Wala ka sing labot sa malaut nga mga hukom,
: nga nagapahito sing kalainan paagi sa kasugoan,
21: nga nagaplano batok sa maayo nga mga tawo,
: kag nagapamatbat sing kamatayon sa mga wala sing sala.
22: Pero ang Ginoo nagatabang sa akon,
: ang akon Dios nagaapin sa akon.
23: Pagasilutan niya sila tungod sang ila mga kalautan,
: kag pagalaglagon niya sila tungod sang ila mga sala;
: ang Ginoo nga aton Dios magalaglag sa ila.