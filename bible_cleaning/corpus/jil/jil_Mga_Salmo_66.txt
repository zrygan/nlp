1: Dayawa ninyo ang Dios nga may paghinugyaw sa kalipay,
: tanan kamo nga mga katawhan!
2: Amba kamo sa pagpasidungog sang iya ngalan,
: idulot sa iya ang mahimayaon nga pagdayaw!
3: Isiling sa Dios, Daw ano ka makatilingala ang mga butang nga imo ginahimo!
: Daku gid ang imo gahom
: sa bagay nga ang imo mga kaaway nagayaub sa imo sa kahadlok.
4: Ang tanan sa duta nagasimba sa imo,
: nagakanta sila sing mga pagdayaw sa imo,
: nagakanta sila sing mga pagdayaw sa imo ngalan.
5: Dali kamo kag tan-awa ninyo ang ginhimo sang Dios,
: ang iya makatilingala nga mga binuhatan sa tunga sang mga tawo.
6: Ang dagat ginhimo niya nga mamala nga duta,
: nagtabok sa suba ang aton mga katigulangan nga nagalakat lang.
: Didto naghinugyaw kita tungod sang iya ginhimo.
7: Nagagahom sia sa walay katapusan paagi sa iya kusog
: kag ginabantayan niya sing maid-id ang mga kapungsoran.
: Kabay nga wala sing may magrebelde batok sa iya!
8: Tanan nga mga kapungsoran dayawa ang aton Dios,
: ipabati ang inyo pagdayaw sa iya.
9: Tubtob karon iya kita ginbuhi,
: kag wala magtugot nga mapukan kita.
10: Imo kami gintilawan, O Dios,
: subong nga ang pilak ginapapuraw paagi sa kalayo,
: sa amo man gintilawan mo kami.
11: Ginpabay-an mo kami agod nga mahulog sa tugalbong
: kag ginpapas-an mo kami sang mabug-at nga dalal-on.
12: Ginpalapak mo kami sa amon mga kaaway,
: nag-agi kami sa kalayo kag baha,
: pero karon gindala mo kami sa lugar sa diin indi kami maano.
13: Magadala ako sing mga halad nga sinunog sa imo balay,
: idulot ko sa imo ang akon ginsaad.
14: Ihatag ko sa imo yadtong ginsiling ko,
: sang ako yara sa kalisod.
15: Magadulot ako sang karnero nga pagasunogon sa altar,
: magahalad ako sang torite nga mga baka kag mga kanding,
: kag ang aso magatub-ok sa kalangitan.
16: Magpalapit kag magpamati, tanan kamo nga nagapasidungog sa Dios,
: kag sugiran ko kamo kon ano ang iya ginhimo sa akon.
17: Nagpangayo ako sa iya sing bulig,
: kag nagdayaw ako sa iya sa mga ambahanon.
18: Kon ginapabay-an ko lang ang akon mga sala,
: wala kuntani magpamati ang Ginoo sa akon.
19: Pero ginpamatian gid ako sang Dios,
: nagpamati sia sa akon pangamuyo.
20: Ginadayaw ko ang Dios,
: tungod kay wala niya ginsikway ang akon pangamuyo,
: ukon ginkuha ang iya mapinadayunon nga gugma sa akon.