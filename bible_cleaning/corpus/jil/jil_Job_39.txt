1: Nakahibalo ka bala kon san-o nagabata ang talunon nga mga kanding?
: Nakabantay ka bala sang pagbata sang usa?
2: Ginaisip mo bala ang mga binulan sang ila pagbusong,
: kag nakahibalo ka bala sang tion sang ila pagbata?
3: Nakahibalo ka bala kon san-o sila magkatinkatin
: sa pagbata sang ila tinday sa kalibutan?
4: Ang ila mga tinday nagatubo sing mabakod sa talon,
: nagalakat sila kag wala na nagabalik.
5: Sin-o bala ang nagapahilway sang mga asno nga talunon?
: Sin-o bala ang nagahubad sang ila higot kag nagapalayaw sa ila?
6: Ginhatag ko sa ila ang desierto nga mangin-ila ilistaran,
: kag ginpaestar sila sa maasin nga kapatagan.
7: Nagapalayo sila sa magahod nga mga siudad
: kag wala sing may makaanta ukon makapaobra sa ila.
8: Ang mga kabukiran amo ang ila halalban,
: sa diin sila nagapangita sang bisan ano nga ila mahalab.
9: Mapaobra mo bala ang simaron nga baka?
: Luyag bala sia magtener sing isa ka gab-i sa imo toril?
10: Mahigtan mo bala sia kag mapaarado?
: Ukon mapakaras mo bala sia sa imo talamnan?
11: Makasalig ka bala sa iya daku nga kusog
: kag makapaabot ka bala nga sia ang magaobra sang imo mabug-at nga obra?
12: Nagapaabot ka bala nga sia ang magatipon sang imo patubas
: kag magahakot sang uyas sa imo linasan?
13: Ang mga pakpak sang ostrit madasig magkapaykapay!
: Pero wala sing ostrit nga makalupad kaangay sang tulabong.
14: Ang ostrit nagabilin sang iya mga itlog sa duta
: agod mainitan ini sang duta.
15: Wala sia nagapanumdom nga matapakan ini,
: ukon ang talunon nga sapat magabuka sini.
16: Ginakabig niya nga ang itlog daw indi iya,
: kag wala sia nagakabalaka nga ang iya pagpangabudlay manginwala sing pulos.
17: Ako ang naghimo sa iya nga buangbuang
: kag wala maghatag sa iya sing kaalam.
18: Pero kon magsugod na sia sa pagdalagan,
: pagakadlawan lang niya ang kabayo kag ang nagasakay sini.
19: Job, ikaw bala ang naghimo sang mga kabayo nga makusog,
: kag naghatag sang ila nagabalod nga bungaybungay?
20: Ikaw bala ang nagpalumpat sa ila kaangay sang mga apan
: kag nagapahadlok sang mga tawo sang ila hirihiri?
21: May kapagsik sila sa pagpangahig sang duta sa kapatagan,
: nagadalagan sila pakadto sa inaway sa bug-os nila nga kusog.
22: Wala sila makakilala sang kahadlok,
: wala sing espada nga makapadalagan sa ila pabalik.
23: Ang mga hinganiban nga ginadala sang mga nagasakay sa ila
: nagalinagtik kag nagaidlab sa silak sang adlaw.
24: Ang mga kabayo nga nagaharahara sa kakunyag, nagadalagan sa pag-abanse,
: kon maghuni ang trumpeta indi sila makapahimuyong.
25: Sa tagsa ka paghuni sang trumpeta nagahirihiri sila,
: makapanimaho sila sang inaway bisan malayo pa sila,
: kag mabatian nila ang mga opisyales nga nagamando.
26: Sa imo bala nagatuon ang dapay sa paglupad
: kon maglupad ini pa bagatnan?
27: Nagahulat bala ang agila sang imo mando
: sa paghimo sang iya pugad sa mataas nga mga bukid?
28: Nagahimo ini sang iya ilistaran sa pinakamataas nga mga bato sa pil-as
: kag nagahimo sang putokputokan sang bato sa pil-as nga iya palalipdan.
29: Gikan didto nagalantaw sia sa malapit kag malayo
: sang iya mapatay kag makaon.
30: Sa palibot sang patay nga mga lawas yara sila nagatipon,
: kag ang ila mga buto nagasuyop sang dugo.