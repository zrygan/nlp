1: Magpasalamat sa Ginoo , tungod kay maayo sia,
: ang iya gugma wala sing katapusan!
2: Sulita ninyo ini nga mga pulong sa pagdayaw sa Ginoo ,
: tanan kamo nga iya ginluwas.
3: Ginluwas niya kamo sa inyo mga kaaway,
: kag gindala kamo pabalik halin sa iban nga mga pungsod,
: halin sa sidlangan kag nakatundan, halin sa aminhan kag nabagatnan.
4: Ang iban nagdalangdalang sa desierto nga wala sing dalan,
: kag indi sila makatultol sang alagyan pakadto sa isa ka siudad nga ila pagaestaran,
5: gingutom kag gin-uhaw sila,
: kag nadulaan sang tanan nga paglaom.
6: Dayon sa ila kahul-anan nagpanawag sila sa Ginoo ,
: kag ginluwas niya sila sa ila mga kalisdanan.
7: Gintuytoyan niya sila sa matadlong nga dalanon,
: padulong sa isa ka siudad nga ila maestaran.
8: Dapat sila magpasalamat sa Ginoo tungod sang iya mapinadayunon nga gugma,
: tungod sang makatilingala nga mga butang nga iya ginhimo sa ila!
9: Ginpainom niya ang mga ginauhaw,
: kag ang mga ginagutom iya ginabusog sang maayo nga mga butang.
10: Ang iban nagkabuhi sa kalisod kag kadudulman,
: mga binilanggo nga nagaantos kag nakadenahan,
11: tungod kay nagpamatok sila sa mga sugo sang Labing Mataas nga Dios,
: kag nagsikway sang iya mga pagtudlo.
12: Ginkapoy sila tungod sang mabudlay nga bulohaton,
: nagakapukan sila, kag wala sing may nagabulig.
13: Dayon sa ila kahul-anan nagpanawag sila sa Ginoo ,
: kag ginluwas niya sila sa ila mga kalisdanan.
14: Ginluwas niya sila sa kalisod kag kadudulman,
: kag ginpangbugras niya ang ila mga kadena.
15: Dapat sila magpasalamat sa Ginoo tungod sang iya mapinadayunon nga gugma,
: tungod sang makatilingala nga
: mga butang nga iya ginhimo sa ila.
16: Ginabungkal niya ang bronsi nga mga pwertahan,
: kag ginapangbali niya ang mga rehas nga salsalon.
17: Ang iban nanginbuangbuang, nag-antos tungod sang ila mga sala,
: kag tungod sang ila mga kalautan,
18: nagakangil-ad sila sa pagtan-aw sang pagkaon,
: kag madali na lang sila mapatay.
19: Dayon sa ila kahul-anan nagpanawag sila sa Ginoo ,
: kag ginluwas niya sila sa ila mga kalisdanan.
20: Gin-ayo niya sila paagi sa iya mando,
: kag ginluwas niya sila sa lulobngan.
21: Dapat sila magpasalamat sa Ginoo tungod sang iya mapinadayunon nga gugma,
: tungod sang makatilingala nga mga butang nga iya ginhimo sa ila.
22: Dapat sila magpasalamat sa iya paagi sa mga halad,
: kag paagi sa mga ambahanon sang kalipay magsugid sila sang iya ginhimo!
23: Ang iban nagpanakayon sa mga bapor sa kadagatan,
: nga nagakuha sang ila palangabuhian sa kalalawran,
24: nakita nila ang mga ginhimo sang Ginoo ,
: ang iya makatilingala nga mga buhat sa kadagatan.
25: Sa iya mando ang isa ka mabaskog nga hangin naghuyop
: kag nagdalagku ang mga balod.
26: Ang mga sakayan gin-alsa sing mataas sa kahanginan kag
: ginhaboy pakadto sa kadadalman.
: Sa amo nga katalagman, ang mga tawo nadulaan sing kaisog,
27: nagdulingduling sila kag nagkalapukan kaangay sang hubog nga mga tawo,
: ang tanan nila nga mga kinaadman nanginwalay pulos.
28: Dayon sa ila kahul-anan nagpanawag sila sa Ginoo ,
: kag ginluwas niya sila sa ila mga kalisdanan.
29: Ginpauntat niya ang nagabalingaso nga bagyo,
: kag naglinong ang mga balod.
30: Nagkalipay sila tungod kay naglinaw,
: kag gindala niya sila nga wala maano sa dulongkaan nga luyag nila.
31: Dapat sila magpasalamat sa Ginoo tungod sang iya mapinadayunon nga gugma,
: tungod sang makatilingala nga mga butang nga iya ginhimo para sa ila.
32: Dapat nila isugid ang iya pagkagamhanan sa katilingban sang mga tawo,
: kag dayawon nila sia sa atubangan sang konseho sang mga katigulangan.
33: Ang Ginoo nagpamala gid sang mga suba,
: kag ginpauntat ang pag-lig sang mga tuboran.
34: Ginhimo niya ang mapatubason nga duta nga mangindesierto nga maasin,
: tungod sang kalautan sang mga nagaestar didto.
35: Ginhimo niya ang mga desierto nga manginpunong sang tubig,
: kag ang mamala nga duta nga mangintuboran nga nagailig.
36: Ginpaestar niya didto ang ginagutom nga mga tawo,
: kag naghimo sila sing siudad nga pagaestaran.
37: Ginsab-ugan nila ang mga uma kag nagtanom sila sing mga ubas,
: nga nagpatubas sing bugana.
38: Ginbendisyunan niya ang iya mga tawo kag may madamo sila nga mga kaanakan,
: kag wala niya pagtugoti nga magdiutay ang ila kasapatan.
39: Sang malutos kag mapakahuy-an ang mga tawo sang Dios,
: tungod sang mapintas nga pagpigos kag pag-antos,
40: ginpakita niya ang iya pagtamay sa ila mga manugpigos,
: kag iya sila ginpadalangdalang sa mga desierto nga wala sing dalan.
41: Pero iya gintabangan ang nawad-an sa ila kapiutan,
: kag iya ginapamuad ang ila mga panimalay kaangay sang mga panong.
42: Ang mga matarong nakakita sini kag nagakasadya,
: pero ang tanan nga mga malaut ginapahipos.
43: Kabay nga ang mga maalam magpamalandong sini nga mga butang,
: kabay nga ila kilalahon ang mapinadayunon nga gugma sang Ginoo .