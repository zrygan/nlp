1: Ang Ginoo naghambal sa akon,
2: Tawo nga mamalatyon, pakamalauta ang pungsod sang Amon.
3: Singgana sila nga pamatian nila ang akon ginasiling, ako, ang Ginoo nga Gamhanan: Nalipay kamo nga nakita ninyo ang akon Templo nga ginpasipalahan, nga ang duta sang Israel nalaglag, kag ang mga tawo sang Juda ginbihag.
4: Tungod kay nalipay kamo, ipalutos ko kamo sa mga tribo halin sa sidlangan nga desierto. Magahimo sila sang ila mga kampo sa inyo pungsod kag magaestar didto. Magakaon sila sang inyo mga patubas kag magainom sang inyo mga gatas.
5: Himuon ko ang siudad sang Raba nga toril sang mga kamelyo, kag ang bug-os nga pungsod sang Amon nga toril sang mga karnero, agod makilala ninyo nga ako amo ang Ginoo .
6: Amo ini ang ginasiling sang Ginoo nga Gamhanan: Nagpamalakpak kamo kag nagtumbo sa kalipay. Gintamay ninyo ang duta sang Israel.
7: Tungod sini, itugyan ko kamo sa iban nga mga kapungsoran nga amo ang magakuha sang inyo mga pagkabutang. Laglagon ko kamo sing bug-os agod indi na kamo mangin-isa ka pungsod kag wala na kamo sing inyo kaugalingon nga duta. Dayon makilala ninyo nga ako amo ang Ginoo .
8: Ang Ginoo nga Gamhanan nagsiling, Tungod kay ang Moab nagsiling nga ang Juda kaangay sang iban nga mga kapungsoran,
9: ipasalakay ko ang mga siudad nga nagaapin sang dulonan sang Moab lakip ang pinakaali nga mga siudadang Bet-hesimot, ang Baal-meon, kag ang Kiryataim.
10: Ipalutos ko ang Moab lakip ang Amon sa mga tribo halin sa sidlangan nga desierto agod ang Moab indi na mangin-isa ka pungsod.
11: Silutan ko ang Moab, kag makilala nila nga ako amo ang Ginoo .
12: Ang Ginoo nga Gamhanan nagsiling, Ang mga tawo sang Edom nagtimalos sa Juda, kag tungod sini nakasala ang Edom sing daku gid.
13: Karon ginapahibalo ko nga silutan ko ang Edom kag pamatyon ko ang tagsa ka tawo kag sapat didto. Himuon ko ini nga desierto halin sa siudad sang Teman tubtob sa siudad sang Dedan, kag ang mga tawo magakalamatay sa inaway.
14: Ang akon mga tawo nga Israelinhon magatimalos sa Edom para sa akon, kag patilawon nila ang Edom sang akon nagabalingaso nga kaakig. Ang Edom magakilala kon daw ano ang matup-an sang akon pagtimalos. Ang Ginoo nga Gamhanan amo ang naghambal sini.
15: Ang Ginoo nga Gamhanan nagsiling, Ang mga Filistinhon nagtimalos sa ila madugay na nga mga kaaway kag ginpamatay nila sila sa ila daku nga kaakig.
16: Gani ginapahibalo ko nga salakayon ko ang mga Filistinhon kag papason ko sila. Pamatyon ko ang tagsatagsa nga mabilin nga nagaestar didto sa Kapatagan sang mga Filistinhon.
17: Silutan ko sila sing tudo gid kag timalusan sing bug-os. Matilawan nila ang akon kaakig. Dayon makilala nila nga ako amo ang Ginoo .