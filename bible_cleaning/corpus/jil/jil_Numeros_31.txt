1: Ang Ginoo nagsiling kay Moises,
2: Siluti ang mga Midianhon tungod sang ila ginhimo sa mga tawo sang Israel. Sa tapos mo mahimo ini mapatay ka.
3: Gani ginsingganan ni Moises ang mga tawo, Maghanda kamo para sa inaway, agod masalakay ninyo ang Midian kag masilutan sila tungod sang ila ginhimo sa Ginoo .
4: Gikan sa tagsa ka tribo sang Israel magpadala kamo sing 1,000 ka mga tawo para sa inaway.
5: Gani ginpili ang 1,000 ka mga tawo halin sa tagsa ka tribo, 12,000 tanan ka mga lalaki nga handa sa pagpakig-away.
6: Ginpadala sila ni Moises sa inaway, sa idalom sang pagmando ni Fineas nga anak ni Eleazar nga pari, nga gintugyanan sang balaan nga mga butang kag sang mga trumpeta sa paghatag sing mga paandam.
7: Ginsalakay nila ang Midian, suno sa mando sang Ginoo kay Moises, kag ginpamatay nila ang tanan nga mga lalaki,
8: lakip ang lima ka mga hari sang Midian nga amo sanday Evi, Rekem, Zur, Hur, kag Reba. Ginpatay man nila si Balaam nga anak ni Beor.
9: Ang mga tawo sang Israel nagbihag sang mga kababayin-an kag mga kabataan nga Midianhon, ginkuha nila ang ila mga kabakahan kag mga panong, gin-agaw ang ila tanan nga manggad,
10: kag ginsunog ang tanan nila nga mga siudad kag ang ila mga kampo.
11: Gindala nila ang tanan nga mga naagaw, lakip ang mga bihag kag mga kasapatan,
12: kag gindala nila ini tanan kay Moises kag kay Eleazar, kag sa katilingban sang mga tawo sang Israel, nga yara sa kampo sa mga kapatagan sang Moab sa tabok sang Jordan halin sa Jerico.
13: Si Moises, si Eleazar, kag ang tanan nga mga pangulo sang katilingban naggwa sa kampo sa pagsugata sang mga hangaway.
14: Naakig si Moises sa mga opisyales, sa mga pangulo sang mga batalyon kag mga kompaniya, nga nagbalik halin sa inaway.
15: Ginpamangkot niya sila, Ngaa bala ginbilin ninyo nga buhi ang tanan nga mga kababayin-an?
16: Dumdoma ninyo nga ang mga babayi amo ang nagsunod sang mga gintudlo ni Balaam, kag gindala ang mga tawo sa pagkadi-matutom sa Ginoo didto sa Peor. Amo ini ang kabangdanan sang pagkalamatay sang mga tawo sang Ginoo .
17: Gani, karon pamatya ninyo ang tagsa ka bata nga lalaki, kag pamatya ang tagsa ka babayi nga nakaagi sing pagpakighilawas,
18: pero ibilin para sa inyo kaugalingon ang tanan nga mga dalaga kag tanan nga mga babayi nga mga birhen.
19: Karon tanan kamo nga nakapatay kay bisan sin-o ukon nakatandog sang isa ka bangkay kinahanglan magpabilin sa gwa sang kampo sa sulod sang pito ka adlaw. Sa ikatlo kag sa ikapito nga adlaw magpaninlo kamo sang inyo kaugalingon kag ang mga babayi nga inyo ginbihag.
20: Kinahanglan inyo man tinloan ang inyo mga bayu kag ang tagsa ka butang nga nahimo sa panit, bulbol sang kanding, ukon kahoy.
21: Si Eleazar nga pari nagsiling sa mga tawo nga nagbalik halin sa inaway, Amo ini ang mga pagsulondan nga ginhatag sang Ginoo kay Moises.
2223: Ang tagsa ka butang nga indi masunog, kaangay sang bulawan, pilak, bronsi, salsalon, lata, ukon tingga, kinahanglan pagatinluan paagi sa kalayo. Ang iban nga butang pagatinluan paagi sa tubig.
24: Sa ikapito nga adlaw kinahanglan labhan ninyo ang inyo mga bayu, dayon manginmatinlo kamo kag pagatugotan nga makasulod sa kampo.
25: Ang Ginoo nagsiling kay Moises,
26: Ikaw kag si Eleazar, upod sang iban nga mga pangulo sang katilingban, mag-isip sang tanan nga mga inagaw, lakip ang mga bihag kag ang mga kasapatan.
27: Partidaha sing palareho ang mga inagaw, isa para sa mga hangaway, kag isa para sa bug-os nga katilingban.
28: Gikan sa bahin nga natuon sa mga hangaway, maghawid subong isa ka buhis para sa Ginoo sing isa sa tagsa ka 500 nga mga bihag, kag amo man nga kadamuon sa mga kabakahan, mga asno, mga karnero, kag mga kanding.
29: Ihatag mo ini kay Eleazar nga pari subong isa ka pinasahi nga dulot sa Ginoo .
30: Gikan sa parti nga natuon sa bug-os nga katilingban, magkuha ka sing isa sa tagsa ka singkwenta ka mga bihag, kag amo man nga kadamuon sa mga kabakahan, mga asno, mga karnero, kag mga kanding. Ihatag mo ini sa mga Levita nga gintugyanan sang Tolda sang Ginoo .
31: Gintuman ni Moises kag ni Eleazar ang sugo sang Ginoo .
3235: Ang masunod amo ang lista sang mga naagaw sang mga hangaway wala labot sang ila gintago para sa ila kaugalingon: 675,000 ka mga karnero kag mga kanding, 72,000 ka mga baka, 61,000 ka mga asno, kag 32,000 ka mga birhen.
3640: Ang katunga nga bahin sang mga hangaway 337,500 ka mga karnero kag mga kanding, kag ang buhis para sa Ginoo ; 36,000 ka mga baka para sa mga hangaway, kag setentay dos subong nga buhis para sa Ginoo ; 30,500 ka mga asno para sa mga hangaway, kag sesentay uno subong nga buhis para sa Ginoo ; kag 16,000 ka mga birhen para sa mga hangaway, kag trayntay dos subong nga buhis para sa Ginoo .
41: Gani, ginhatag ni Moises kay Eleazar ang buhis subong isa ka pinasahi nga dulot sa Ginoo , suno sa ginsugo sang Ginoo .
4246: Ang parti sang katilingban pareho man kadamo sang iya mga hangaway: 337,500 ka mga karnero kag mga kanding, 36,000 ka mga baka, 30,500 ka mga asno, kag 16,000 ka mga birhen.
47: Gikan sa sini nga bahin nagkuha si Moises sing isa sa tagsa ka singkwenta ka mga bihag kag mga kasapatan, kag suno sa ginsugo sang Ginoo , ginhatag niya ini sa mga Levita nga amo ang gintugyanan sang Tolda sang presensya sang Ginoo .
48: Dayon ang mga opisyales nga nagpangulo sang mga hangaway nagkadto kay Moises,
49: kag nagsugid, Gin-isip namon ang mga hangaway sa idalom sang amon pagmando kag wala gid sing isa sa ila nga kulang.
50: Gani gindala namon diri ang mga alahas nga bulawan, mga hapin sa butkon, mga pulseras, mga singsing, mga aritos, kag mga kulintas nga nakuha sang kada-isa sa amon. Ginahalad namon ini sa Ginoo subong nga bayad sang amon mga kabuhi, agod iya kami amligan.
51: Ginbaton ni Moises kag ni Eleazar ang tanan nga mga alahas nga bulawan.
52: Ang bug-os nga kadamuon sang mga dulot sang mga opisyales nagabug-at sing sobra sa 400 ka libra.
53: Ang indi mga opisyales nagtago sang mga inagaw nga ila nakuha.
54: Gani gindala ni Moises kag ni Eleazar ang bulawan sa Tolda, agod nga ang Ginoo magaamlig sang mga tawo sang Israel.