1: Matuod gid nga ang Dios maayo sa Israel,
: sa ila nga may putli sing mga tagipusoon.
2: Pero diutayan na gid lang ako mapukan,
: ang akon mga tiil diutayan na gid lang makadanlog,
3: kay man nahisa ako sa bugalon,
: sang nakita ko nga ang mga malaut manggaranon.
4: Wala sila nagaantos sang kasakit,
: mabakod sila kag maayo sing lawas.
5: Wala sila nagaantos subong sang iban nga mga tawo,
: wala sila sing mga palaligban pareho sang iya sang iban.
6: Gani ginakulintas nila ang bugal,
: kag ginabayo nila ang kapintas.
7: Nagagwa ang kalautan sa ila mga tagipusoon,
: kag ang ila mga panghunahuna puno sang malaut nga mga pahito.
8: Ginayaguta nila ang iban kag nagahambal sang malaut nga mga butang,
: bugalon sila kag nagaplano sa pagpigos sa iban.
9: Ginapakamalaut nila ang Dios sa langit,
: kag may bugal ang ila pagmando sa mga tawo sa duta.
10: Gani, bisan ang mga tawo sang Dios nahaylo sa ila,
: kag nagapati nga may kakunyag sang tanan nila nga ginasiling.
11: Nagasiling sila, Ang Dios indi makahibalo,
: indi ini masapwan sang Labing Mataas!
12: Kaangay sini ang mga malaut!
: May madamo sila nga pagkabutang kag ginadugangan pa gid nila ini.
13: Gani, wala bala sing pulos ang pagtipig ko sang akon tagipusoon nga manginputli,
: kag ang akon mga kamot nga manginmatinlo sa sala?
14: O Dios, ginpaantos mo ako sa bug-os nga adlaw,
: kada aga ginasilutan mo ako!
15: Kon naghambal ako sini nga mga butang,
: kuntani nagmaluibon ako sa imo mga tawo.
16: Gintinguhaan ko gid ang paghangop sini,
: bisan pa nga tama gid ini kabudlay,
17: tubtob nga nagsulod ako sa imo Templo,
: kag nahangpan ko kon ano ang matabo sa mga malaut.
18: Matuod gid nga ginpahamtang mo sila sa madanlog nga mga lugar,
: kag ginapahagmak mo sila sa kalaglagan!
19: Sa hinali nagakalaglag sila,
: makahaladlok ang ila madangatan!
20: Kasubong sila sang damgo, O Ginoo , nga pagkaaga wala na,
: kon magmata ikaw malipatan mo na kon ano yadto.
21: Sang naglain ang akon buot,
: kag ang akon balatyagon napilasan,
22: nanginbalingag ako, kag wala makahangop,
: daw sapat ako sa atubang mo.
23: Pero kaupod mo ako sa gihapon,
: kag ginauyatan mo ang akon tuo nga kamot.
24: Ginatuytuyan nimo ako paagi sa imo mga laygay,
: kag sa katapusan pagabatunon mo ako nga may kadungganan.
25: Sin-o pa bala ang akon sa langit kundi ikaw?
: Tungod kay akon ikaw, ano pa bala ang handumon ko sa duta?
26: Ang akon hunahuna kag ang akon lawas ayhan magaluya,
: pero ang Dios amo ang akon kusog,
: sia gid lang ang akon palanublion sa walay katapusan.
27: Nasiguro ko gid nga ang mga nagasikway sa imo magakalamatay,
: kag pagalaglagon mo ang mga indi matutom sa imo.
28: Pero para sa akon, daw ano kaayo nga manginmalapit sa Dios!
: Ang Ginoong Dios amo ang akon dalangpan,
: agod masugid ko ang tanan nga iya nahimo!