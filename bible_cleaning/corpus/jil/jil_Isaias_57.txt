1: Ang matarong nga mga tawo nagakapatay, kag wala sing may nakahangop ukon nagakabalaka. Pero kon mapatay sila, wala sing kalaglagan nga magahalit sa ila.
2: Yadtong nagkabuhi sing matarong makakita sing paghidait kag kapahuwayan sa kamatayon.
3: Dali kamo diri agod hukman, kamo nga mga makasasala! Pareho lang kamo sang mga babaylan, mga nagapanginbabayi ukon nagapanginlalaki, kag sang mga babayi nga nagabaligya sang ila dungog.
4: Sin-o bala ang ginayaguta ninyo? Kamo nga mga butigon, sin-o bala ang inyo ginayaoyao?
5: Nagasimba kamo sa mga dios nga nagapabuad paagi sa inyo pagpakighilawas sa idalom sang inyo balaan nga mga kahoy. Ginadulot ninyo ang inyo mga kabataan subong mga halad sa dalagku nga mga bato sa kweba malapit sa ginailigan sang tubig.
6: Halin didto nagakuha kamo sing mahining nga mga bato kag ginasimba ninyo ini subong mga dios. Ginabuboan ninyo sing bino subong halad sa ila, kag nagadulot sa ila sing mga halad nga kalan-on. Nagahunahuna bala kamo nga malipay ako sini tanan?
7: Nagataklad kamo sa mataas nga mga bukid sa pagdulot sing mga halad kag sa pagpakighilawas.
8: Ginapahamtang ninyo ang inyo makahuloya nga mga diosdios malapit sa mga pwertahan sa sulod sang inyo mga balay. Ginsikway ninyo ako, nag-uba kamo sang inyo mga bayu, kag nagsaka kamo sa inyo malapad nga mga higdaan upod sa inyo mga kahagugma, nga inyo ginabayaran sa paghulid sa inyo. Kag didto nagapaayaw-ayaw kamo sang inyo kailigbon.
9: Nagapangagwa kamo kag nagalakat sa pagsimba sa dios nga si Moloc. Sa pagpangita sang mga dios nga inyo pagasimbahon, nagapadala kamo sing mga suloguon sa bisan diin, malayo ukon malapit, bisan sa kalibutan sang mga patay.
10: Ginpakapuyan ninyo ang inyo kaugalingon sa pagpangita sang iban nga mga dios, pero indi gid kamo mag-untat. Nagahunahuna bala kamo nga ang inyo makahuloya nga mga diosdios makahatag sa inyo sing kusog, gani wala kamo nagaluya.
11: Ang Ginoo nagasiling, Sin-o ini nga mga dios nga nagapahadlok sa inyo, agod magbutig kamo kag magkalimot sa akon sing bug-os? Wala na bala kamo nagakahadlok sa akon tungod kay naghipos lang ako sa malawig nga panahon?
12: Nagadumdom bala kamo nga matarong ang inyo ginahimo, pero ibuyagyag ko ang inyo hinimuan, kag ang inyo mga diosdios indi makabulig sa inyo.
13: Abi pangayo kamo sing bulig sa inyo mga diosdios, tan-awon ta kon makaluwas sila sa inyo! Sa isa lang ka huyop sang hangin mapalid sila! Pero ang nagasalig sa akon magakabuhi sa duta, kag magasimba sa akon, sa akon Templo.
14: Ang Ginoo nagasiling, Pabalika ang akon mga tawo sa akon. Kuhaa ang tanan nga nagasablag sa ila dalan! Maghimo sing alagyan kag ihanda ini!
15: Ako ang balaan nga Dios nga nagakabuhi sa wala sing katapusan sa mga kalangitan. Nagaestar ako sa mataas kag balaan nga lugar, pero nagaestar man ako upod sa mga tawo nga mapainuboson kag mahinulsulon, agod akon mapabalik ang ila pagsalig kag paglaom.
16: Ginhatagan ko sing kabuhi ang akon mga tawo, kag indi ako magpadayon sa pagsumbong sa ila, ukon magkaakig sa ila sa walay katapusan.
17: Naakig ako sa ila tungod sang ila sala kag pagkahakog. Gani ginsilutan ko kag ginpatumbayaan sila. Pero batinggilan sila kag nagapagusto lang sang ila luyag.
18: Nakita ko ang ila ginhimo, pero ayuhon ko sila. Tuytoyan ko sila kag buligan, kag lipayon ang mga nagakasubo.
19: Nagahatag ako sing paghidait sa tanan, sa malapit kag sa malayo! Ayuhon ko ang akon mga tawo.
20: Pero ang malaut nga mga tawo kaangay sang dagat nga wala nagalinong, nga ang iya mga balod wala nagauntat sa pag-alimbukad, nga nagadala sing lunang kag mga dag-ut.
21: Wala sing kalig-unan ang mga makasasala, siling sang Ginoo .