1: Dayawa ninyo ang Ginoo !
: Dayawa ninyo ang Ginoo , kamo nga yara sa langit,
: kamo nga nagaestar sa kahitaasan!
2: Dayawa ninyo sia, tanan kamo nga iya mga anghel,
: tanan kamo nga iya mga hangaway nga langitnon!
3: Dayawa ninyo sia, adlaw kag bulan,
: dayawa ninyo sia, nagasiga nga mga bituon!
4: Dayawa ninyo sia, pinakamataas nga mga langit,
: kag mga tubig sa ibabaw sang langit!
5: Magdayaw sila tanan sang ngalan sang Ginoo !
: Nagmando sia, kag sila natuga,
6: sa iya mando nahamtang sila sa ila mga lugar sa walay katubtoban,
: kag indi sila makalalis.
7: Dayawa ninyo ang Ginoo , kamo nga yara sa duta,
: kamo nga dalagku nga mga sapat sang dagat kag mga kadadalman sang dagat,
8: kilat kag ulan nga yelo nga daw mga bato, yelo kag mga panganod,
: mabaskog nga mga hangin nga nagatuman sang iya sugo.
9: Dayawa ninyo sia, mga bakulod kag mga bukid,
: nagapamunga nga mga kahoy kag mga kagulangan;
10: tanan nga mga sapat, anta kag talunon,
: mga sapat nga nagasaog kag mga kapispisan.
11: Dayawa ninyo sia, mga hari kag tanan nga mga katawhan,
: mga prinsipe kag tanan nga mga pangulo,
12: mga soltero kag mga dalaga,
: mga tigulang kag mga bata man.
13: Magdayaw sila tanan sa ngalan sang Ginoo !
: Ang iya ngalan mas gamhanan sang sa tanan nga mga ngalan,
: ang iya pagkahalangdon yara sa ibabaw sang duta kag langit.
14: Ginpabakod niya ang iya pungsod,
: gani ang tanan niya nga mga tawo nagadayaw sa iya,
: ang mga tawo sang Israel, nga mahal gid sa iya.
: Dayawa ninyo ang Ginoo !