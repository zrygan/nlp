1: Dayawa ang Ginoo !
: Magpasalamat kamo sa Ginoo , tungod kay maayo sia,
: ang iya paghigugma wala sing katapusan.
2: Sin-o bala ang makasugid sang gamhanan nga mga buhat sang Ginoo ?
: Sin-o bala ang makadayaw sa iya sing tuman?
3: Malipayon ang mga nagatuman sang iya sugo,
: nga nagahimo sing matarong sa tanan nga tion!
4: Dumdoma ako, O Ginoo , kon ikaw magbulig sa imo mga tawo,
: indi ako pagkalimti kon ikaw magluwas sa ila.
5: Ipakita man sa akon ang pag-uswag sang imo mga tawo,
: kag paambita man ako sang kalipay sang imo pungsod,
: sa malipayon nga pagpabugal sang imo mga tawo.
6: Nakasala kami subong sang amon mga katigulangan,
: nanginmalaut kag malain kami.
7: Ang amon mga katigulangan sa Ehipto wala makahangop sang makatilingala nga mga buhat sang Dios,
: wala sila makadumdom sang madamo nga mga tion nga ginpakita sang Dios ang iya paghigugma sa ila,
: kag nagrebelde sila sa Labing Mataas, didto sa Mapula nga Dagat.
8: Pero ginluwas niya sila suno sa iya ginsaad,
: sa pagpakita sang iya daku nga gahom.
9: Ginmanduan niya ang Mapula nga Dagat, kag nagmala ini,
: kag ginpangulohan niya ang iya mga tawo sa pagtabok sa mamala nga duta.
10: Ginluwas niya sila sa mga nagdumot sa ila,
: gintabangan niya sila sa ila mga kaaway.
11: Pero ang tubig naglumos sang ila mga kaaway,
: wala sing nabilin bisan isa sa ila.
12: Dayon ang iya mga tawo nagtuo sa iya mga saad,
: kag nagkanta sila sing mga pagdayaw sa iya.
13: Pero madali nga nalimtan nila ang ginhimo sang Dios,
: kag wala sila maghulat sang iya laygay.
14: Napun-an sila sing kailigbon sa desierto,
: kag gintilawan nila ang Dios,
15: gani ginhatag niya sa ila ang ila ginpangayo,
: pero ginpadalhan man niya sila sing makangilidlis nga balatian.
16: Didto sa desierto nahisa sila kay Moises
: kag kay Aaron, ang balaan nga alagad sang Dios.
17: Dayon nagbuka ang duta kag naglamon kay Datan,
: kag naglubong kay Abiram kag sang iya panimalay,
18: gikan sa langit nahulog ang kalayo sa ila mga sumolunod,
: kag ginsunog yadtong malaut nga mga tawo.
19: Naghimo sila sing torite nga baka nga bulawan sa Horeb,
: kag ginsimba nila ini nga diosdios,
20: ginbayluhan nila ang himaya sang Dios,
: sang imahen sang isa ka sapat nga nagahalab sang hilamon.
21: Nalimtan nila ang Dios nga nagluwas sa ila,
: paagi sa iya gamhanan nga mga buhat didto sa Ehipto.
22: Daw ano ka makatilingala ang mga ginhimo niya didto!
: Daw ano ka makakulonyag ang mga ginhimo niya didto sa Mapula nga Dagat!
23: Sang nagsiling ang Dios nga iya laglagon ang iya mga tawo,
: si Moises nga iya pinili nga alagad nagpakitluoy sa Dios,
: sa paglugpay sang kaakig sang Dios, agod indi sila malaglag.
24: Sang ulihi nagpamatok sila sa pagsulod sa maayo nga duta,
: tungod kay wala sila magtuo sa saad sang Dios.
25: Nagpabilin sila sa ila mga tolda kag nagreklamo,
: kag indi sila magpamati sa Ginoo .
26: Gani nagpanumpa sia sa ila
: nga pamatyon niya sila sa desierto,
27: kag paalaplaagon niya ang ila mga kaliwat sa mga kapungsoran nga nagaalagad sa mga diosdios,
: kag magakalamatay sila sa iban nga mga pungsod.
28: Dayon ang mga tawo sang Dios nagbuylog sa pagsimba kay Baal sa Peor,
: kag nagkaon sila sang mga halad nga gindulot sa patay nga mga dios.
29: Ginpaakig nila ang Ginoo tungod sang ila mga ginhimo,
: kag ang makangilidlis nga balatian nag-abot sa ila.
30: Pero nagtindog si Fineas kag ginsilutan ang mga nakasala,
: kag ang kalalat-an nag-untat.
31: Halin sadto gindumdom ini tungod sang iya kaayo,
: kag indi gid ini malimtan sa tanan nga panahon nga palaabuton.
32: Ang Ginoo ginpaakig sang iya mga tawo didto sa mga tuboran sang Meriba,
: kag si Moises nag-antos tungod sa ila.
33: Ginpaakig gid nila si Moises,
: sa bagay nga naghambal sia sang mga butang nga indi niya dapat ihambal.
34: Wala nila pagpamatya ang mga pagano,
: suno sa ginsugo sang Ginoo ,
35: kundi nag-alasawahay sila sang mga pagano,
: kag nagsunod sang ila nga mga pagginawi.
36: Ang mga tawo sang Dios nagsimba sa mga diosdios,
: kag amo ini ang kabangdanan sang ila pagkalaglag.
37: Ginhalad nila ang ila kaugalingon nga mga anak nga lalaki kag babayi
: subong mga halad sa di-matuod nga mga dios sang Canaan.
38: Ginpamatay nila ining wala sing sala nga mga kabataan,
: kag ang duta nadagtaan tungod sining mga pagpamatay.
39: Gindagtaan nila ang ila mga kaugalingon paagi sa ila mga ginbuhat,
: kag nangindi-matutom sila sa Dios.
40: Gani ang Ginoo naakig sa iya mga tawo,
: kag naglain gid ang iya buot sa ila.
41: Gintugyan niya sila sa gahom sang mga pagano,
: kag ang ila mga kaaway naggahom sa ila.
42: Ginpigos sila sang ila mga kaaway,
: kag gin-ulipon gid sila.
43: Makapila luwason sang Ginoo ang iya mga tawo,
: pero ginhungod gid nila ang pagpamatok sa iya,
: kag nadalman pa gid sila sa ila mga sala.
44: Wala sapayan ang Ginoo nagpamati sa ila pagpanawag,
: kag nagtalupangod sang ila mga pag-antos.
45: Tungod sa ila gindumdom niya ang iya kasugtanan,
: kag tungod sang iya daku nga gugma nagbaylo ang iya hunahuna.
46: Ginbuot niya nga kaluoyan sila
: sang mga nagbihag sa ila.
47: Luwasa kami, O Ginoo nga amon Dios,
: kag pabalika kami halin sa mga kapungsoran,
: agod magpasalamat kami
: kag magdayaw sa imo balaan nga ngalan.
48: Dayawon ta ang Ginoo , ang Dios sang Israel,
: dayawon sia karon kag sa gihapon!
: Ang tanan nga mga tawo magsiling, Kabay Pa!
: Dayawa ang Ginoo !