1: Dayon si Juan nagtaklad halin sa Gezer kag nagpanugid kay Simon nga iya amay sang ginapanghimo ni Cendebeo.
2: Tungod sini, ginpatawag ni Simon ang duha ka magulang niya nga mga anak nga si Judas kag si Juan kag nagsiling sa ila, Ako kag ang akon mga utod nga lalaki kag ang bug-os nga panimalay sang akon amay nagpakig-away batok sa mga kaaway sang Israel halin sang ako pamatan-on pa tubtob karon nga adlaw, kag sa madamo nga tion ginluwas namon ang Israel.
3: Pero karon tigulang na ako, kag salamat sa Dios nga kamo mga pamatan-on pa. Kamo ang magbulos sa akon kag sa akon mga utod nga lalaki, lakat kamo kag magpakig-away kamo para sa aton pungsod, kag kabay nga buligan kamo sang Dios.
4: Dayon nagpili si Juan gikan sa pungsod sang 20,000 ka mga hangaway kag mga soldado nga nagasakay sa kabayo, kag naglakat sila sa pagsumpong kay Cendebeo, kag nagtener sila sing isa ka gab-i sa Modein.
5: Naglakat sila sing aga pa kag nagpadayon sa kapatagan, sa diin may nakita sila nga madamo nga mga hangaway nga nagasumpong sa ila, mga hangaway nga nagalakat lang kag mga soldado nga nagasakay sa kabayo. Pero sa gintung-an nila may isa ka sapa.
6: Si Juan kag ang iya hangaway naghanda nga nagaatubang sa ila sa pagpakig-away, pero sang makita niya nga ang iya mga tinawo nahadlok magtabok sa suba, sia ang nag-una tabok. Sang nakita ini sang iya mga hangaway, nagsunod sila sa iya.
7: Gintunga niya ang iya mga hangaway nga nagalakat lang, kag ang mga nagasakay sa kabayo sa tunga, tungod kay ang mga kaaway nga nagasakay sa kabayo madamo kaayo.
8: Ginpatunog nila ang mga trumpeta, kag si Cendebeo upod sa iya mga hangaway nalutos. Madamo sa ila ang nagkalamatay, kag ang nagkalabilin nga buhi nagpalalagyo sa pamakod.
9: Sa sini nga pagpakig-away napilasan si Judas nga utod ni Juan, pero si Juan naglagas sa ila tubtob si Cendebeo nakaabot sa Kidron, nga iya ginpalig-on.
10: Ang ila pagpalagyo nakalambot tubtob sa mga tore sa kaumhan sang Azoto, kag ginpangsunog ini ni Juan. Ang nagkalamatay sa mga kaaway naglambot sa 2,000 ka mga lalaki, kag si Juan nagbalik sa Judea nga wala maano.
11: Si Simon, ang Pinakamataas nga Pari, nagpili kay Tolomeo nga anak ni Abubu, nga manginpangulo sa kapatagan sang Jerico. Si Tolomeo may madamo nga pilak kag bulawan,
12: kay umagad sia sang Pinakamataas nga Pari.
13: Mataas ang iya handom, naglaom sia nga magpangulo sa bug-os nga pungsod, kag nagsugod sia sa pagplano sa pagpatay kay Simon kag sa iya mga anak nga lalaki.
14: Si Simon nga nagaduaw sang mga kabanwahanan sang pungsod agod sa pag-atipan sang mga kinahanglanon sini, nagdulhog sa Jerico upod sa iya mga anak nga lalaki nga amo sanday Matatias kag Judas, sang tuig 177, sang ika-11 nga bulan nga amo ang bulan sang Sebat.
15: Ang anak ni Abubu nga may malain nga tinutuyo nagbaton sa ila sa diutay nga pamakod nga ginatawag Dok nga iya ginpatindog, sa diin gindulotan niya sila sang isa ka daku nga punsyon, pero may mga tawo sia nga ginpapanago sa palibot sadto nga lugar.
16: Sang si Simon kag ang iya mga anak hubog na, si Tolemeo upod sa iya mga tinawo naggwa sa ila ginpanaguan nga may dala nga mga armas, nagsulod sila sa kalan-an sa diin yara si Simon kag ginpatay sia upod sang iya mga anak nga lalaki, kag iban niya nga mga alagad.
17: Gani naghimo sia sing daku nga pagluib, kag ginbalusan niya sang malain ang maayo.
18: Si Tolemeo nagsulat nahanungod sining hitabo kag ginpadala ini sa hari. Sa sulat nagpangabay sia nga padalhan sia sing bulig nga mga hangaway, kag itugyan sa iya ang paggahom sa mga siudad kag sa probinsya.
19: Nagpadala sia sang iban niya nga mga tinawo sa Gezer sa pagpatay kay Juan, kag paagi sa sulat nagsugo sia sa mga pangulo sa pagkadto sa iya, agod nga hatagan niya sila sing pilak, bulawan kag mga regalo.
20: Nagpadala man sia sing iban nga mga tinawo sa pag-agaw sang Jerusalem kag sang bakulod sa diin yara ang Templo.
21: Pero may tawo nga nagdalagan kag nakauna sa ila sa pagsugid kay Juan sa Gezer nga ang iya amay kag mga utod nga lalaki ginpamatay. Ginsugiran man sia nga may ginpadala nga mga tawo sa pagpatay sa iya.
22: Hinadlukan si Juan sang iya nabatian, pero tungod kay ginpahibalo na sia nga daan, ginpadakop niya ang mga tawo nga nag-abot sa pagpatay sa iya kag ginpamatay sila.
23: Karon ang mga binuhatan ni Juan, ang iya mga pagpakig-away, ang iya maisog nga mga hinimuan, ang mga pader sang siudad nga iya ginpatindog, kag ang iban niya nga mga binuhatan,
24: nasulat ini tanan sa maragtas sang iya pagka-Pinakamataas nga Pari halin sa iya pagbulos sa iya amay subong Pinakamataas nga Pari.