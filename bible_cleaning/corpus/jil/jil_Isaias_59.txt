1: Ang Ginoo indi maluya sa pagluwas sa inyo, kag indi sia bungol sa pagpamati sang inyo pagpangayo sing bulig!
2: Ang inyo mga sala amo ang kabangdanan nga indi sia magpamati sa inyo. Ang inyo mga sala nagpahilayo sa inyo sa Dios kon magsimba kamo sa iya.
3: Nakasala kamo sa pagbutig, pagpamintas, kag pagpamatay.
4: Nagakadto kamo sa korte, pero wala kamo sa katarungan. Nagasalig kamo sa kabutigan sa pagdaog sang inyo kaso. Ginatuman ninyo ang inyo mga plano sa paghalit sa iban.
56: Ang malain ninyo nga mga pahito subong ka makamamatay sang mga itlog sang dalitan nga man-og. Kon buk-on mo ang isa, maggwa ang man-og! Pero ang inyo mga pahito indi makahatag sa inyo sing kaayuhan, wala sila sing pulos kaangay sang bayu nga lawa!
7: Pirme lang kamo nagaplano sing malain, kag maabtik kamo sa paghimo sini. Wala kamo ginakulbai sa pagpatay sang mga tawo nga wala sing sala. Kalaglagan kag kahalitan ang inyo ginabilin bisan diin kamo magkadto,
8: kag wala sing kasigurohan ang bisan sin-o kon yara kamo. Ang tanan nga ginahimo ninyo indi matarong. Tiko nga dalan ang inyo ginalaktan, kag ang bisan sin-o nga nagaagi sa sina nga dalan wala sing kalig-unan.
9: Ang mga tawo nagasiling, Karon nahibaluan namon kon ngaa wala kami ginaluwas sang Dios sa mga tawo nga nagahimo sing indi matarong sa amon. Nagapangita kami sing kapawa nga pagalaktan namon, pero wala gid kundi kadudulman lamang,
10: kag nagapangapkap kami subong sang bulag nga mga tawo. Nagakatumba kami sa udtong adlaw nga daw kaangay lang sa gab-i, daw pareho lang nga yara kami sa kalibutan sang mga patay.
11: Ginakugmat kami kag ginabudlayan. Nagahandom kami nga luwason sang Dios gikan sa pagpamigos kag gikan sa indi matarong nga ginahimo sa amon, pero wala gid ini mag-abot.
12: O Ginoo , madamo ang amon mga sala sa imo. Ang amon mga sala nagasumbong sa amon. Ginakilala namon ini tanan.
13: Ginsumpong kag ginsikway namon ikaw, kag wala kami magsunod sa imo. Ginpigos namon ang iban kag nagtalikod kami sa imo. Butigon kami.
14: Ginapunggan namon ang katarungan kag indi makaluntad ang matarong. Ang kamatuoran ginalapak sa mga plasa, kag wala sing lugar didto ang pagkamaminatud-on.
15: Halos wala na ang pagkamaminatud-on kag ang bisan sin-o nga nagauntat sa paghimo sing malaut nanginbiktima sang sala.
: Ang Ginoo nakakita sini, kag nagalain ang iya buot nga wala nagaluntad ang katarungan.
16: Natingala sia nga wala gid sing isa nga nagabulig sa mga ginapigos. Gani gamiton niya ang iya kaugalingon nga gahom sa pagluwas sa ila, kag sa paghatag sa ila sing pagdaog.
17: Isuksok niya ang pagkamatarong kaangay sang bayu nga indi madutlan sang hinganiban, kag ang kaluwasan kaangay sang isa ka helmet. Pabayuan niya ang iya kaugalingon sang daku nga handom sa pagtadlong sang tanan nga mga butang, sa pagsilot kag pagbalos sang mga sala nga ginaantos sang mga tawo.
18: Silutan niya ang iya mga kaaway suno sa ila ginhimo, bisan ang mga nagaestar sa malayo nga mga duta.
19: Halin sa sidlangan pa nakatundan, ang tagsatagsa magakahadlok sa iya kag sa iya daku nga gahom. Magaabot sia kaangay sang nagasagana nga baha, kaangay sang mabaskog nga hangin.
20: Ang Ginoo nagasiling sa iya mga tawo, Magaabot ako sa Jerusalem sa pag-apin sa inyo kag sa pagluwas sa inyo tanan nga nagabiya sa inyo mga sala.
21: Kag magahimo ako sing kasugtanan upod sa inyo: Ginhatag ko sa inyo ang akon Espiritu kag mga pagtudlo sa walay katubtoban, kag sugod karon dapat ninyo tumanon ini kag itudlo sa inyo mga kabataan, kag sa inyo mga kaliwatan sa tanan nga panahon nga palaabuton.