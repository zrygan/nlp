1: Ang mga Filistinhon nagdala sang tanan nila nga mga hangaway sa Afec, samtang ang mga Israelinhon nagpatindog sang ila kampo sa may tuboran sa Kapatagan sang Jezreel.
2: Ang lima ka mga hari sang mga Filistinhon naggwa sa pagpakig-away upod sa ila mga ginatos kag mga linibo ka mga hangaway. Si David kag ang iya mga tinawo nagsunod sa ulihi nila upod kay Haring Akis.
3: Ang mga pangulo sang mga Filistinhon nakakita sa ila kag nagpamangkot, Ano bala ang ginahimo sang mga Hebreo diri?
: Nagsabat si Akis, Si David ini, isa ka opisyal ni Saul nga hari sang Israel. Dugay na ang iya pag-upod sa akon. Wala gid sia sing nahimo nga sayop halin sang iya pagsaylo sa akon.
4: Pero ang mga pangulo nga mga Filistinhon naakig gid kag nagsiling kay Akis, Pabalika ina nga tawo sa banwa nga imo ginhatag sa iya. Indi sia pagpaupda sa aton sa inaway, kay basi kon mag-inaway na kag magakontra sia sa aton. Wala na sing maayo nga paagi nga mag-ayuhay sila sang iya agalon sang sa kamatayon sang aton mga tinawo!
5: Amo ini si David, nga nahanungod sa iya nagkanta ang mga babayi samtang nagasaot sila, Si Saul nagpatay sing mga linibo, pero si David nagpatay sing mga tig-napulo ka libo.
6: Si Akis nagtawag kay David kag nagsiling sa iya, Nagasumpa ako sa atubang sang buhi nga Dios sang Israel nga nanginmainunongon ikaw sa akon, kag luyag ko gid kuntani nga ikaw mag-upod sa akon sa sini nga inaway. Wala ako sing nakita nga sayop sa imo halin sang pag-upod mo sa akon. Pero ang iban nga mga hari wala sing salig sa imo.
7: Gani indi lang maglain ang imo buot, pauli ka, kag indi maghimo sang bisan ano nga indi nila maluyagan.
8: Nagsabat si David, Mahal nga hari, ano bala nga sala ang nahimo ko? Wala ka gid sing may nakita nga sayop sa akon halin sang adlaw nga nag-alagad ako sa imo. Ngaa bala nga indi ako makaupod sa imo nga akon agalon kag hari, kag magpakig-away sa imo mga kaaway?
9: Nagsabat si Akis, Nahibal-an ko kag ginakabig ko ikaw nga mainunongon subong sang isa ka anghel sang Dios. Pero ang iban nga mga hari nagsiling nga indi ikaw makaupod sa amon sa inaway.
10: Gani David, buas sa aga tanan kamo nga nagbiya kay Saul kag nagsaylo sa akon magbangon sing madulomdulom pa kag maglakat.
11: Gani si David kag ang iya mga tinawo naglakat sing aga pa sang madason nga adlaw sa pagbalik sa Filistia, kag ang mga Filistinhon nagpadayon sa pagkadto sa Jezreel.