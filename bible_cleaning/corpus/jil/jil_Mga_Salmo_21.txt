1: Nagakalipay ang hari, O Ginoo , tungod kay ginhatagan mo sia sing kusog,
: nagakasadya gid sia, tungod kay imo sia ginpadaog.
2: Ginhatag mo sa iya ang iya naluyagan,
: ginhatag mo ang iya ginapangayo.
3: Ginhatagan mo sia sang madamo nga mga kaayuhan,
: kag ginkoronahan mo sia sing puraw nga bulawan.
4: Nagpangayo sia sang kabuhi, kag imo sia ginhatagan sini,
: kabuhi nga malawig kag wala sing katapusan.
5: Tungod sang imo pagbulig nanginbantog sia,
: ginhatagan mo sia sing kadungganan kag pagkahalangdon.
6: Ginahatagan mo sia sing mga kaayuhan sa gihapon,
: kag ang imo pagpakig-upod nagahatag sa iya sing kalipay.
7: Ang hari nagasalig sa Ginoo nga Labing Mataas,
: kag tungod sang mapinadayunon nga gugma sang Ginoo
: manginhari sia sa walay katubtoban.
8: Pagadakpon sang hari ang tanan niya nga mga kaaway,
: bihagon niya ang tanan nga nagadumot sa iya.
9: Sa iya pagpahayag,
: laglagon niya sila kaangay sang nagadabadaba nga kalayo.
: Sa iya kaakig ang Ginoo magalamon sa ila
: kag ang kalayo magasunog sa ila.
10: Patyon sang hari ang tanan nila nga mga kabataan,
: iya papason ang tanan nila nga mga kaliwat.
11: Ang tanan nila nga mga plano batok sa iya malaut,
: pero indi sila magmadinalag-on.
12: Iya sila panaon,
: kag papalagyuhon.
13: Ginadayaw namon ikaw, Ginoo , tungod sang imo daku nga kusog!
: Ambahon kag dayawon namon ang imo gahom.