1: Si David nga anak ni Jesse amo ang tawo nga ginhimo sang Dios nga gamhanan, nga ginpili sang Dios ni Jacob nga manginhari, kag manugkumposo sang matahom nga mga ambahanon para sa Israel. Amo ini ang katapusan nga mga pulong ni David
2: Ang Espiritu sang Ginoo naghambal paagi sa akon,
: ang iya mga pulong yara sa akon mga bibig.
3: Ang Dios sang Israel naghambal,
: ang mangangapin sang Israel nagsiling sa akon
: Ang hari nga nagagahom sing matarong,
: nagagahom sia nga nagatuman sa Dios,
4: kaangay sang adlaw nga nagasilak sa kaagahon nga wala sing gal-om,
: ang adlaw nga nagapaigpat sa hilamon sa tapos sang ulan.
5: Kag amo ini ang pagbendisyon sang Dios sa akon mga kaliwat,
: tungod kay naghimo sia sa akon sing kasugtanan nga wala sing katapusan,
: nga isa ka kasugtanan nga indi maguba,
: isa ka saad nga indi na mabayluhan.
: Amo ina ang akon handom,
: amo ina ang akon kadalag-an,
: kag ang Dios magatuman gid sini.
6: Pero ang di-diosnon nga mga tawo kaangay sang mga tunok nga ginahaboy;
: wala sing kamot nga makatandog sa ila.
7: Kinahanglan gamitan mo sila sing salsalon ukon isa ka bangkaw,
: pagasunogon gid sila sing bug-os.
8: Amo ini ang mga ngalan sang isganan nga mga soldado ni David: ang nahauna amo si Joseb-basevet nga taga-Taquemon kag pangulo sang Ang Tatlo; nagpakig-away sia nga ang iya hinganiban bangkaw batok sa 800 ka mga tawo kag ginpamatay sila tanan sa isa lang ka inaway.
9: Ang ikaduha sa tatlo nga bantog amo si Eleazar nga anak ni Dodo kag halin sia sa barangay ni Ahohi. Sang isa ka tion, sia kag si David naghangkat sa mga Filistinhon nga nagtipon sa pagpakig-away. Ang mga Israelinhon nag-ilisol,
10: pero wala sia mag-isol kundi nagpakig-away sia sa mga Filistinhon tubtob ang iya kamot naunay sa iya espada. Ang Ginoo nagdaog sa isa ka daku nga inaway sina nga adlaw. Sa tapos sini, ang mga Israelinhon nagbalik kay Eleazar sa pagpanguha sang mga hinganiban sa mga nagkalamatay.
11: Ang ikatlo sa tatlo nga bantog amo si Sama, nga anak ni Age nga taga-Harar. Ang mga Filistinhon nagtipon sa Lehi, sa diin may isa ka uma sang lentihas. Ang mga Israelinhon nagpalagyo sa mga Filistinhon,
12: pero si Sama wala maghalin sa iya ginatindugan sa latagon, gin-apinan ini, kag ginpamatay ang mga Filistinhon. Ang Ginoo nagdaog sa isa ka daku nga inaway sina nga adlaw.
13: Sang madali na lang ang tig-alani, ang tatlo sang Katluan nagdulhog sa Kweba sang Adulam, sa diin didto si David, samtang ang isa ka guban sang mga Filistinhon didto nagpatindog sang ila kampo sa Kapatagan sang Refaim.
14: Sa sadto nga tion si David didto sa iya napamakuran nga bakulod, kag ang isa ka grupo sang mga Filistinhon nag-agaw sang Betlehem.
15: Si David nga nauhaw gid nagsiling, Abaw, maayo kuntani kon may magdala sa akon sang tubig gikan sa bubon nga malapit sa pwerta sang Betlehem!
16: Ang tatlo ka bantog nga mga soldado nagsulod sa kampo sang mga Filistinhon, nagkuha sing tubig sa bubon kag gindala ini kay David. Pero si David wala mag-inom sini, kundi iya ini gin-ula subong halad sa Ginoo ,
17: kag nagsiling, O Ginoo , indi gid ako makainom sini! Kaangay lang ini nga ginainom ko ang dugo sini nga mga tawo nga nagtaya sang ila kabuhi! Gani wala sia mag-inom sini.
: Amo ini ang maisog nga mga binuhatan sang tatlo ka isganan nga mga soldado.
18: Si Abisai nga utod ni Joab, ang ila iloy amo si Seruya, amo ang pangulo sang Isganan nga Katluan. Nag-away sia nga ang iya hinganiban bangkaw batok sa 300 ka mga tawo kag ginpamatay sila, kag nanginbantog sia sa Sa Katluan.
19: Sia ang pinakabantog sa Sa Katluan, kag nanginpangulo sia nila, pero wala sia makatupong sang pagkaisog sang Ang Tatlo.
20: Si Benaya nga anak ni Joiada nga taga-Kabzeel, isa man ka isganan nga soldado. Sia man nakahimo sang tumalagsahon nga mga binuhatan. Nakapatay sia sang duha ka bantog nga mga hangaway sang Moab. Nagpanaog man sia sa isa ka buho sang nagaulan ang yelo kag nagpatay sang isa ka leon.
21: Ginpatay man niya ang isa ka Ehiptohanon, isa ka daku nga tawo nga nagauyat sang iya bangkaw. Ginsalakay sia ni Benaya sang iya inuglampos, gin-agaw ang bangkaw sa kamot sang Ehiptohanon kag ginbuno ini sa iya.
22: Amo ini ang tumalagsahon nga mga binuhatan ni Benaya nga isa sang Sa Katluan.
23: Sia amo ang pinakabantog sa ila, pero indi sia makatupong sa kaisog sang Ang Tatlo. Ginhimo sia ni David nga pangulo sang iya gwardya.
2439: Ang iban nga mga katapo sang Katluan amo ang masunod
: si Asael nga utod ni Joab
: si Elhanan nga anak ni Dodo nga taga-Betlehem
: si Sama kag si Elica nga taga-Harod
: si Helez nga taga-Pelet
: si Ira nga anak ni Iquez nga taga-Tekoa
: si Abieser nga taga-Anatot
: si Mebunai nga taga-Husa
: si Zalmon nga taga-Aho
: si Maharai nga taga-Netofa
: si Heleb nga anak ni Baana nga taga-Netofa
: si Itai nga anak ni Ribai nga taga-Gebeat sang Benjamin
: si Benaya nga taga-Pirathon
: si Hidai nga taga-kapatagan malapit sa Gaas
: si Abialbon nga taga-Araba
: si Azmavet nga taga-Bahurim
: si Eliaba nga taga-Saalbon
: ang mga anak ni Jasen
: si Jonatan
: si Sama nga taga-Harar
: si Ahiam nga anak ni Sarar nga taga-Harar
: si Elifelet nga anak ni Ahasbai nga taga-Maaca
: si Eliam nga anak ni Ahitofel nga taga-Gilo
: si Hezro nga taga-Carmel
: si Paarai nga taga-Arba
: si Igal nga anak ni Natan nga taga-Soba
: si Bani nga taga-Gad
: si Selec nga taga-Amon
: si Naharai nga taga-Beerot, ang manugdala sing hinganiban ni Joab nga ang iya iloy amo si Seruya
: si Ira kag si Gareb nga taga-Hatir
: si Urias nga Hethanon.
: Sila tanan trayntay siete ka isganan nga mga soldado.