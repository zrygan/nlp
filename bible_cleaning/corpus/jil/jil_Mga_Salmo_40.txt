1: Madugay na ang paghulat ko sang bulig sang Ginoo ,
: sang ulihi ginpamatian niya ako kag nabatian niya ang akon pagpanawag.
2: Ginbatak niya ako gikan sa makatalagam nga buho,
: gikan sa makamamatay nga kumunoy.
: Ginpahamtang niya ako sa daku nga bato agod indi maano,
: kag ginpalig-on niya ako.
3: Gintudloan niya ako sa pagkanta sang isa ka bag-o nga ambahanon,
: isa ka ambahanon sang pagdayaw sa aton Dios!
: Ang madamo nga makakita sini magapasidungog
: kag magasalig sila sa Ginoo .
4: Malipayon ang tawo nga nagasalig sa Ginoo ,
: nga wala nagadangop sa mga diosdios,
: ukon nagaupod sa mga nagasimba sa di-matuod nga mga dios.
5: O Ginoo nga akon Dios, madamo ang imo nahimo para sa amon,
: wala na sing pareho sa imo!
: Madamo kag makatilingala ang imo mga plano para sa amon.
: Kon isaysay ko ini tanan,
: mas madamo pa ini sang sa akon sarang masugid!
6: Indi ka luyag sang mga halad nga sinunog kag mga dulot,
: wala ka man nagapangayo sang mga sapat nga sunogon sing bug-os sa altar,
: ukon sang mga halad nga sinunog sa pagkuha sang mga sala.
: Sa baylo, ginhatagan mo ako sing mga dulonggan sa pagpamati sa imo,
7: gani nagsabat ako, Yari ako!
: Ang imo mga mando para sa akon yara sa libro sang Kasugoan.
8: Daw ano ang kaluyag ko sa pagtuman sang imo kabubot-on, O Dios ko!
: Ginahuptan ko ang imo pagtulon-an sa akon tagipusoon.
9: Sa mga pagtililipon sang tanan nimo nga mga tawo, O Ginoo ,
: ginsugid ko ang maayong balita nga ikaw nagaluwas sa amon.
: Ikaw nakahibalo nga indi ako mag-untat sa pagsugid sini.
10: Wala ko gintago ang balita sang kaluwasan sa akon kaugalingon,
: ang imo pagkamatutom kag pagbulig ginasugid ko sa gihapon.
: Sa pagtililipon sang tanan nimo nga mga tawo,
: wala ako maghipos nahanungod sang imo mapinadayunon nga gugma kag pagkamainunongon.
11: Ginoo , nakahibalo gid ako nga indi ka mag-untat sa pagkaluoy sa akon!
: Ang imo gugma kag pagkamainunongon magatipig sa akon sa gihapon.
12: Ginalibutan ako sang madamo nga mga kalalat-an,
: tama kadamo nga indi maisip!
: Nalambot ako sang akon mga sala,
: kag karon indi na ako makakita,
: mas madamo pa sila sang sa akon mga buhok,
: kag nadulaan ako sing kaisog.
13: Luwasa ako, O Ginoo ! Buligi ako karon!
14: Kabay nga ang mga nagatinguha sa pagpatay sa akon
: malutos gid kag magsalasala!
: Kabay nga ang mga nagakasadya tungod sang akon mga kalalat-an
: mapaisol kag mahuy-an!
15: Kabay nga ang mga nagayaguta sa akon
: mahuy-an tungod sang ila pagkalutos!
16: Kabay nga ang tanan nga nagapalapit sa imo
: magkalipay kag magkasadya!
: Kabay nga ang tanan nga nagahigugma sang imo kaluwasan
: magsiling sa gihapon, Daw ano ka gamhanan ang Ginoo !
17: Maluya ako kag imol,
: pero ginadumdom mo ako, O Ginoo.
: Ikaw ang akon manugbulig kag manluluwas,
: indi ka magpadugay, O Dios ko!