1: Toto, dumdoma ang akon ginasiling kag indi pagkalimti ang akon mga sugo.
2: Tumana ang akon ginasiling kag magakabuhi ka. Tipigi ang akon ginatudlo subong sang pagtipig mo sang tawotawo sang imo mga mata.
3: Tumana ang akon mga pagtudlo sa tanan nga tion. Hupti ini sa imo tagipusoon.
4: Kabiga ang kaalam subong imo utod nga babayi, kag ang paghangop subong imo suod nga abyan.
5: Magapahilayo ini sa imo sa asawa sang iban, kag sa mga babayi nga makagalanyat maghambal.
6: Isa ka tion nagapamintana ako sa akon balay,
7: kag nakita ko ang madamo nga mga pamatan-on nga lalaki nga wala pa gid sing inagihan. Ang isa sa ila natalupangdan ko nga wala gid sing buot.
8: Nagalakat sia sa dalan malapit sa kanto sa diin ang isa ka babayi nagaestar. Sang pag-agi niya malapit sa balay sang babayi,
9: sirom na sadto.
10: Sa hinali may isa ka babayi nga naggwa sa pagsugata sa iya nga nagabayo kaangay sang malain nga babayi nga may malaw-ay nga tinutuyo.
11: Makahas sia kag wala huya nga indi makapahimuyong sa balay.
12: Nagahulat sia kon kaisa sa mga higadhigad sang mga dalan kag kon kaisa sa mga tiendahan.
13: Ginhakos niya ang pamatan-on nga lalaki, ginhalukan, gintulok sa mga mata kag nagsiling,
14: Nakahalad na ako karon nga adlaw, kag may karne ako halin sa mga halad.
15: Gani naggwa ako sa pagpangita sa imo kag karon nakita ko ikaw!
16: Nahapinan ko na ang akon higdaan sang dekolor nga lino halin sa Ehipto.
17: Ginpahumotan ko na ini sing mira, aloe kag sinamon.
18: Dali na! Mapaayaw-ayaw kita sa kalipay. Maghulid kita sa bug-os nga gab-i.
19: Wala diri ang akon bana kay naglakat sia. Malayo ang iya ginlaktan.
20: Madamo sadto ang iya kwarta nga dala kag indi sia makapauli sa sulod sang duha ka simana.
21: Gani ginsulay niya sia sang iya katahom, kag nadala sia sa iya matam-is nga mga pulong.
22: Sa gilayon nagsunod sia sa iya kaangay sang isa ka baka nga dalal-on sa ihawan, kaangay sang usa nga nagapadulong sa tugalbong,
23: sa diin ang baslay magatuhog sang iya tagipusoon. Kaangay sia sang isa ka pispis nga nagapadulong sa sapyod. Wala sia makahibalo nga yara sa katalagman ang iya kabuhi.
24: Gani karon, mga toto, magpamati kamo sa akon. Talupangda ang akon ginasiling.
25: Indi pag-ipadaog ang imo tagipusoon sa sina nga sahi sang babayi. Indi ka magsunodsunod sa iya.
26: Madamo nga mga tawo ang nalaglag tungod sa iya, kag sia ang nanginkabangdanan sang kamatayon sang indi maisip nga mga tawo.
27: Kon magkadto ka sa iya balay, magapadulong ka sa kalibutan sang mga patay. Amo ini ang laktod nga dalanon pakadto sa kamatayon.