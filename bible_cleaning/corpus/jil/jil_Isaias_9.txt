1: Wala sila sing palagyuhan sining tion sang kagamo.
: Ang kadutaan sang mga tribo ni Zabulon kag ni Neftali sang una ginpakahuy-an, pero ang palaabuton magadala sang kadungganan sa sini nga kadutaan halin sa Mediteraneo, pakadto sa sidlangan sa duta sa tabok sang Jordan, pa Galilea, sa diin nagaestar ang mga dumoluong.
2: Ang mga tawo nga nagalakat sa kadudulman
: nakakita sing daku nga kapawa.
: Nagaestar sila sa duta sang mga landong,
: pero karon ang kapawa nagasilak sa ila.
3: O Ginoo, ginhatagan mo sila sing daku nga kalipay,
: ginhimo mo nga magmalipayon sila.
: Magahugyaw sila sa imo ginhimo,
: subong sang paghinugyaw sang mga tawo nga nagaani,
: ukon sang mga tawo nga nagapartida sang inagaw nga mga manggad.
4: Kay ginbali mo ang gota nga nagapabug-at sa ila
: kag ang baston nga naghanot sang ila mga abaga.
: Ikaw ang naglutos sang pungsod
: nga nagpigos kag nagpamintaha sang imo mga tawo,
: subong sang imo paglutos sadto anay sang mga hangaway sang Midian.
5: Ang mga botas sang nagpanggubat nga mga hangaway,
: kag ang tanan nila nga mga bayu nga nabulit sang dugo
: pagasunogon sa kalayo.
6: Ang isa ka bata matawo sa aton!
: Ang isa ka anak nga lalaki ginhatag sa aton!
: Kag sia ang aton manginpangulo.
: Pagatawgon sia, Maalam nga Manuglaygay,
: Gamhanan nga Dios, Amay nga wala sing Katubtoban,
: Prinsipe sang Paghidait.
7: Ang iya harianon nga gahom magadugang,
: ang iya ginharian malinong sa gihapon.
: Sia ang magapanubli sang trono ni Haring David,
: magagahom sia sa katarungan kag sa pagkamatarong,
: halin karon tubtob sa katubtoban.
: Ang Ginoo sang mga hangaway, nagpat-od nga magahimo sini tanan.
8: Ang Ginoo naghukom sa ginharian sang Israel, sa mga kaliwatan ni Jacob.
9: Ang tanan nga mga tawo sa Israel, ang tagsatagsa nga nagaestar sa siudad sang Samaria, makahibalo nga ang Ginoo amo ang nagahimo sini. Karon nagapabugal sila kag nagapahambog. Nagasiling sila,
10: Ang mga balay nga tisa narumpag, pero islan namon ini sing mga balay nga bato. Ang mga balayan nga kahoy nga sikomoro ginpang-utod, pero islan namon ini sing labing maayo nga sedro.
11: Ang Ginoo nagsudyot sang ila mga kaaway sa pagsalakay sa ila.
12: Ang Siria sa sidlangan kag ang Filistia sa nakatundan nagnganga sang ila mga baba sa paghalunhon sang Israel. Wala sapayan sini ang kaakig sang Ginoo wala pa mag-ugdaw, kundi ang iya mga kamot nabayaw pa sa pagsilot.
13: Ang mga Israelinhon wala maghinulsol, bisan ang Ginoo sang mga hangaway nagsilot sa ila, wala sila magbalik sa Ginoo .
14: Sa isa lang ka adlaw ang Ginoo magasilot sa mga pangulo sang Israel kag sang iya mga tawo. Subong sila sang sapat nga pagautdan niya sing ulo kag ikog.
15: Ang ulo amo ang tigulang kag dungganon nga mga tawo, kag ang ikog amo ang mga propeta nga ang ila mga pagtudlo kabutigan!
16: Ang nagapangulo sini nga mga tawo nagpatalang kag nagpasalangisag sa ila.
17: Gani, indi pag-itugot sang Ginoo nga makapalagyo ang pamatan-on nga mga lalaki kag indi sia magkaluoy sa mga balo kag mga ilo, tungod kay ang tanan nga mga tawo malaut kag indi diosnon, kag ang tanan nga ila ginasiling kabuangan. Wala sapayan sini ang kaakig sang Ginoo indi pa mag-ugdaw, kundi ang iya kamot nabayaw pa sa pagsilot sa ila.
18: Ang kalautan sang mga tawo nagadabdab kaangay sang kalayo nga nagasunog sang mga talungon kag mga sapinit. Nagaharahara ini kaangay sang nasunog nga talon nga ang ila madamol nga aso nagatub-ok.
19: Tungod sang kaakig sang Ginoo sang mga hangaway, ang iya silot nagadabdab kaangay sang kalayo sa bug-os nga duta kag nagalaglag sang mga pumoluyo, kag ang tagsa ka tawo magaluwas sang iya kaugalingon.
20: Bisan diin lang sa pungsod ang mga tawo magaagaw kag magasabnit sang kalan-on nga ila makita, pero ang ila kagutom indi maumpawan. Kaunon nila bisan pa ang ila kaugalingon nga mga kabataan!
21: Ang mga pumoluyo sang Manases kag ang mga pumoluyo sang Efraim magasalakay sa isa kag isa, kag dayon magatingob sila sa pagsalakay sang Juda. Wala sapayan sini ang kaakig sang Ginoo wala mag-ugdaw, kundi ang iya kamot nabayaw pa sa pagsilot sa ila.