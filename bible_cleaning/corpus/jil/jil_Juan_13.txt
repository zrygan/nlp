1: Karon bisperas na sang Piesta sang Pascua. Si Jesus nakahibalo nga ang iya tion nag-abot na sa pagtaliwan sa sining kalibutan pakadto sa Amay. Ginhigugma gid niya sa gihapon ang mga nagatuo sa iya nga yari sa kalibutan, kag ginhigugma niya sila tubtob sa katapusan.
2: Si Jesus kag ang iya mga gintuton-an nagpanihapon. Ang Yawa nakatanom na sa tagipusoon ni Judas nga anak ni Simon Iscariote sang handom sa pagluib kay Jesus.
3: Si Jesus nakahibalo nga ang Amay naghatag sa iya sang bug-os nga gahom. Nakahibalo man sia nga naghalin sia sa Dios kag magabalik sia sa Dios.
4: Gani sang nagakaon sila nagtindog si Jesus, nag-uba sang iya kunop, nagkuha sang tualya kag ginwagkos ini sa iya hawak.
5: Dayon nagbubo sia sang tubig sa labador, kag nagsugod sa paghugas sang mga tiil sang mga gintuton-an kag ginpahiran sang tualya nga iya ginwagkos.
6: Nakaabot sia kay Simon Pedro nga nagsiling sa iya, Ginoo, hugasan mo bala ang akon mga tiil?
7: Si Jesus nagsabat sa iya, Indi pa ikaw makahangop subong sang ginahimo ko, pero mahangpan mo ini sa ulihi.
8: Si Pedro nagsiling, Indi! Indi gid ako magpahugas sang akon mga tiil sa imo tubtob san-o!
: Si Jesus nagsabat, Kon indi ko mahugasan ang imo mga tiil, indi na ikaw akon gintuton-an.
9: Nagsabat si Simon Pedro, Ginoo, kon amo ina, hugasi indi lamang ang akon mga tiil, kundi pati man ang akon mga kamot kag ulo!
10: Si Jesus nagsiling, Ang nakapaligo na matinlo ang iya bug-os nga lawas, kag indi na kinahanglan manghugas luas lamang sang iya mga tiil. Tanan kamo mga matinlo na luas lamang sa isa.
11: Kay si Jesus nakahibalo na kon sin-o ang magaluib sa iya. Gani nga nagsiling sia, Tanan kamo mga matinlo na luas lamang sa isa.
12: Sang mahugasan na ni Jesus ang ila mga tiil, ginsuksok niya ang iya kunop kag nagbalik sa iya lugar sa lamisa. Nagpamangkot sia sa ila, Nahangpan bala ninyo ang akon ginhimo sa inyo?
13: Ginatawag ninyo ako nga Manunodlo kag Ginoo, kag husto ina, tungod kay amo gid man ako.
14: Ako amo ang inyo Ginoo kag Manunodlo, kag bag-o lang ako maghugas sang inyo mga tiil. Gani kamo man dapat maghinugasay sang inyo mga tiil.
15: Ginhatagan ko kamo sing sulondan, agod nga inyo man himuon ang ginhimo ko sa inyo.
16: Nagasiling ako sa inyo sang matuod: wala sing ulipon nga labaw pa sang sa iya agalon, kag wala sing ginsugo nga labaw pa sang sa nagsugo sa iya.
17: Karon nga nahibaluan na ninyo ini nga kamatuoran, malipayon kamo kon inyo ini buhaton!
18: Wala ako nagahambal nahanungod sa inyo tanan. Kilala ko ang akon mga ginpili. Pero kinahanglan matuman ang kasulatan nga nagasiling, Ang tawo nga nagsalo sa akon pagkaon, nagkontra sa akon.
19: Karon ginasugid ko ini sa inyo sa wala pa ini mahanabo, agod nga kon mahanabo ini, magatuo kamo nga Ako Amo Ako.
20: Nagasiling ako sa inyo sang matuod: ang nagabaton sang bisan sin-o nga akon ginapadala, nagabaton man sa akon, kag ang nagabaton sa akon, nagabaton sang nagpadala sa akon.
21: Sa tapos masiling ini ni Jesus, natublag gid sia sing tuman kag nagpabutyag, Nagasiling ako sa inyo sang matuod: ang isa sa inyo magaluib sa akon.
22: Ang mga gintuton-an nagtinulokay nga nagapalibog gid kon sin-o ang iya ginatumod.
23: Ang isa sang mga gintuton-an nga ginhigugma ni Jesus nagapungko sa tupad gid ni Jesus.
24: Ginsinyasan sia ni Simon Pedro kag ginsingganan, Pamangkuta sia kon sin-o ang iya ginatumod.
25: Gani ang amo nga gintuton-an nagsandiay naman sa kay Jesus kag nagpamangkot, Ginoo, sin-o bala sia?
26: Si Jesus nagsabat, Ang akon hatagan sining diutay nga pinihak sang tinapay nga nasawsaw ko, amo ina sia. Gani nagkuha sia sang diutay nga pinihak sang tinapay, ginsawsaw niya ini kag ginhatag kay Judas nga anak ni Simon Iscariote.
27: Sang pagbaton ni Judas sang tinapay, sa gilayon ginsudlan sia ni Satanas. Si Jesus nagsiling sa iya, Dalia kag himua dayon ang dapat mo himuon!
28: Karon sa mga nagpanihapon, wala gid sing may nakahangop kon ngaa ginhambal ini ni Jesus sa iya.
29: Naghunahuna ang iban nga mga gintuton-an nga si Jesus nagsugo sa iya sa pagbakal sang ila mga kinahanglanon para sa piesta, ukon sa paghatag sing limos sa mga imol, kay si Judas amo ang nagauyat sang ila kwarta.
30: Ginbaton ni Judas ang tinapay kag naggwa sia gilayon. Gab-i na sadto.
31: Sang makahalin na si Judas, si Jesus nagsiling, Karon ginapasidunggan ang Anak sang Tawo, kag karon paagi sa iya, ginapasidunggan ang Dios.
32: Kag kon ang Dios ginapasidunggan paagi sa iya, dayon ang Dios mismo magapasidungog sang Anak sang Tawo, kag himuon niya ini sa gilayon.
33: Mga anak ko, indi na ako makapakig-upod sa inyo sing madugay. Magapangita kamo sa akon, pero isiling ko sa inyo subong sang ginsiling ko man sa mga Judio, Kamo indi makakadto sa akon pagakadtuan.
34: Ginahatag ko sa inyo ang isa ka bag-o nga sugo: maghigugmaanay kamo. Subong nga ako nagahigugma sa inyo, sa amo man nga bagay dapat kamo maghigugmaanay.
35: Kon nagahigugmaanay kamo, dayon ang tanan nga mga tawo makahibalo nga mga gintuton-an ko kamo.
36: Si Simon Pedro nagpamangkot sa iya, Ginoo, diin ka bala makadto?
: Si Jesus nagsabat, Kon diin ako makadto, indi ka makasunod subong, pero sa ulihi, magasunod ka sa akon.
37: Si Pedro nagpamangkot, Ginoo, ngaa man indi ako makasunod sa imo subong? Handa ako nga mapatay para sa imo!
38: Si Jesus nagsabat, Handa ka gid bala nga mapatay para sa akon? Nagasiling ako sa imo sang matuod: sa wala pa magpamalo ang manok, magasiling ka sing makatlo nga ikaw wala makakilala sa akon.