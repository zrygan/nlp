1: Ang Ginoo nagasiling,
: Nagahunahuna bala kamo nga ginpalakat ko ang akon mga tawo,
: subong sang isa ka tawo nga nagabulag sa iya asawa?
: Diin na ang papeles sang pagbulagay?
: Nagahunahuna bala kamo nga ginbaligya ko kamo agod bihagon
: kaangay sang isa ka tawo nga nagabaligya sang iya mga kabataan nga mangin-ulipon?
: Indi, ginbihag kamo tungod sang inyo mga sala,
: gindala kamo palayo tungod sang inyo mga kalautan.
2: Ngaa ang akon mga tawo wala makasabat
: sang pagkadto ko sa pagluwas sa ila?
: Ngaa wala sila magsabat sang pagtawag ko sa ila?
: Indi bala ako makasarang sa pagluwas sa ila?
: Sarang ko mapamala ang dagat sa isa lamang ka pagmando,
: kag mahimo ko nga desierto ang mga suba,
: ang mga isda sa sini magakalamatay tungod nga wala na sing tubig.
3: Sarang ko mapadulom ang langit,
: nga daw nagalalaw sa mga patay.
4: Ang Ginoo nga Gamhanan nagtudlo sa akon kon ano ang akon ihambal,
: agod mapabakod ko ang ginakapoy.
: Sa tagsa ka aga ginahatagan niya ako sing handom
: sa pagpamati sang iya igatudlo sa akon.
5: Ang Ginoo nga Gamhanan naghatag sa akon sing paghangop,
: kag wala ako magsupak
: ukon magpalayo sa iya.
6: Ginataya ko ang akon likod sa ila nga nagahanot sa akon.
: Ginpabay-an ko lang sila sang pagpakahuya nila sa akon,
: sang pagbutong nila sang akon bungot
: kag pagdupla sang akon guya.
7: Pero ang ila mga pagpakahuya indi makahalit sa akon,
: tungod kay ang Ginoo nga Gamhanan nagabulig sa akon.
: Ginpalig-on ko ang akon kaugalingon agod mabatas ko sila.
: Nahibaluan ko nga indi ako mahuy-an,
8: kay ang Dios malapit sa akon,
: kag pamatud-an niya nga wala ako sing sala.
: May yara bala nga mangahas sa pagpasaka
: sang mga panumbongon batok sa akon?
: Kitaay lang kita sa hukmanan!
: Ipasaka sa korte ang iya panumbongon!
9: Ang Ginoo nga Gamhanan gid amo ang nagaapin sa akon,
: sin-o bala ang makapamatuod nga nakasala ako?
: Ang tanan nga nagasumbong sa akon madula,
: mawala sila kaangay sang panapton nga ginkaon sang mga sapatsapat!
10: Tanan kamo nga nagapasidungog sa Ginoo
: kag nagatuman sang ginahambal sang iya alagad,
: ang dalan nga inyo ginaagyan ayhan tama kadulom,
: pero magsalig kamo sa Ginoo , maglaom kamo sa inyo Dios.
11: Tanan kamo nga nagapadihot sa paglaglag sa iban
: malaglag sa inyo kaugalingon nga mga padihot.
: Ang Ginoo gid amo ang magabuot nga mahanabo ini,
: madangatan ninyo ang masubo nga mga pag-antos.