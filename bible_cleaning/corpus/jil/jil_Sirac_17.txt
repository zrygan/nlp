1: Ang Ginoo nagahimo sang tawo gikan sa duta
: kag sa duta man ginapabalik.
2: Ginpat-od niya ang kalawigon sang kabuhi sang mga tawo,
: kag ginhatagan sila sing awtoridad sa tanan nga mga butang sa duta.
3: Ginpabayuan niya sila sing kusog kaangay sang iya kaugalingon,
: kag ginhimo niya sila kaangay sa iya dagway.
4: Ginbutang niya sa tanan nga mga tinuga ang pagkahadlok sa tawo,
: kag ginhimo sia nga agalon sang mga kasapatan kag mga kapispisan.
6: Ginhatagan niya sila sing baba kag dila, mga mata kag mga dulonggan,
: kag ginhatagan niya sila sing tagipusoon nga mahinangpanon.
7: Ginpuno niya sila sing ihibalo kag paghangop
: kag ginpahayag sa ila ang maayo kag malaut.
8: Gin-iwagan niya ang ila mga tagipusoon,
: sa pagpakita sa ila sang pagkadaku sang iya mga binuhatan.
10: Pagadayawon nila ang iya balaan nga ngalan,
: samtang nagasugid sila sang pagkadaku sang iya mga binuhatan.
11: Ginhatagan man niya sila sing ihibalo
: kag ginhatagan sila sing kasugoan sang kabuhi.
12: Naghimo sia sing walay katapusan nga kasugtanan upod sa ila,
: kag ginpahayag sa ila ang iya mga sugo.
13: Nakita nila ang iya mahimayaon nga pagkahari,
: nabatian nila ang himaya sang iya tingog.
14: Ginsingganan niya sila, Mag-andam kamo sa tanan nga buhat nga malain,
: kag gintudloan niya ang tagsa ka tawo sang iya katungdanan sa iya isigkatawo.
15: Ang ila mga ginahimo indi malipdan sa iya mga mata,
: indi gid matago sa iya panulok.
: Para sa tagsa ka pungsod nagpili sia sing pangulo,
: pero ginpili niya ang Israel nga mangin-iya kaugalingon.
19: Ang tanan nga ginahimo nila maathag sa iya subong sang kapawa sang adlaw,
: kag nagapadayon sia sa pagtan-aw sang ila mga pagginawi.
20: Ang ila malain nga ginahimo indi matago sa Ginoo,
: ginatan-aw niya ang ila mga sala.
22: Ang paghatag sa mga kubos ginapakamahal niya subong sang singsing nga inugpat-in,
: kag ang iya pagkaalwan subong sang tawotawo sang iya mata.
23: Sa ulihi magabangon sia sa pagbalos sa ila,
: kag magatupa sa ila ang ila nagakaigo nga silot.
24: Pero ginabuksan niya ang kahigayunan sa mga mahinulsulon sa pagbalik sa iya,
: kag nagahatag sia sing pagpabakod sa mga nadulaan sing paglaom.
25: Magbalik sa Ginoo kag magbiya sa sala,
: magpangamuyo ka sa iya atubang kag magabuhin ang imo sala.
26: Magbalik sa Labing Mataas kag isikway ang kalautan,
: kag kangil-ari ang tanan nga kalautan.
27: Sin-o bala ang magadayaw sa Labing Mataas sa lugar sang mga patay,
: kon ang mga buhi indi maghimo sini paagi sa paghimaya sa iya?
28: Ang patay kag ang tanan nga nagtaliwan na wala na nagadayaw.
: Nagadayaw lamang sa Ginoo ang mga buhi kag ang may maayo sing kalawasan.
29: Daw ano ka daku sang kaluoy sang Ginoo
: kag sang iya pagpatawad sa mga nagabalik sa iya!
30: Ang tawo indi makaangkon sang tanan nga butang,
: kay ang tawo mamalatyon.
31: May mas masanag pa bala sang sa adlaw? Pero nagadulom ini kon may eklipsi.
: Ang unod kag ang dugo nagahunahuna sing malaut lamang.
32: Ang Ginoo nagapanilag sang mga hangaway sang mataas nga kalangitan.
: Pero ang tanan nga mga tawo mga yab-ok lamang kag abo.