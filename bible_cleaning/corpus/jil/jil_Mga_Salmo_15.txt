1: O Ginoo , sin-o bala ang makasulod sa imo Templo?
: Sin-o bala ang makasimba sa Sion, ang imo bukid nga balaan?
2: Ang tawo nga nagatuman sa Dios sa tanan nga bagay
: kag nagahimo sa gihapon sing matarong,
: nga nagahambal sing matuod kag tinagipusoon,
3: kag wala nagabutangbutang sa iban.
: Wala sia nagahimo sing malain sa iya mga abyan,
: kag wala nagapatupato sing malain sa iya isigkatawo.
4: Ginatamay niya ang mga ginasikway sang Dios,
: pero iya ginapasidunggan ang mga nagatuman sa Ginoo .
: Ginatuman niya sa gihapon ang iya ginasaad,
: bisan mabudlay ini tumanon.
5: Nagapahulam sia nga wala nagapasaka,
: kag indi sia mahamhaman sa pagpanaksi batok sa wala sing sala.
: Ang tawo nga nagahimo sini nga mga butang indi gid malingkang.