1: Kaluoyi ako, O Dios, kaluoyi man ako,
: tungod kay nagapalapit ako sa imo agod indi ako maano.
: Sa landong sang imo mga pakpak magadangop ako,
: tubtob matapos ang nagahagunos nga mga bagyo.
2: Nagapanawag ako sa Dios, ang Labing Mataas,
: sa Dios nga nagahatag sang tanan ko nga kinahanglanon.
3: Gikan sa langit pagasabton niya ako kag luwason,
: pagalutoson niya ang mga nagapigos sa akon.
: Ang Dios magapakita sa akon sang iya mapinadayunon nga gugma kag pagkatutom.
4: Ginalibutan ako sang mga kaaway,
: nga kaangay sang mga leon nga handa sa paggus-ab sang mga tawo.
: Ang ila mga ngipon kaangay sang mga bangkaw kag mga baslay,
: ang ila mga dila kaangay sang matalom nga mga espada.
5: Ipakita sa langit ang imo pagkagamhanan, O Dios,
: kag ang imo kadungganan sa bug-os nga duta!
6: Nagladlad ang akon mga kaaway sang lambat sa pagdakop sa akon,
: nadulaan ako sang tanan nga paglaom.
: Nagkutkot sila sing tugalbong sa akon alagyan,
: pero sila man lang ang nahulog sa sini.
7: May bug-os ako nga pagsalig, O Dios,
: magakanta ako kag magadayaw sa imo!
8: Magbugtaw ka, O kalag ko!
: Magbugtaw kamo, O arpa kag lira ko!
: Pukawon ko ang adlaw!
9: Magapasalamat ako sa imo, O Ginoo , sa tunga sang mga kapungsoran!
: Dayawon ko ikaw sa tunga sang mga katawhan!
10: Ang imo mapinadayunon nga gugma nagalambot sa kalangitan,
: ang imo katutom nagalambot sa kahawaan.
11: Ipakita sa langit ang imo pagkagamhanan, O Dios,
: kag ang imo kadungganan sa bug-os nga duta!