1: Mga anak, pamatii ninyo ang ginatudlo sang inyo amay. Magpamati kamo sing maayo, kag makaangkon kamo sing kaalam.
2: Ang akon ginatudlo sa inyo maayo, gani indi ini pagkalimti.
3: Bugtong ako nga anak sang akon mga ginikanan, kag sang diutay pa ako,
4: gintudloan ako sang akon amay. Siling niya, Dumdoma ang akon ginasiling kag indi gid pagkalimti. Tumana ang ginasiling ko kag magakabuhi ka.
5: Mag-angkon ka sang kaalam kag paghangop! Indi pagkalimti ukon pagpabungolbungoli ang akon ginasiling.
6: Indi pagsikwaya ang kaalam kay magaapin sia sa imo. Higugmaa sia kay magabantay sia sa imo.
7: Ang labing importante sa tanan amo ang pag-angkon sang kaalam. Angkuna ang paghangop bisan nga ini magabili sang tanan mo nga mga pagkabutang.
8: Higugmaa ang kaalam, kay sia magabayaw sa imo. Haksa sia kag magahatag sia sa imo sing kadungganan.
9: Sia amo ang mahimayaon mo nga korona.
10: Anak, magpamati ka sa akon. Batuna sa bug-os mo nga tagipusoon ang akon ginasiling sa imo kag magakabuhi ka sing malawig.
11: Gintudloan ko ikaw sang kaalam kag sang matarong nga pagkabuhi.
12: Wala sing magasablag sa imo dalanon kon maglakat ka sing maalamon, kag kon magdalagan ka indi ka madusmo.
13: Dumdoma sa gihapon ang imo natun-an. Ang imo tinun-an amo ang imo kabuhi, tipigi ini sing maayo.
14: Indi ka maglakat sa dalanon sang mga malaut kag indi pagsunda ang ila pagginawi.
15: Indi ka maghimo sini! Magpahilayo ka sa malaut! Sikwaya ini kag magpadayon ka sa imo maayo nga pagginawi.
16: Ang malaut nga mga tawo indi matulogan kon indi anay sila makahimo sing malain. Indi sila magtulog kon wala sila sing may mahalitan nga tawo.
17: Ang kalautan kag pagpamintas kaangay sang kalan-on kag ilimnon sa ila.
18: Ang dalanon sang matarong kaangay sang pagbutlak sang adlaw, nga nagasanag kag nagasanag tubtob nga adlaw na.
19: Pero ang dalanon sang malaut madulom subong sang kagab-ihon. Nagakadusmo sila, pero indi sila makakita kon ano ang ila nadusmoan.
20: Anak, talupangda ang akon ginasiling. Pamatii sing maayo ang akon ginahambal.
21: Indi ini pagkalimti. Panumdoma ini kag pakamahala sa imo tagipusoon.
22: Magahatag ini sing kabuhi kag kabakod sa mga nakahangop sini.
23: Mag-andam ka sang imo mga ginahunahuna, kay ang imo kabuhi ginadihon suno sa imo mga ginahunahuna.
24: Indi ka maghambal sang bisan ano nga indi matuod. Indi ka magpakigbahin sa mga binutig kag dinaya nga mga pulong.
25: Tan-awa ang imo palaabuton nga may pagsalig. Indi ka magduko sa kahuya.
26: Planoha sing mainandamon ang imo ginahimo, kag bisan ano ang imo ginahimo manginmatarong.
27: Likawi ang malaut kag magpadayon sa paglakat sing matadlong. Indi ka maglipas bisan isa lang ka tikang sa husto nga dalan.