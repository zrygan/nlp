1: Nagadangop ako sa imo, O Ginoo , agod apinan mo ako,
: indi pag-itugot nga malutos ako.
: Ikaw ang Dios nga matarong,
: ginaampo ko, luwasa man ako!
2: Pamatii ako! Karon gid luwasa ako!
: Ikaw ang akon dalangpan nga magaapin sa akon,
: ang akon mangangapin nga magaluwas sa akon.
3: Ikaw ang akon dalangpan kag mangangapin,
: ubayi kag tuytoyi ako suno sa imo ginsaad.
4: Ilikaw ako sa siod nga ila ginbutang para sa akon,
: ikaw ang akon dalangpan.
5: Sa imo mga kamot ginatugyan ko ang akon kaugalingon,
: ikaw, O Ginoo , ang magaluwas sa akon,
: Dios ikaw nga masaligan.
6: Ginadumtan mo ang nagasimba sa di-matuod nga mga dios,
: pero ako nagasalig sa imo.
7: Tungod sang imo mapinadayunon nga gugma,
: magakalipay ako kag magakasadya.
: Nakita mo ang akon mga pag-antos,
: nahibaluan mo ang akon mga palaligban.
8: Wala mo ako ginpadakop sa akon mga kaaway,
: ginhatagan mo ako sing kahilwayan.
9: Kaluoyi ako, O Ginoo ,
: kay yara ako sa kalisod,
: sa tuman nga paghibi nagpalangharok ang akon mga mata,
: lata gid ang akon kalawasan!
10: Ang kalisod nagpalip-ot sang akon kabuhi,
: nabuhinan ang akon mga tinuig tungod sang paghilibion.
: Maluya ako tungod sang tanan ko nga mga kalisdanan,
: nagakamudmod na ang akon mga tul-an.
11: Ginayaguta ako sang tanan ko nga mga kaaway
: labi na gid ang akon mga kaingod,
: ang mga nakakilala sa akon nahadlok sa akon,
: kon makita nila ako sa dalan, nagapalagyo sila.
12: Ginkalimtan ako sang tanan, subong nga daw napatay ako,
: kaangay ako sang buong nga banga nga ila ginhaboy.
13: Mabatian ko ang paghinutikay sang madamo nga mga kaaway,
: ang kahadlok nagalibot sa akon.
: Nagaplano sila batok sa akon,
: nga nagapadihot sa pagpatay sa akon.
14: Pero nagasalig ako sa imo, O Ginoo ,
: ikaw ang akon Dios.
15: Yara ako sa gihapon sa imo mga kamot,
: luwasa ako sa akon mga kaaway
: kag sa mga nagahingabot sa akon.
16: Ako imo alagad, ipakita ang imo kaayo sa akon,
: luwasa ako tungod sang imo mapinadayunon nga gugma!
17: Nagapanawag ako sa imo, O Ginoo ,
: indi pag-itugot nga mahuy-an ako!
: Kabay nga mahuy-an ang mga malaut,
: kag kabay nga maghipos sila didto sa kalibutan sang mga patay.
18: Pahipusa ang mga butigon,
: ang tanan nga hambog kag bugalon,
: nga nagatamay sang mga tawo nga matarong.
19: Daw ano ka makatilingala ang maayo nga mga butang
: nga imo ginatigana sa mga nagapasidungog sa imo!
: Ang tagsatagsa nakahibalo sang imo kaayo,
: kon paano mo ginaapinan ang mga nagasalig sa imo.
20: Ginatipigan mo sila nga indi maano sa imo atubang
: batok sa mga plano sang mga tawo,
: ginatago mo sila agod indi maano
: sa mga pagpasipala sang ila mga kaaway.
21: Dayawa ninyo ang Ginoo !
: Daw ano ka makatilingala ang pagpakita niya sang iya gugma sa akon,
: sang ginkibon ako kag ginsalakay!
22: Hinadlukan gid ako kag naghunahuna
: nga gintabog mo na ako sa imo atubang.
: Pero ginpamatian mo ang akon pagpanawag,
: sang pagpangayo ko sa imo sang bulig.
23: Higugmaa ninyo ang Ginoo , tanan kamo nga mga matutom!
: Ang mga matutom ginaapinan sang Ginoo ,
: pero ang mga bugalon iya ginasilutan sing tama gid.
24: Magpakalig-on kamo, kag magpakaisog,
: tanan kamo nga nagalaom sa Ginoo !