1: Mga anak, magpamati kamo sa akon nga inyo amay,
: tumana ang akon ginasiling sa inyo, kag indi kamo maano.
2: Kay ang Ginoo nagapasidungog sa isa ka amay paagi sa iya mga anak,
: kag ang katarungan sang isa ka iloy ginakilala sang iya mga anak.
3: Ang nagatahod sa iya amay nagaangkon sang kapatawaran sang iya mga sala.
4: Kag ang nagapasidungog sang iya iloy kaangay sang isa nga nagatipon sing manggad.
5: Ang nagatahod sa iya amay magakalipay upod sa iya kaugalingon nga mga anak
: kag pagapamatian sia sa adlaw nga sia magpangamuyo.
6: Ang nagapasidungog sang iya amay magakabuhi sing malawig.
: Sia nga nagabulig sa iya iloy nagatuman sa Ginoo.
7: Nagaalagad sia sa iya mga ginikanan subong sang iya ginahimo sa Ginoo.
8: Tahura ang imo amay sa pulong kag sa buhat,
: agod makabaton ka sang iya bendisyon.
9: Tungod kay ang bendisyon sang isa ka amay nagapalig-on sang mga panimalay sang iya mga kabataan,
: samtang ang pagpakamalaut sang isa ka iloy nagarumpag sang ila mga sadsaran.
10: Indi pagpasidunggi ang imo kaugalingon paagi sa pagpakahuya sang imo amay
: kay ang kahuy-anan sang imo amay wala nagahatag sang kadungganan sa imo.
11: Ang isa ka tawo may dungog kon ginapasidunggan niya ang iya amay,
: kag ang mga kabataan nga wala nagatahod sa ila iloy nagadala sing kahuloy-an sa ila mga kaugalingon.
12: Anak ko, tatapa ang imo amay sa iya katigulangon,
: kag indi sia pagpaugtasa samtang sia nagakabuhi.
13: Bisan nga wala na sia sa iya husto nga panghunahuna,
: buligan mo sia, kag indi sia pagtamaya samtang mabakod kag maayo ang imo lawas.
14: Kay ang kaayo sa isa ka amay indi gid malimtan,
: ini manginbayad sa imo mga sala.
15: Sa adlaw sang imo kalisdanan, pagadumdomon sang Ginoo ang imo kaayo kag sia magabulig sa imo,
: kag ang imo mga sala magakatunaw kaangay sang yelo nga ginainitan.
16: Ang tawo nga nagabiya sa iya amay kaangay sang tawo nga nagapasipala sa Dios,
: kag ang nagapaakig sa iya iloy ginapakamalaut sang Ginoo.
17: Anak ko, indi ka magbugalon sa imo mga bulohaton,
: kag pagapalanggaon ikaw labi pa sang sa nagapatuyang nga manughatag.
18: Sa nagadaku ikaw labi pa gid nga magpaubos ka,
: kag dayon ang Ginoo magapakita sang iya kaayo sa imo.
20: Bisan nga daku ang gahom sang Ginoo,
: ginabaton niya ang pagsimba sang mapainuboson.
21: Indi ka magtinguha sa paghangop sang mga butang nga tama kabudlay para sa imo,
: kag indi ka mag-usisa sang labaw sa imo masarangan.
22: Hunahunaa ang Kasugoan nga ginhatag sa imo,
: indi pagpaligbi ang mga butang nga wala ginpahayag sang Ginoo sa imo.
23: Indi pagpasilabti ang mga bagay nga indi mo masarangan,
: ang gintudlo sa imo labaw na sang masarangan sang tawhanon nga painuino.
24: Madamo ang napatalang paagi sa ila pagpakutpakot,
: kag ang sayop nga panghunahuna nagbaylo sang ila paghukom.
26: Ang matig-a sing tagipusoon may malain nga maabutan sa katapusan,
: kag ang nagahigugma sang katalagman mapatay paagi sina.
27: Ang matig-a sing tagipusoon nagadala sing mabug-at nga mga palaligban,
: ang makasasala nagapadayon sa pagpakasala.
28: Wala sing bulong para sa masakit sang isa ka tawo nga bugalon,
: tungod kay ang kalautan nakapanggamot na sa iya.
29: Ang may paghangop nga tawo magahupot sang maayo nga mga pulong sa iya tagipusoon,
: ang nagapamati nga dulonggan amo ang ginahandom sang maalam.
30: Subong nga ang tubig nagapalong sang nagadabadaba nga kalayo,
: amo man ang paglimos nagabayad sang sala.
31: Ang nagabalos sang maayo nga mga binuhatan nagadumdom sang palaabuton,
: sa tion sang iya pagkapukan may makita sia nga dalangpan.