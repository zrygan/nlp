1: Dayon nagsabat si Job
2: Ngaa bala wala kamo nagauntat sa pagtublag sa akon paagi sa inyo mga pulong?
3: Sa tanan nga tion inyo ako ginainsultohan,
: kag wala kamo nagakahuya sang inyo pagpakalain sa akon.
4: Abi, kon nakasayop ako,
: ngaa nagabatyag gid kamo?
5: Nagahunahuna kamo nga mas maayo pa kamo sang sa akon,
: kag nagakabig nga ang akon mga pag-antos nagapamatuod nga ako may sala.
6: Wala bala ninyo makita nga ang Dios amo ang naghimo sini?
: Sia ang nagbutang sang siod sa pagdakop sa akon.
7: Nagareklamo ako sa iya pagsakit sa akon,
: pero wala sing may nagapamati.
: Nagpangayo ako sing hustisya, pero wala gid ako ginhatagi.
8: Ang Dios nagbalabag sa akon alagyan, kag indi ako makaagi,
: gintabunan niya ang akon dalan sang kadudulman.
9: Ginkuha niya ang tanan ko nga mga manggad,
: kag ginmusingan ang akon dungog.
10: Ginaguba niya ako bisan diin ako magliso.
: Kaangay sang kahoy gingabot niya ang akon paglaom
: kag ginbayaan ako nga malaya kag mapatay.
11: Ang Dios nagabalingaso sa iya kaakig batok sa akon,
: kag ginakabig niya ako subong pinakamalaut nga kaaway.
12: Ginapadala niya ang iya mga hangaway sa pagsalakay sa akon,
: nagakutkot sila sing mga trinsera kag ginalibutan ang akon tolda.
13: Gintugot sang Dios nga sikwayon ako sang akon panimalay,
: nangindumoluong ako sa mga nakakilala sa akon.
14: Ang akon mga pariente kag ang akon mga abyan nagtalikod sa akon.
15: Ang mga bisita sa akon balay nagkalimot sa akon,
: ang akon mga kabulig nga babayi nagakabig sa akon nga sumalayo kag dumoluong.
16: Kon ako magtawag sang isa ka suloguon wala sia nagasabat,
: bisan nagapakitluoy ako nga buligan niya ako.
17: Ang akon asawa indi makaagwanta sang baho sang akon ginhawa,
: kag ang akon nga mga utod nga lalaki indi magpalapit sa akon.
18: Ang mga kabataan nagatamay sa akon kag nagakadlaw kon makita nila ako.
19: Ang mahirop ko nga mga abyan nagakaakig sa pagtulok sa akon,
: ang mga ginhigugma ko sing labi nagkontra sa akon.
20: Tul-an na lang ako nga ginaputos sang panit,
: diutayan na lang ako mapatay.
21: Mga abyan ko kamo! Kaluoyi ninyo ako!
: Ginpatup-an ako sang Dios sang iya kamot.
22: Ngaa nga ginahingabot ninyo ako subong sang paghingabot sang Dios?
: Indi bala sobra na ang inyo pagsakit sa akon?
23: Maayo kuntani kon may isa nga nagasulat sang akon ginahambal,
: kag may nagabutang sang akon mga pulong sa isa ka libro!
24: Ukon magsinsil sang akon mga pulong sa bato,
: kag masulat ini agod magapadayon sa wala sing katapusan.
25: Pero nakahibalo ako nga sa langit
: may isa nga magaabot sa ulihi sa pag-apin sa akon.
26: Bisan sa tapos ang akon panit madunot sa balatian,
: samtang yari pa sa sini nga lawas makita ko ang Dios.
27: Makita ko sia sang akon kaugalingon nga mga mata,
: kag indi sia mangindumoluong.
: Nagakadula ang akon kaisog tungod kamo nagsiling,
28: Ano ang aton pagtublag sa iya?
: Nagpangita kamo sing kabangdanan sa paghingabot sa akon.
29: Pero karon, magkahadlok kamo sa espada,
: ang espada nga nagadala sang kaakig sang Dios sa sala,
: agod inyo mahibaluan nga may isa nga nagahukom.