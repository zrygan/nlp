1: O Ginoo , Dios ko, sa imo nagadangop ako,
: tabangi kag luwasa ako sa mga nagalagas sa akon,
2: kay kon indi, tabanon nila ako subong sang pagtaban sang isa ka leon
: sa diin wala sing may makaluwas sa akon,
: kag didto gus-abon nila ako.
3: O Ginoo , Dios ko, kon nakahimo ako bisan isa sini nga mga butang
: kon nakasala ako sa bisan kay sin-o,
4: kag kon ginluiban ko ang akon abyan,
: ukon ginpintasan ko ang akon kaaway nga wala sing kabangdanan,
5: dayon tugoti ang akon mga kaaway sa paglagas kag pagdakop sa akon,
: maglabo kag magpatay sa akon,
: kag ibilin ang akon bangkay sa duta!
6: Bangon ka, O Ginoo , sa imo kaakig!
: Sumponga ang pagsilabo sang akon mga kaaway,
: mata na kag buligi ako,
: kay ang katarungan amo ang ginapangita mo!
7: Tipuna ang tanan nga mga katawhan sa palibot mo,
: kag gikan sa langit gamhi sila.
8: Ikaw amo ang hukom sang tanan nga mga tawo.
: Maghukom ka pabor sa akon, O Ginoo ,
: kay nahibaluan mo nga wala ako sing sala.
9: Ikaw matarong nga Dios
: kag nagahukom sang mga panghunahuna kag mga handom sang mga tawo.
: Tapnaa ang kalautan sang malain nga mga tawo,
: kag hatagi sing balos ang mga tawo nga maayo.
10: Ang Dios amo ang akon mangangapin,
: ginaluwas niya ang mga nagatuman sa iya.
11: Ang Dios matarong nga hukom,
: kag sa gihapon nagakondenar sang malaut.
12: Kon indi maghinulsol ang mga tawo,
: ang Dios magabaid sang iya espada.
: Ginabingat niya kag ginahanda ang iya pana,
13: ginakaptan niya ang iya makamamatay nga mga hinganiban,
: kag ginapuntariya ang iya nagakalayo nga mga baslay.
14: Tan-awa kon daw ano kalaut ang ginabuko sang malaut nga mga tawo,
: nagaplano sila sang gamo, kag nagahimo sing pagdaya.
15: Nagakutkot sila sing madalom nga buho sa duta sa pagdakop sa iban,
: kag sila man lang ang nagakahulog sa ila kinutkotan!
16: Gani, ginasilutan sila sang ila man lang kalautan,
: kag sila man lang ang nasakitan sang ila kapintas.
17: Magapasalamat ako sa Ginoo tungod kay ang iya ginahimo matarong,
: kag magaamba ako sang mga pagdayaw sa Ginoo , ang Labing Mataas.