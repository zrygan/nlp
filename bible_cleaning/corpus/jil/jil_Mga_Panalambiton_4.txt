1: Ang aton nagabadlak nga bulawan naglus-aw;
: ang mga bato sang Templo naglalapta sa mga dalan.
2: Ang mga lalaki nga pamatan-on sang Sion malahalon subong sang bulawan,
: pero karon ginakabig sila kaangay sang mga kolon.
3: Bisan ang iloy nga lobo magabatiti sang iya mga tutoy,
: pero ang akon mga tawo kaangay sang mga ostrit nga mapintas sa ila mga buto.
4: Ginapabay-an nila ang ila mga lapsag nga mapatay sa gutom kag kauhaw;
: ang mga kabataan nagapangayo sing pagkaon kag wala sing isa nga nagahatag sa ila.
5: Ang mga tawo nga nagkaon anay sing manamit nga mga pagkaon nagakalamatay sa gutom sa mga dalan.
: Yadtong ginpadaku sa patuyang nagaukay sa basurahan para may kaunon.
6: Ang akon mga tawo ginsilutan labaw pa sang sa mga pumoluyo sang Sodoma,
: nga napukan gilayon sa mga kamot sang Dios.
7: Ang aton mga prinsipe wala madagtai kag putli subong sang yelo,
: mapasik kag mabakod nga maayo sing lawas.
8: Karon nagahamyang sila nga wala makilala sa mga kalsada, patay sila nga nagapalanggit-om ang ila mga guya.
: Ang ila panit subong kamala sang kahoy, nagapilit sa ila mga tul-an.
9: Yadtong nagkalamatay sa inaway mas maayo pa sang sa nagkalamatay sang ulihi,
: nga nagkalamatay sang amat-amat tungod sa gutom kag wala sing kalan-on agod nga mabuhi.
10: Ang kalalat-an nga nag-abot sa akon mga tawo nagdala sing kahadlok,
: ang mapinalanggaon nga mga iloy naglaga sang ila kaugalingon nga mga kabataan para kaunon.
11: Ginbuy-an sang Ginoo ang iya nagabalingaso nga kaakig,
: nagpamakot sia sang kalayo sa Sion nga nag-upos sini.
12: Wala sing isa bisan diin, bisan ang mga pangulo sang iban nga mga pungsod,
: nga nagpati nga ang bisan sin-o nga manuggubat makasulod sa mga pwerta sang Jerusalem.
13: Pero natabo ini tungod kay ang iya mga propeta kag mga pari nagpakasala,
: kag nanginkabangdanan sang kamatayon sang mga tawo nga wala sing sala.
14: Ang iya mga pangulo nagdalangdalang sa mga dalan kaangay sang bulag nga mga tawo,
: nabulit sila sang dugo kag wala sing bisan isa nga magtandog sa ila.
15: Ang mga tawo nagsinggit, Palayo kamo! Nadagtaan kamo! Indi magtandog sa akon!
: Gani nagtalangtalang sila halin sa isa ka pungsod pakadto sa isa, nga wala sing isa nga nag-abiabi sa ila.
16: Ang Ginoo wala na nagkabalaka sa ila; sia mismo ang nagpaalaplaag sa ila.
: Wala sia nagsapak sa aton mga pari kag mga pangulo.
17: Nagpaabot kami nga nagpaabot tubtob nga wala na sing bulig nga nag-abot.
: Naghulat kami sing bulig gikan sa isa ka pungsod nga wala sing sarang mabulig.
18: Ang kaaway nagabantay sa amon, indi gani kami makalakat sa mga dalan.
: Ang amon mga inadlaw tapos na. Ang katapusan nag-abot na.
19: Ginlagas nila kami sing mas madasig pa sang sa mga agila nga nagasulip halin sa langit.
: Ginsunod nila kami sa mga bukid, gindakop nila kami sing kibot sa desierto.
20: Gindakop nila ang ginahalinan sang amon kabuhi, ang hari nga ginpili sang Ginoo ,
: nga amon ginsaligan nga magaapin sa amon sa tagsa ka manuggubat.
21: Magkadlaw kamo, mga tawo sang Edom kag Uz, magkalipay kamo samtang mahimo pa ninyo ini.
: Ang kalalat-an magaabot man sa inyo; kamo man magadulingduling sa kahubog kag magahublas sang inyo kaugalingon.
22: Ang Sion nagbayad sang iya sala, indi na kita pag-ipadala liwat sang Ginoo subong mga bihag.
: Pero ikaw, Edom, pagasilutan ka sang Ginoo ; sia magapakita sang imo mga sala.