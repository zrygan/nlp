1: Kon pilion nila ikaw nga pangulo sang isa ka punsyon, indi ka magpabugal.
: Maggawi ka pareho sang isa sa ila,
: tatapa anay sila sa wala pa ikaw magpungko.
2: Indi ka anay magpungko tubtob matapos mo ang imo mga katungdanan.
: Magkalipay ka sa ila pagkinasadya,
: kag makabaton ka sing premyo tungod sang imo maayo nga pagdumala.
3: Maghambal ka, kon tigulang ka na, amo ini ang imo kahigayunan,
: pero indi ka na magpalikuliko, kag indi pagpauntata ang musika.
4: Kon may yara nga kalingawan indi ka magsagi sugilanon.
: Indi ini ang nagakaigo nga tion sa pagpakita sang imo kaalam.
5: Kaangay sang isa ka tampok nga rubi sa isa ka bulawan nga singsing,
: amo man ang isa ka konsierto sa isa ka punsyon nga may imnanay.
6: Kaangay sang isa ka tampok nga esmeralda nga natampok sa bulawan,
: amo man ang manami nga sonata upod sa manamit nga bino.
7: Maghambal ka, pamatan-on, kon kinahanglanon,
: pero indi magsobra sa makaduha kon ginapangayo nga maghambal ka.
8: Indi na magpalikuliko, kundi lip-ota lang basta may unod
: kaangay sang isa ka tawo nga maalam kag ginapunggan lang niya ang iya kaugalingon.
9: Upod sa mga kadalagkuan indi ka maggawi nga daw pareho ka sa ila
: kag indi ka magsagi wakal samtang may nagahambal.
10: Subong nga ang kilat nagauna sa daguob,
: amo man ang pagkabantog nagauna sa mabuot nga tawo.
11: Mag-undang ka sa nagakaigo nga tion, kag indi paghulata nga ikaw ang katapusan.
: Magpauli ka nga wala nagapaawat-awat.
12: Didto makapagusto ka sang imo kaugalingon,
: kag indi ka magpakasala sa paghambal sang hinambog.
13: Kag labaw sa tanan, dayawa ang imo Manunuga
: nga naghatag sa imo sang maayo nga mga butang.
14: Ang tawo nga nagatahod sa Ginoo magabaton sang iya disiplina,
: kag ang nagabangon sing aga pa sa pagpangamuyo magabaton sang iya kaayuhan.
15: Ang nagapangita sang Kasugoan mapun-an sini,
: pero manginkasandaran ini sa mga hipokrito.
16: Ang mga nagatahod sa Ginoo magahimo sang matarong nga paghukom,
: kag himuon niya ang ila maayo nga mga binuhatan nga magsiga subong sang isa ka suga.
17: Ang makasasala indi magbaton sang pagsaway,
: magapangita sia sing balibad sa pagpakamatarong sang iya luyag.
18: Ang tawo nga may alam wala nagasikway sang laygay,
: pero ang bugalon kag di-diosnon indi magkahadlok.
19: Indi gid maghimo sang bisan ano nga wala anay nagapatugsiling,
: kag sa ulihi indi ka maghinulsol kon nahimo mo ini.
20: Indi ka mag-agi sa mabudlay nga dalan
: sa kahadlok nga masandad ka sa mga bato.
21: Indi ka magtangatanga sa mahawan nga dalan,
22: kag bantayan mo ang imo kaugalingon nga mga kabataan.
23: Magsalig sa imo kaugalingon sa tagsa ka butang nga imo ginahimo,
: amo ini ang kahulogan sang pagtuman sang mga sugo.
24: Ang tawo nga nagasalig sa kasugoan nagatuman sang mga sugo.
: Ang tawo nga nagasalig sa Ginoo indi maano.