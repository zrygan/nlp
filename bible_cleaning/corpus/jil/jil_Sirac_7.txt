12: Indi ka maghimo sing malain kag ang malain indi mag-abot sa imo.
: Likawi ang sala, kag magalikaw ini sa imo.
3: Anak ko, indi ka magsab-og sa inaradohan sang pagkadi-matarong,
: kay basi kon anihon mo ini sing makapito.
4: Indi ka magpangayo sa Ginoo sing mataas nga palangakuan,
: ukon sa hari sing lugar sang kadungganan.
5: Indi ka magpahamtang sa atubang sang Ginoo sang imo pagkamatarong
: ukon magpakitakita sang imo kaalam sa atubang sang hari.
6: Indi ka magtinguha nga mangin-isa ka hukom,
: luas kon may ikasarang ka sa pagtapna sang pagkadi-matarong,
: kay basi nga mapadaladala ka sa isa ka gamhanan nga tawo
: kag basi mabutang sa alang-alang ang imo pagkasinsero.
7: Indi ka maghimo sing sala batok sa katilingban
: kay sa sini ginapakanubo mo ang imo kaugalingon sa atubang sang mga tawo.
8: Indi pagsalampawa ang imo mga sala
: kay wala sing sala nga indi pagsilutan.
9: Indi ka magsiling, Ang Dios madala sang akon madamo nga mga dulot.
: Kon maghatag ako sing mga dulot sa Dios nga Labing Mataas pagabatunon niya ini.
10: Indi ka magkataka sa pagpangamuyo,
: kag indi ka mag-untat sa paghatag sa mga imol.
11: Indi gid pagkadlawi ang tawo nga nagapangasubo
: kay ang nagpasubo sa iya makalipay man sa iya.
12: Indi ka magpatupato sing butig nga mga panumbongon batok sa imo utod
: kag indi man paghimua ini sa imo abyan.
13: Indi ka gid magsugid sing binutig,
: kay wala gid ikaw sing makuha nga maayo.
14: Indi ka magsagad wakal sa pagtinipuntipon sang mga katigulangan
: kag indi magsulitsulit sang imo mga pangamuyo.
15: Indi paglikawi ang mabug-at nga obra ukon pagpanguma,
: kay ginbuot ini sang Labing Mataas.
16: Indi pagpadamua ang katilingban sang mga makasasala paagi sa imo pagbuylog.
: Dumdoma nga sa indi madugay magaabot ang silot.
17: Magpaubos ka gid sing matuod,
: tungod kay ang silot sang mga di-diosnon amo ang kalayo kag ang mga ulod.
18: Indi pag-ibaylo ang isa ka abyan agod makaganansya,
: ukon ang isa ka matuod nga utod para sa tanan nga bulawan sang kalibutan.
19: Indi pagkontraha ang isa ka maalam kag maayo nga asawa,
: kay ang iya katahom mas mahal pa sang sa bulawan.
20: Indi pagpintasi ang ulipon nga nagaobra sing maayo
: ukon ang isa ka sinuholan nga suloguon nga nagaobra sing matutom para sa imo.
21: Palanggaa ang maalam nga ulipon pareho sang imo kaugalingon,
: kag indi sia pagdumilii sang iya kahilwayan.
22: May mga kabakahan bala ikaw? Tatapa sila.
: Kon nagahatag sila sa imo sing kaayuhan, hupti sila.
23: May mga anak bala ikaw nga lalaki?
: Disiplinaha sila, kag tudloi sila sa labing temprano pa.
24: May mga anak bala ikaw nga babayi? Pat-ura nga manginputli sila,
: kag indi sila pagpagustohi.
25: Pabanahi ang imo mga anak nga babayi kag matapos ang imo daku nga katungdanan.
: Pero ipaasawa sia sa isa ka maayo nga tawo.
26: Kon may asawa ikaw nga ginapalangga, indi sia pagbulagi,
: pero indi ka magsalig sa imo asawa nga wala mo maluyagi.
27: Pasidunggi ang imo amay sa bug-os mo nga tagipusoon
: kag indi pagkalimti ang mga pagpasakit sang imo iloy sang ikaw nabun-ag.
28: Dumdoma nga ang imo mga ginikanan amo ang nagbun-ag sa imo.
: Sa ano bala ikaw makabalos sang ila ginhimo para sa imo?
29: Tahura ang Ginoo sa bug-os mo nga tagipusoon
: kag magtahod ka sa iya mga pari.
30: Higugmaa ang imo Manunuga sa bug-os mo nga kusog
: kag indi pagpabay-i ang iya mga alagad.
31: Tahura ang Ginoo kag pasidunggi ang pari
: kag hatagi sia sang bahin, suno sa ginmando sa imo
: ang nahauna nga mga bunga, ang halad tungod sa paglapas, kag ang abaga sang ginahalad nga sapat,
: ang halad sa pagkabalaan, kag ang nahauna nga mga bunga sang balaan nga mga butang.
32: Magmaalwan ka sa mga imol,
: agod manginbug-os ang imo kaayuhan.
33: Magmaalwan ka sa paghatag sa tanan nga nagakabuhi,
: indi pagpunggi ang imo kaalwan bisan sa mga patay.
34: Indi pagtalikdi ang mga nagakalisod,
: kundi mag-unong ka sa mga nalisdan.
35: Indi ka magpangduhaduha sa pagduaw sa mga nagamasakit,
: kay sa imo pagduaw pagapalanggaon ka nila.
36: Sa bisan ano nga imo pagahimuon, dumdoma ang katapusan sang imo kabuhi,
: agod indi ka magpakasala.