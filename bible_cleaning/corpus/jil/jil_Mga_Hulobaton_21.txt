1: Ang Ginoo nagagahom sang panghunahuna sang hari subong kahapos sang pagtuytoy niya sang alagyan sang sapa.
2: Bisan nagahunahuna ka nga ang tanan mo nga ginahimo matarong, pero dumdoma nga ang Ginoo nagahukom sang imo mga tinutuyo.
3: Ginapasulabi sang Ginoo nga maghimo ka sing husto kag nagakabagay sang sa magdala ka sa iya sing mga halad.
4: Ang malaut nga mga tawo ginagamhan sang ila pagkamaiyaiyahon kag bugal, kag ini sala.
5: Magplano sing maayo nga nagapangabudlay kag magabugana ka. Magdasudaso ka kag pirme ka lang ginakulang.
6: Ang manggad nga imo makuha paagi sa daya madali madula, kag magadala ini sa imo sa bibi sang kamatayon.
7: Ang malaut malaglag sang ila kaugalingon nga kapintas, kay indi sila maghimo sang matarong.
8: Ang dalanon sang nakasala tiko, pero ang tawo nga wala sing sala nagahimo sing matarong.
9: Mas maayo pa nga mag-estar ka sa gwa sang balay sang sa mag-estar ka sa sulod upod sa asawa nga masuayon.
10: Ang handom sang malaut nga tawo amo ang paghimo sang malaut, wala sila sing kaluoy sa bisan kay sin-o.
11: Kon ang bugalon nga tawo masilutan, bisan pa ang wala sing tinun-an makatuon sing leksyon. Ang maalam nga tawo mahapos tudloan.
12: Ang Dios nga matarong nakahibalo sang nagakatabo sa mga balay sang mga malaut, kag pagalaglagon niya ang mga malaut.
13: Ang wala nagapamati sa pagpangayo sing bulig sang mga imol, indi man pagpamatian ang iya pagpangayo sing bulig.
14: Kon may isa nga naakig sa imo, ang regalo nga ginhatag sa sekrito makalugpay sa iya.
15: Kon ang katarungan magluntad, nagakalipay ang maayo nga mga tawo, pero nagakasubo ang malain nga mga tawo.
16: Ang kamatayon nagahulat sa tawo nga nagapalayo sa dalan sang kaalam.
17: Ang nagapatuyang sa mga kadayawan, bino, kag malahalon nga pagkaon indi magmanggaranon.
18: Ang malaut nga mga tawo nagadala sa ila kaugalingon sang pag-antos nga ila kuntani ihalit sa maayo nga mga tawo.
19: Mas maayo pa nga mag-estar sa desierto sang sa mag-estar upod sa masuayon kag reklamadora nga asawa.
20: Ang maalam nga mga tawo nagakabuhi sa manggad kag patuyang, pero ang buangbuang nga mga tawo nagagasto sang ila kwarta subong kadali sang ila pagkakita sini.
21: Magmaluloy-on ka kag magmaminatud-on kag magakabuhi ka sing malawig; ang iban nga mga tawo magatahod sa imo kag magatratar sa imo sing maayo.
22: Ang heneral nga maayo sa taktika makaagaw sang isa ka siudad nga ginabantayan sang makusog nga mga tawo, kag makaguba sang mga pader nga ila ginasaligan.
23: Kon luyag ka maglikaw sa gamo, maghalong ka sang imo ginahambal.
24: Ang tawo nga bugalon ginatawag man nga hambog, tikalon, kag wala sing pasunaid.
25: Ang matamad nga tawo nga indi luyag mag-obra nagapatay sang iya kaugalingon.
26: Ang ginahimo lamang niya amo ang pagpanumdom sang luyag niya maangkon. Pero ang matarong nga tawo nagahatag sing maalwan.
27: Ang Ginoo nagadumot sa malaut nga mga tawo nga nagadulot sa iya sing mga halad, labi na gid kon ginahimo nila ini sa malaut nga mga tinutuyo.
28: Ang panaksihon sang butigon indi mapatihan, pero ang hambal sang tawo nga nagapanghunahuna sing maayo ginapatihan.
29: Ang matarong nga tawo nakasiguro sang iya ginahimo. Pero ang malaut nga tawo nagatinguha sa pagpakunokuno.
30: Ang kaalam, ang kaabtik sing ulo, kag ang paghangop wala sing mahimo kon ang Ginoo nagapamatok sa imo.
31: Mahanda mo ang mga kabayo para sa inaway, pero ang Ginoo amo ang nagapadaog.