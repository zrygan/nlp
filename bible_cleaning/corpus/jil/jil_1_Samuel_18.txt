1: Sa tapos ang paghambalanay ni Saul kag ni David, si Jonatan nga anak ni Saul nanamian gid kay David nga naghigugma sa iya subong sang iya kaugalingon.
2: Ginhawiran ni Saul si David sadto nga adlaw kag wala na niya sia ginpapauli sa ila balay.
3: Si Jonatan nagsumpa sa pagpakig-abyan kay David sa wala sing katapusan nga pag-abyanay, tungod kay ginhigugma gid niya si David.
4: Gin-uba niya ang iya bayu nga malaba kag ginhatag ini kay David upod ang iya hinganiban, kag ang iya man espada, pana, kag paha.
5: Si David nanginmadinalag-on sa tanan nga bulohaton nga ginsugo sa iya ni Saul, gani ginhimo sia ni Saul nga opisyal sang iya mga hangaway. Naluyagan ini sang tanan nga mga tawo ni Saul kag sang iya mga opisyales.
6: Sang pagbalik ni David upod sa mga hangaway sa tapos niya mapatay si Goliat, naggwa ang mga babayi sa tagsa ka banwa sang Israel sa pagsugata kay Haring Saul. Nagakinanta sila sing masinadyahon, nagasinaot, kag nagatinukar sing mga tamborin kag mga lira.
7: Amo ini ang ila ginkanta: Si Saul nagpatay sing mga linibo, pero si David nagpatay sing mga tig-napulo ka libo.
8: Wala ini maluyagi ni Saul kag naakig gid sia. Nagsiling sia, Kay David ginpahanungod nila ang linaksa, pero sa akon linibo lamang. Ang masunod sini amo nga himuon nila sia nga hari!
9: Kag halin sadto nagkahisa sia kag nagpanilag kay David.
10: Sang madason nga adlaw gintugotan sang Dios ang malaut nga espiritu sa paggahom kay Saul, kag nagwalay sia sa sulod sang iya balay subong sang buang. Si David nagakutingkuting sang iya arpa subong sang iya ginahimo adlaw-adlaw kag si Saul nagauyat sang bangkaw.
11: Nagsiling si Saul sa iya kaugalingon, Ilansang ko sia sa dingding, kag ginbangkaw niya sia sing makaduha, pero nakalikday si David sa tagsa ka tion.
12: Si Saul nahadlok kay David, tungod kay ang Ginoo nagaupod kay David, kag nagsikway sa iya.
13: Gani ginpalakat ni Saul si David kag ginhimo sia nga pangulo sang 1,000 nga mga hangaway. Si David nagpangulo sang iya mga tinawo sa inaway,
14: kag nagmadinalag-on sia sa tanan nga iya ginahimo, tungod kay ang Ginoo nag-upod sa iya.
15: Nahibaluan ni Saul ang mga kadalag-an ni David kag nagdugang pa gid ang iya pagkahadlok sa iya.
16: Pero ang tanan sa Israel kag sa Juda naluyag kay David, kay sia madinalag-on nga pangulo.
17: Karon si Saul nagsiling kay David, Yari ang akon magulang nga anak nga babayi nga si Merab. Ipaasawa ko sia sa imo, sa kondisyon nga mag-alagad ka sa akon subong isganan kag mainunongon nga soldado, kag mag-away sang mga inaway sang Ginoo . Kay si Saul naghunahuna nga sa sini nga paagi ang mga Filistinhon magapatay kay David, kag indi na sia kinahanglan magpangamot sini.
18: Nagsabat si David, Sin-o gid bala ako, kag ano gid bala ang akon panimalay, nga mangin-umagad ako sang hari?
19: Pero sang mag-abot ang tion nga si Merab ipaasawa na kay David, sa baylo ginpaasawa sia sa isa ka tawo nga ginahingalanan kay Adriel nga taga-Mehola.
20: Pero si Mikal nga anak nga babayi ni Saul naghigugma kay David, kag sang pagkabati sini ni Saul nalipay gid sia.
21: Nagsiling sia sa iya kaugalingon, Ipaasawa ko si Mikal kay David, kag himuon ko sia nga paon agod nga mapatay si David sang mga Filistinhon. Gani sa ikaduha nga tion nagsiling si Saul kay David, Mangin-umagad ka nakon.
22: Ginmanduan niya ang iya mga opisyales sa paghambal kay David sa tago lamang kag singganon sia, Ang hari naluyag gid sa imo, kag subong man ang iya mga opisyales. Karon amo ang maayo nga tion para sa imo sa pagpangasawa sa iya anak.
23: Gani ginsingganan nila sini si David, kag nagsabat sia, Isa ka daku nga kadungganan nga mangin-umagad sang hari, kag indi bagay para sa isa ka imol kag kubos nga subong sa akon.
24: Ang mga opisyales nagsugid kay Saul sang ginsiling ni David,
25: kag si Saul nagsugo sa ila sa pagsiling sa iya: Ang ginakinahanglan sang hari sa imo subong bili sang nobya amo ang punta nga mga panit sang kinatawo sang 100 ka patay nga mga Filistinhon bilang pagtimalos sa iya mga kaaway. Karon amo ini ang plano ni Saul agod mapatay si David sang mga Filistinhon.
26: Ang mga opisyales ni Saul nagsugid kay David sang ginsiling ni Saul, kag si David nalipay gid nga mangin-umagad sang hari. Sa wala pa ang adlaw sang kasal,
27: si David kag ang iya mga tinawo naglakat kag nagpatay sang 200 ka mga Filistinhon. Ginkuha niya ang punta nga panit sang ila mga kinatawo kag gindala sa hari kag gin-isip nila ini sa atubang sang hari, agod mangin-umagad sia sang hari. Gani ginpaasawa ni Saul si Mikal nga iya anak nga babayi sa kay David.
28: Nahibal-an gid ni Saul nga ang Ginoo nagaupod kay David kag ang iya anak nga babayi nga si Mikal naghigugma sa iya.
29: Gani nagkahadlok pa gid sia kay David kag nanginkaaway niya sia tubtob buhi sia.
30: Ang mga hangaway nga Filistinhon naggwa kag nagpakig-away, pero sa tagsa ka pag-away si David nagmadinalag-on labaw sang sa bisan kay sin-o nga mga opisyales ni Saul, gani nanginbantog pa gid sia.