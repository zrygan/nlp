1: Sa ika-18 nga tuig sang paggahom ni Haring Jeroboam sang Israel, si Abias nanginhari sang Juda,
2: kag naggahom sia sa Jerusalem sing tatlo ka tuig. Ang iya iloy amo si Micaya nga anak ni Uriel, halin sa siudad sang Gebeat.
: Ang inaway nagsugod sa tunga ni Abias kag ni Jeroboam.
3: Si Abias nagtipon sing 400,000 ka mga hangaway, kag si Jeroboam nagbato sa iya nga may 800,000 ka mga hangaway.
4: Ang mga hangaway nagkitaay sa kabakuloran sang Efraim. Si Haring Abias nagsaka sa Bukid sang Zemaraim kag nagsinggit kay Jeroboam kag sa mga Israelinhon: Pamati kamo sa akon!
5: Wala bala kamo kahibalo nga ang Ginoo , ang Dios sang Israel, naghimo sang indi mabungkag nga kasugtanan kay David, nga naghatag sa iya kag sa iya mga kaliwat nga manginhari sa Israel sa wala sing katapusan?
6: Si Jeroboam nga anak ni Nebat nagrebelde kay Solomon nga iya hari.
7: Sang ulihi nagtipon sia sang mga huroshuros nga mga tawo kag ginpilit nila ang ila luyag sa kay Rehoboam nga anak ni Solomon, nga lamharon pa kaayo kag indi makasarang sa pagpamatok sa ila.
8: Karon nagahandom kamo sa pagpakig-away sa harianon nga awtoridad nga ginhatag sang Ginoo sa mga kaliwat ni David. May madamo kamo nga mga hangaway, kag yara sa inyo ang toro nga mga baka nga bulawan nga ginhimo ni Jeroboam nga mangin-inyo mga dios.
9: Gintabog ninyo ang mga pari sang Ginoo , nga mga kaliwat ni Aaron, kag gintabog ninyo paggwa ang mga Levita. Ginbuslan ninyo sila sang mga pari subong sang ginahimo sang iban nga mga pungsod. Ang bisan sin-o nga mag-abot nga may toro nga baka ukon pito ka mga karnero sarang sia mapakabalaan subong pari sang inyo ginatawag nga mga dios.
10: Pero ginasimba namon gihapon ang Ginoo nga amon Dios kag wala namon sia ginsikway. Ang mga pari nga kaliwat ni Aaron nagatuman sang ila mga katungdanan, kag ang mga Levita nagabulig sa ila.
11: Sa kada aga kag hapon nagadulot sila sang insyenso kag mga halad nga sapat nga ginasunog sing bug-os. Ginadulot nila ang mga halad nga tinapay sa lamisa nga matinlo, kag sa kada hapon ginasindihan nila ang mga suga sa bulawan nga kandelirohan. Ginatuman namon ang ginasugo sang Ginoo , pero ginsikway ninyo sia.
12: Ang Dios mismo amo ang amon pangulo, kag ang iya mga pari yari diri nga handa sa pagpatunog sang mga trumpeta sa pagtawag sa amon sa pag-away batok sa inyo. Mga tawo sang Israel, indi kamo magpakig-away batok sa Ginoo , ang Dios sang inyo mga katigulangan! Indi kamo makadaog!
13: Walay sapayan sini si Jeroboam nagpadala sang iya mga hangaway sa pagsalakay sang mga hangaway sang Juda sa likod, samtang ang iban nag-atubang sa ila.
14: Nagpanghulonghulong ang mga taga-Juda kag nakita nila nga nalibutan na sila. Nagpangayo sila sing tabang sa Ginoo , kag ang mga pari nagpatunog sang mga trumpeta.
15: Ang mga taga-Juda nagsinggit kag ginpangulohan sila ni Abias sa pagsalakay. Ang Dios naglutos kay Jeroboam kag sang mga hangaway sang Israel.
16: Ang mga Israelinhon nagpalagyo gikan sa mga taga-Juda, kag ang Dios nagpahanugot nga malutos sila sang mga taga-Juda.
17: Si Abias kag ang iya mga hangaway naglutos sa mga Israelinhon500,000 ka labing maayo nga mga soldado sang Israel ang nagkalamatay.
18: Tungod kay ang mga tawo sang Juda nagsalig sa Ginoo , ang Dios sang ila mga katigulangan, nagdaog sila batok sa Israel.
19: Si Abias naglagas sang mga hangaway ni Jeroboam kag gin-agaw ang iban sang iya mga siudad: nga amo ang Betel, Jesana, Efron, kag ang mga barangay malapit sa sining mga siudad.
20: Si Jeroboam wala gid makabalik sa iya gahom sa panahon sang paggahom ni Abias. Sang ulihi ang Ginoo nagsilot sa iya, kag napatay sia.
21: Pero si Abias naggamhanan pa gid. May katorse sia ka mga asawa, kag may baynte dos ka mga anak nga lalaki kag desi-sais ka anak nga babayi.
22: Ang iban sang maragtas ni Abias, ang iya ginsiling kag ang iya ginhimo, nasulat sa Maragtas ni Ido nga Propeta .