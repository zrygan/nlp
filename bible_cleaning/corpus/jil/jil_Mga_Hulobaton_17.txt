1: Mas maayo pa nga magkaon sing dukot sang kan-on nga may paghidait, sang sa magpunsyon sa balay nga puno sang kagamo.
2: Ang maabtik nga suloguon magagahom sa wala pulos nga anak sang iya amo, kag magapakigbahin sang panublion.
3: Ang bulawan kag pilak ginatilawan paagi sa kalayo, kag ang tagipusoon sang tawo ginatilawan sang Ginoo .
4: Ang malaut nga mga tawo nagapamati sang malaut nga mga panghunahuna kag ang mga butigon nagapamati sang kabutigan.
5: Ang nagayaguta sa mga imol nagainsulto sa Dios nga nagtuga sa ila. Ang nagakalipay sa malain nga kapalaran sang iban pagasilutan.
6: Ang mga lolo kag mga lola nagapabugal sang ila mga apo, subong nga ang mga kabataan nagapabugal sang ila mga ginikanan.
7: Ang talahuron nga tawo wala nagabutig, subong nga ang buangbuang nagahambal nga wala sing pulos.
8: May mga tawo nga nagahunahuna nga ang hamham kaangay sang madyik. Nagapati sila nga ini sarang makahimo sang bisan ano nga butang.
9: Kon luyag ka nga mauyonan sang mga tawo, patawara sila kon makasayop sila sa imo. Ang paghupot sang aligutgot nagaguba sang pag-amiguhay.
10: Madamo ang matun-an sang maalam nga tawo sa isa lang ka pagsaway, sang sa isa ka buangbuang sa 100 ka paghanot.
11: Ang kamatayon magaabot kaangay sang isa ka mapintas nga manugtunda sa malaut nga mga tawo nga pirme lang nagatuga sing gamo.
12: Mas maayo pa nga makasugata ka sang oso nga ginkawatan sing mga tutoy, sang sa isa ka buangbuang nga tawo sa iya kabuangan.
13: Kon balusan mo sing malain ang maayo, ang malain indi gid magbiya sa imo balay.
14: Ang pagsugod sang binaisay kaangay sang diutay nga litik sang punong sang tubig. Tapnaa ini sa wala pa ini magdaku.
15: Ang Ginoo naakig gid sa nagakondenar sa tawo nga wala sing sala, kag nagapakamatarong sang malaut nga tawo.
16: Wala sing pulos para sa buangbuang ang paggasto sing kwarta sa pagtuon, tungod kay indi man sia makahangop.
17: Ang abyan nagahigugma sa tanan nga tion. Ano ang pulos sang mga mag-utod kon wala sila nagabinuligay sa kalisdanan?
18: Ang tawo lamang nga buangbuang ang nagasaad sa pagbayad sang kautangan sang iya kasilingan.
19: Ang maluyagon sang sala maluyagon sang gamo. Ang tawo nga nagapahambog sa tanan nga tion nagapangita sing gamo.
20: Ang tawo nga nagapanghunahuna kag nagahambal sing malaut wala sing makuha nga maayo, kundi kalaglagan.
21: Kalisod lamang kag pag-antos ang makuha sang isa ka ginikanan nga ang iya anak nagabinuang.
22: Ang pagkamalipayon nagapaayo sang lawas, kag ang pagkamasinulob-on nagapaas-as.
23: Ang malaut nga mga hukom nagabaton sing hamham sa tago, kag ang ila paghukom indi na matarong.
24: Ang maalam nga tawo nakahibalo maghimo kon ano ang maayo, pero ang buangbuang indi makahibalo maghimo sing desisyon.
25: Ang buangbuang nga anak nagadala sing kalisod sa iya amay, kag tama nga kasakit sa iya iloy.
26: Indi matarong ang pagsilot sa tawo nga wala sing sala, kag malain ang pagbunal sa dungganon nga mga tawo tungod sang ila kaayo.
27: Ang maalam nga tawo indi palahambal. Ang tawo nga may paghangop indi dasudaso.
28: Bisan gani ang mga buangbuang ginakabig nga maalam kag may paghangop kon maghipos sila kag indi magsagad hambal.