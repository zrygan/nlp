1: Ang labing matahom sa mga ambahanon ni Solomon.
2: Ginpaligusan mo ako sing mga halok,
: ang imo gugma mas matam-is pa sang sa bino.
3: May kaamyon sa palibot nimo,
: sa pagmitlang sang imo nga ngalan, ang imo kahumot akon madumdoman.
: Wala sing babayi nga indi maghigugma sa imo.
4: Dalha ako upod sa imo kag malagyo kita,
: manginhari ko ikaw kag dalha ako sa imo kwarto.
: Magamalipayon kita,
: magakasadya kita sa aton paghigugma, labaw pa sang sa pag-inom sang bino.
: Indi makatilingala nga ang tanan nga mga babayi nagahigugma sa imo!
5: Mga babayi sang Jerusalem, mailom-ilom ako
: subong sang mga tolda ni Kedar sa desierto,
: pero matahom subong sang mga kurtina sa palasyo ni Solomon.
6: Indi ako paghikayi tungod sang akon kolor,
: kay nagkayumanggi ako tungod sang adlaw.
: Ang akon mga utod nga lalaki naakig sa akon
: kag ginpaobra nila ako sa talamnan sang ubas.
: Wala na ako sing tion sa pagtatap sang akon kaugalingon.
7: Sugiri ako, palangga ko,
: diin ka bala mapahalab sang imo panong?
: Diin bala sila mapasilong tungod sa init sang udtong adlaw?
: Ngaa magpangita ako sa imo
: sa mga panong sang iban nga mga manugpahalab?
8: Wala mo bala matultoli ang lugar, O labing matahom sa mga babayi?
: Lakat, sunda ang panong
: kag pangita sing halalban para sa imo mga kanding
: malapit sa mga tolda sang mga manugpahalab.
9: Ikaw, palangga ko, nagapukaw sang balatyagon sang mga lalaki,
: subong sang isa ka kabayo nga babayi nga nagapukaw sang balatyagon sang mga lalaki nga kabayo sa mga karwahi ni Paraon.
10: Ang imo sinalapid nga buhok matahom tan-awon sa imo mga pisngi,
: kag nagawayway sa imo liog kaangay sang mga alahas.
11: Pero magahimo kami sing kulintas nga bulawan para sa imo,
: nga napunihan sang pilak.
12: Samtang ang akon hari yara sa iya salaliayan,
: ang akon agwa nagapangamyon.
13: Ang akon kahagugma may kahumot sang mira
: samtang nagaulon sia sa akon dughan.
14: Ang akon kahagugma kaangay sang mga bulak sa talon
: nga nagapamukadkad sa talamnan sang ubas sa Engedi.
15: Daw ano katahom sa imo, palangga ko,
: daw ano ang pagsiga sang imo mga mata tungod sang gugma!
16: Daw ano ka gwapo sa imo, mahal ko,
: kag daw ano ka makawiwili sa imo!
: Ang malagtom nga hilamon mangin-aton higdaan,
17: ang mga sedro amo ang mangin mga balayan sang aton balay,
: kag ang mga kahoy nga sipres amo ang kisame sini.