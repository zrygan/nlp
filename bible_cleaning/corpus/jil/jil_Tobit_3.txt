1: Naghibi ako tungod sa daku nga kahuya. Dayon sang nagahibubon-ot ako, nagpangamuyo ako sining masunod
2: O Ginoo, matarong ka!
: Maluloy-on ka sa tanan nga imo ginahimo,
: matutom ka sa tanan nga bagay.
: Ikaw ang hukom sining kalibutan.
34: Nagapakitluoy ako sa imo,
: magmaayo ka sa akon.
: Indi ako pagpinahi tungod sang akon mga sala
: kag sang mga sala nga wala ako makahibalo.
: Ginsupak ka sang akon mga katigulangan kag naglalis sila sang imo mga sugo,
: pero indi ako pagsiluti tungod sang ila mga sala.
: Ginbuot mo nga agawan ang imo mga tawo sang ila mga pagkabutang,
: ginbihag sila kag ginpamatay.
: Ginhimo mo kami nga halimbawa
: sang pagyaguta kag kahuloy-an
: sa mga pungsod nga sa diin ginlapta mo kami.
5: Masunson ginhukman mo ang akon mga katigulangan tungod sang ila mga sala
: kag imo ako ginsilutan tungod sang akon kasal-anan.
: Nanginmalalison kami kag ginsikway namon ang imo mga sugo.
: Gani nangintakos kami sang imo mga pagsilot.
6: Karon, buhata sa akon ang imo luyag.
: Kuhaa ang akon kabuhi kag hilwaya ako sa sining kalibutan,
: kag ibalik ang akon lawas sa duta.
: Mas maayo pa nga mapatay ako.
: Ginasakit ako sang mga pagyaguta nga wala nagakabagay sa akon,
: kag ginadulaan ako sing paglaom.
: Ginoo, magsugo ka
: tapusa ang tanan ko nga mga pag-antos,
: dalha ako sa kapahuwayan nga dayon.
: Batuna ang akon pangamuyo.
: Mas maayo pa nga mapatay ako sang sa magpadayon nga buhi nga nagabakho
: kag nagaantos sa tunga sang mapait nga mga pagyaguta.
7: Sa sadto man nga adlaw, sa siudad sang Ecbatana sa Media, may isa ka babayi nga si Sara. Anak ini sia ni Raguel kag nahanabo nga ang isa sang mga suloguon nga babayi sang iya amay nagyaguta sa iya.
8: Makapito na sia makapamana pero ang demonyo nga si Asmodeo nagpatay sang tagsa niya ka bana sa wala pa sila nag-upod bilang may-asawa. Ang suloguon nga babayi nagsiling kay Sara, Ikaw gid ang nagpamatay sang imo mga bana! Tan-awa pito na kuntani ang nanginbana mo, pero wala sing bisan isa sa ila ang naglawig sa paghatag sa imo sing anak.
9: Amo bala ini ang kabangdanan kon ngaa ginapintasan mo kami? Maayo pa nga mapatay ka man kag mag-upod sa imo napatay na nga mga bana agod nga indi na kami makakita sang imo mga anak!
10: Sang mabatian ini ni Sara naghibi sia sa daku nga kasubo. Nagsaka sia sa iya kwarto sa balay sang iya amay kag nagpamat-od nga manginmatay sia. Pero sang mabinagbinag niya ini, nagsiling sia sa iya kaugalingon, Indi ko pagbuhaton ini, kay ang mga tawo magayaguta sa akon amay. Magasiling sila, Bugtong lang ang imo pinalangga nga anak nga babayi kag karon naghikog pa sia tungod lamang sa daku nga kalisod. Indi ko pagbuhaton ini kay manginkabangdanan ini sang kamatayon sang akon amay sa iya katigulangon. Pangayuon ko na lang sa Ginoo nga iya ako bawian sang kabuhi agod indi ko na mabatian ining mga pagyaguta!
11: Gani nagtindog si Sara malapit sa bintana kag nagbayaw sang iya mga kamot sa pagpangamuyo kag nagsiling,
: Ginoo sang kaluoy,
: kag takos sang amon pagdayaw,
: kabay pa nga pasidunggan
: ang imo ngalan sa gihapon,
: kag ang tanan nga imo mga tinuga
: magdayaw sa imo
: sa walay katapusan.
12: Ginoo, sa imo ako nagapangayo
: sing bulig.
13: Maghambal ka kag kuhaa ako sa
: sining kinabuhi,
: dayon indi ko na mabatian
: ang mga pagyaguta sa akon.
14: Imo nahibaluan, O Ginoo,
: nga ako birhen pa tubtob karon,
: nga wala sing tawo
: nga nakatandog sa akon.
15: Wala ko ginmusingi ang akon
: pagkababayi
: ukon wala ko man ginpakahuy-i
: ang ngalan sang akon amay,
: samtang nga nagaestar kami
: sa sining duta
: sa diin ginbihag kami.
: Bugtong ako nga anak
: kag wala na sing manunubli
: ang akon amay.
: Wala ako diri sing kaparientehan
: nga sarang makapangasawa sa akon.
: Makapito na ako mabalo
: kag ngaa nga magkabuhi pa ako?
: Pero kon indi ka luyag nga mapatay ako,
: kuntani kaluoyan mo man ako.
: Indi na ako pagpabati-a liwat
: sadtong mga pagyaguta!
16: Ang pangamuyo ni Tobit kag Sara ginpamatian sang Dios sa langit
17: kag iya ginpadala ang anghel nga si Rafael sa pagbulig sa ila. Ginpadala sia sa pagkuha sang nagkulap sa mga mata ni Tobit agod nga makakita sia liwat, kag subong man sa pagpatigayon sang pag-asawahay ni Sara kag sang anak ni Tobit nga si Tobias nga pakaisa ni Sara, kag may pinakauna nga kinamatarong sa pagpangasawa sa iya. Ginmanduan man sang Dios si Rafael nga iya tabugon ang demonyo nga si Asmodeo paggwa kay Sara. Sa sadto nga tion nga si Tobit nagapasulod sa iya balay halin sa pasiyuhan, si Sara didto sa Ecbatana nagapanaog gikan sa iya kwarto.