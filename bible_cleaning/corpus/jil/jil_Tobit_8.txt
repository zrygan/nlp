1: Sa tapos sila makakaon kag daw tion na sa pagtulog, gindala sang mag-asawa si Tobias sa hulot-tululogan.
2: Nadumdoman ni Tobias ang ginsiling sa iya ni Rafael, gani iya ginkuha ang atay kag tagipusoon sang isda gikan sa iya binagtong. Ginsugba niya ini sa nasunog nga insyenso.
3: Ang baho nagtabog sa demonyo kag nagpalagyo ini sa Ehipto. Ginlagas sia ni Rafael didto kag gingapos ang iya mga tiil kag mga kamot.
4: Sang sila na lang nga mag-asawa didto sa kwarto, nagbangon si Tobias kag nagsiling sa iya asawa, Palangga, magbangon ka. Mangamuyo kita sa Ginoo nga iya kita kaluoyan kag bantayan.
5: Gani nagbangon si Sara agod nga makabuylog sa pangamuyo sang iya bana nga bantayan sila sang Dios. Si Tobias nagpangamuyo
: Dalayawon ka, O Dios, sang amon mga katigulangan.
: Pagdayawon ang imo ngalan sa walay katubtoban.
: Dayawon ka sang tanan nga mga tinuga sa langit kag sa duta.
6: Imo gintuga si Adan kag imo ginhatag sa iya si Eva
: nga mangin-iya asawa, salaligan kag kabulig.
: Nanginginikanan sila sang bug-os nga katawhan.
: Nagsiling ka, Indi maayo nga mag-isahanon ang tawo.
: Hatagan ko sia sing kabulig.
7: Ginoo, ginpili ko si Sara indi tungod sang unodnon nga handom
: kundi tungod nga ini matarong.
: Kaluoyi kami kag itugot nga magkabuhi kami sing malawig.
8: Dayon nagsiling sila, Amen
9: kag naghigda sila sa pagtulog.
: Sang madalom na ang kagab-ihon, gintawag ni Raguel ang iya mga suloguon kag ulupod sila nga naggwa sa pagkutkot sang lulobngan.
10: Naghunahuna sia sa iya kaugalingon, Ayhan mapatay man si Tobias kag ang mga tawo magakadlaw kag magyaguta sa amon.
11: Sang matapos nila ang pagkutkot sang lulobngan, nagpauli si Raguel kag nagsiling sa iya asawa,
12: Ipatan-aw sa isa sang mga suloguon nga babayi kon bala buhi pa si Tobias. Kon patay na sia, ti aton sia ilubong sa wala pa sing may nakahibalo.
13: Gani ginsugo nila ang isa sang mga suloguon nga babayi nga may dala nga suga sa pagtan-aw kon buhi pa si Tobias. Sang maabrihan sang suloguon ang pwertahan sang hulot iya nakita nga nagakatulog sing mahamuok ang mag-asawa.
14: Gani, nagbalik gilayon ang suloguon kag ginpahibalo niya si Raguel kag si Edna nga si Tobias buhi kag wala man sia maano.
15: Dayon si Raguel nagdayaw sa Dios sang langit nga nagasiling
: Dalayawon ka, O Dios.
: Kabay pa nga dayawon ka sang imo mga katawhan sa walay katubtoban.
: Kabay pa nga dayawon ka nila sa putli nga tagipusoon.
16: Ginadayaw ko ikaw tungod kay ginlipay mo ako.
: Nanginmaluloy-on ka sa amon
: kag wala mag-abot ang akon gid ginkahadlukan.
17: Takos ka sang amon pagdayaw, O Ginoo,
: ginkaluoyan mo ining pamatan-on nga mag-asawa,
: ang bugtong nga mga anak sang ila ginikanan.
: Karon, itugot sa ila ang imo kaluoy kag pag-apin.
: Hatagi sila sing malipayon nga pangabuhi nga napun-an sing paghigugma.
18: Dayon ginmanduan ni Raguel ang iya mga suloguon nga ila ulian ang lulobngan sa wala pa magpabanagbanag ang adlaw.
19: Si Raguel nagpangabay sa iya asawa sa pagluto sang madamo nga tinapay para sa daku nga punsyon. Dayon nagkuha sia sing duha ka mga baka nga toro kag apat ka mga karnero nga lalaki gikan sa iya panong. Ginpaihaw niya ini sa iya mga suloguon bilang handa para sa punsyon sang kasal.
20: Ginpatawag niya si Tobias kag nagpanumpa, Indi kamo anay magpauli sa sulod sang duha ka simana. Magpabilin kamo diri kay ululupod kita nga magkaon kag mag-inom. Maayo ini para sa akon anak sa tapos ang iya makakulogmat nga pag-antos.
21: Pagkatapos sini, kuhaa ang katunga sang tanan ko nga pagkabutang kag magpauli ka sa imo mga ginikanan nga wala sing sablag. Ang katunga nga nabilin imo man panublion sa tapos kami mapatay ni Edna. Indi ka magpangduhaduha sang amon pagpalangga sa imo. Sugod karon anak namon ikaw subong nga anak namon si Sara. Sa sina mapasalig ko ikaw, anak ko.