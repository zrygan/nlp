1: Luwasa ako, O Dios!
: Tagaliog ko na ang tubig,
2: nagasalop ako sa madalom nga lunang,
: kag wala ako sing matungtongan,
: yari ako sa madalom nga tubig,
: kag malapit na ako malumos sang mga balod.
3: Nakapoy na ako sang pagsinggit sing tabang,
: nagasakit na ang akon tutonlan.
: Nagadulom na ang akon panan-awan
: sa pagpaabot sang imo bulig.
4: Ang mga nagadumot sa akon sa wala sing kabangdanan,
: mas madamo pa sang sa mga buhok sa akon ulo.
: Ang akon mga kaaway nagasugid sing butig batok sa akon,
: mga makusog sila kag luyag nila ako patyon.
: Ginapauli nila sa akon ang mga butang nga wala ko ginkawat.
5: Ang akon mga sala, O Dios, wala matago sa imo,
: nakahibalo ikaw kon daw ano kabuang sa akon!
6: Indi pagtugoti nga ako magadala sing kahuloy-an sa mga nagasalig sa imo,
: O Ginoong Dios sang mga hangaway!
: Indi pagtugoti nga ako magadala sing kahuloy-an sa mga
: nagasimba sa imo, O Dios sang Israel!
7: Tungod sa imo ginpasipalahan ako,
: kag ginpakahuy-an gid ako.
8: Kaangay ako sang dumoluong sa akon mga utod,
: daw sumalayo ako sa akon panimalay.
9: Ang akon katutom sa imo Templo daw kalayo nga nagadabadaba sa sulod nakon,
: ang mga pagpasipala nga ginpatuhoy sa imo nagtupa sa akon.
10: Paagi sa pagpuasa ginapaubos ko ang akon kaugalingon,
: kag ginapasipalahan ako sang mga tawo,
11: nagasuksok ako sang bayu sa paglalaw,
: kag ginayaguta nila ako.
12: Ginalibak nila ako sa mga dalan,
: kag ginakumposo ako sang mga hubog.
13: Pero ako akon, magapangamuyo sa imo, O Ginoo ,
: sabta ako, O Dios, sa tion nga luyag mo,
: tungod sang imo daku nga gugma,
: tungod kay ginatuman mo ang imo saad sa pagluwas.
14: Luwasa ako agod indi ako magsalop sa lunang,
: bantayi ako agod nga indi ako maano sang akon mga kaaway,
: kag sa madalom nga tubig.
15: Indi pagpalapawa ang baha sa akon,
: indi pag-itugot nga malumos ako sa kadadalman,
: ukon magsalop sa lulobngan.
16: Sabta ako, O Ginoo , tungod sang kaayo sang imo mapinadayunon nga gugma,
: balikda ako suno sa imo daku nga kaluoy!
17: Indi ka magpanago sa imo alagad,
: yari ako sa daku nga kagamo, karon sabta ako!
18: Palapit sa akon kag luwasa ako,
: tabangi ako sa akon mga kaaway.
19: Nakahibalo ikaw kon daw ano ang pagpasipala sa akon,
: kon daw ano ang pagpakahuya kag pagmulay sa akon,
: nakita mo ang tanan ko nga mga kaaway.
20: Ang mga pagpasipala nagbuka sang akon tagipusoon,
: kag wala ako sing may mahimo.
: Nagpaabot ako nga may maluoy sa akon, pero wala gid bisan isa.
: Nagpaabot ako nga may magalipay sa akon, pero wala gid ako sing may nakita.
21: Sang gingutom ako, ginhatagan nila ako sang hilo,
: sang gin-uhaw ako, ginhatagan nila ako sang langgaw.
22: Kabay nga ang ila mga piesta manginkabangdanan sang ila kalaglagan,
: kabay nga ang ila balaan nga mga pagsaulog manginkabangdanan sang ila pagkapukan!
23: Bulaga sila agod indi sila makakita,
: patikoa ang ila mga likod sa gihapon!
24: Iula ang imo kaakig sa ila,
: kabay nga malambot sila sang imo kasingkal!
25: Kabay nga bayaan nila ang ila mga kampo,
: kag wala sing may mabilin nga buhi sa ila mga tolda!
26: Ginahingabot nila ang mga ginsilutan mo,
: nagahambal sila nahanungod sang mga pag-antos sang mga ginpilasan mo.
27: Listaha ang ila tanan nga mga sala,
: indi sila pagpaambita sang imo kaluwasan.
28: Kabay nga panason ang ila mga ngalan sa libro sang mga buhi,
: kabay nga indi sila malakip sa listahan sang imo mga tawo.
29: Pero nagaantos ako kag nadulaan sang paglaom,
: itib-ong ako, O Dios, kag luwasa ako!
30: Dayawon ko ang Dios paagi sa isa ka ambahanon,
: isugid ko ang iya pagkagamhanan paagi sa pagpasalamat sa iya.
31: Ini magalipay sa Ginoo labaw pa sang sa paghalad sa iya sang baka,
: labaw pa sang sa pagdulot sa iya sang toro nga baka.
32: Kon makita sang mga ginapigos ang pagluwas sang Dios sa akon, magakalipay sila,
: ang mga nagasimba sa Dios mapalig-on.
33: Ang Ginoo nagapamati sa mga imol,
: kag wala niya ginakalimti ang iya mga tawo nga nabilanggo.
34: Dayawa ang Dios, O langit kag duta,
: O mga dagat kag ang tanan nga nagaestar sa sini!
35: Luwason niya ang Sion,
: kag patindugon liwat ang mga banwa sang Juda.
: Ang iya mga tawo magaestar didto kag magapanag-iya sang duta,
36: ang mga kaliwat sang iya mga alagad magapanubli sini.
: kag ang mga nagahigugma sa iya magaestar didto.