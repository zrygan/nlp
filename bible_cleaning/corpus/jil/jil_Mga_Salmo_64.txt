1: Yari ako sa kagamo, O Dios, pamatii ang akon reklamo!
: Nahadlok ako sa akon mga kaaway, luwasa ang akon kabuhi!
2: Apini man ako sa mga pagplano sang mga malaut,
: sa pagsalakay sang malain nga mga tawo.
3: Ginabaid nila ang ila mga dila kaangay sang mga espada,
: kag ginapuntariya nila ang ila masakit nga mga pulong kaangay sang mga baslay.
4: Halin sa ila ginapanaguan ginapana nila ang maayo nga mga tawo,
: sa hinali nagapana sila kag wala nagakahadlok.
5: Ginapaisog nila ang isa kag isa sa ila malaut nga mga plano,
: ginahambalan nila kon diin nila ibutang ang ila mga siod.
: Siling nila, Kinahanglan nga wala sing may makakita sini.
6: Nagaplano sila sing malaut kag nagasiling,
: Wala sing may makahibalo sang aton plano.
: Indi mapaktan ang tagipusoon kag panghunahuna sang tawo!
7: Pero ginapana sila sang Dios,
: kag sa hinali napilasan sila.
8: Pagalaglagon niya sila tungod sang ila mga ginahambal,
: ang tanan nga makakita sa ila magalungolungo sang ila mga ulo.
9: Magakahadlok sila tanan,
: magapanumdom sang mga binuhatan sang Dios,
: kag magasugid sila sang iya mga ginhimo.
10: Ang tanan nga matarong nga mga tawo magakalipay
: tungod sang mga ginhimo sang Ginoo .
: Magadangop sila sa iya agod indi maano,
: ang tanan nga maayo nga mga tawo magadayaw sa iya.