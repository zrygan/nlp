1: Labing matahom sa mga babayi,
: diin bala nagkadto ang imo kahagugma?
: Sugiri kami kon diin bala nagpadulong ang imo kahagugma,
: agod makabulig kami sa imo sa pagpangita sa iya.
2: Ang akon kahagugma nagkadto sa iya hardin,
: sa diin ang mga kahoy nga pahumot nagatubo.
: Nagapahalab sia sang iya mga panong sa hardin
: kag nagatipon sang mga lirio.
3: Ang akon kahagugma akon, kag iya ako,
: nagapahalab sia sang iya mga panong sa tunga sang mga lirio.
4: Palangga ko, matahom ikaw subong sang Jerusalem,
: subong katahom sang siudad sang Tirsa,
: makahalawhaw subong sini nga mga siudad.
5: Indi ako pagtuloka,
: kay ginabihag mo ako.
: Ang imo buhok nagasaot subong sang panong sang mga kanding
: nga nagalumpatlumpat sa kabakuloran sang Galaad.
6: Ang imo mga ngipon subong kaputi sang panong sang mga karnero
: nga bag-o lang mapaligusan.
: Wala sing isa sa ila nga nadula,
: tanan sila may nagakabagay nga mga pares.
7: Ang imo mga pisngi manayanaya
: nga ginatabunan sang imo belo.
8: May sesenta ka mga rayna, kag otsenta ka mga babayi,
: kag mga kadalagahan nga indi maisip!
9: Pero isa lamang ang akon ginahigugma,
: kag sia matahom subong sang alimokon.
: Sia bugtong nga anak nga babayi sang iya iloy,
: pinalangga nga anak sang iya iloy.
: Ang tanan nga mga kadalagahan nagatulok kag nagadayaw sa iya,
: Ang mga rayna kag mga babayi nagaamba sa pagdayaw sa iya.
10: Sin-o bala ini nga kon tan-awon subong sang kabugwason?
: Subong sia kasanag
: kag kasilaw sang adlaw ukon sang bulan.
11: Nagdulhog ako sa mga katamnan sang mga kahoy nga almendro,
: sa pagtan-aw sang bag-o nga mga tanom sa kapatagan,
: sa pagtan-aw sang ugbos sang mga ubas
: kag sang mga bulak sang mga granada nga nagapamukadkad.
12: Nagapalangurog ako, ginpukaw mo ang akon balatyagon
: sa paghigugma subong sang soldado nga nagasakay sa karwahi padulong sa inaway.
13: Saot, saot ka, O Sulamnon nga babayi.
: Saot, saot ka, kag patan-awa kami sa imo.
: Ngaa bala luyag kamo magtan-aw sa akon
: samtang nagasaot ako sa tunga sang nagaraya nga mga tumalan-aw?