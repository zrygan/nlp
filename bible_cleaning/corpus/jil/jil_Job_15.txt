1: Dayon naghambal si Elifaz nga Temanon
2: Job, walay pulos ang imo mga ginapanghambal! Walay pulos!
3: Wala sing maalam nga tawo nga nagahambal sing subong sa imo,
: ukon magapangapin sang iya kaugalingon sa sina nga mga pulong nga wala sing kahulogan.
4: Ginapakawalay pulos mo ang pagtahod sang mga tawo sa Dios,
: ginasablagan mo ang ila pagpangamuyo sa iya.
5: Ang imo kalautan maathag paagi sa imo ginahambal,
: ginatabuntabonan mo ang imo mga sala sang imo madaya nga mga pulong.
6: Wala na kinahanglan nga kondenahon ko ikaw,
: ang tagsa ka pulong nga imo ginahambal nagakondenar sa imo.
7: Nagahunahuna ka bala nga ikaw ang nahauna nga tawo nga natawo?
: Didto ka bala sang paghimo sang Dios sang mga bukid?
8: Didto ka bala nagapamati sa konseho sang Dios sa kalangitan sang ginhiwat ini?
: Ikaw lang bala ang maalam?
9: Ang imo nahibal-an amon man nahibal-an.
10: Nakuha namon ang amon kaalam sa ubanon na nga mga tawo,
: mga tawo nga una pa sa imo amay.
11: Ang Dios luyag maglipay sa imo, ngaa wala mo sia ginasapak?
: Tungod sa iya naghambal kami sing malulo kag sang nagakabagay nga mga pulong.
12: Pero naakig ikaw kag ginatulok mo kami sing masakit.
13: Naakig ka sa Dios kag ginpakamalain mo sia.
14: May tawo gid bala nga putli?
: May tawo bala nga matarong sa presensya sang Dios?
15: Kon sa bagay ang Dios wala gani nagasalig sa iya mga anghel,
: bisan sila indi man gani putli sa iya panulok.
16: Ang tawo nagainom sang kalautan nga daw subong sang tubig,
: huo, ang tawo garok, kag kangil-aran.
17: Karon pamati ka, Job, kay sugiran ko ikaw,
: ipabutyag ko sa imo ang akon nahibaluan.
18: Ang mga mangin-alamon nagtudlo sa akon sing mga kamatuoran
: nga ila natun-an sa ila mga katigulangan,
: kag wala sila sing may ginlikom.
19: Ang ila duta wala sing mga dumoluong,
: gani wala sing may nagdala sa ila palayo sa Dios.
20: Ang malaut nga tawo nga nagapigos sa iban,
: manginmagamo ang iya bug-os nga kabuhi.
21: Ginaaningal niya ang mga singgit sang kakugmat,
: kag ang mga makawat magaabot samtang sia nagahunahuna nga sia indi maano.
22: Wala sia sing paglaom nga makapalagyo gikan sa kadudulman,
: kay ang espada nagahulat sa pagpatay sa iya.
23: Kag ang mga dapay nagahulat sa pagkaon sang iya bangkay.
: Nahibaluan niya nga ang iya palaabuton madulom,
24: ang kalaglagan, kaangay sang gamhanan nga hari,
: nagahulat sa pagsalakay sa iya.
25: Amo ina ang kapalaran sang tawo
: nga nagaumol sang iya kamot batok sa Dios,
: kag nagahangkat sa Makagagahom nga Dios.
2627: Ina nga tawo bugalon kag mabinatuon,
: nagauyat sia sang iya taming nga indi magpasaway
: kag nagadalagan sa pag-away batok sa Dios.
28: Amo ina ang tawo nga nag-agaw sang mga siudad
: kag sang mga balay nga ang mga tag-iya sini nagpalagyo,
: pero ang inaway magalaglag sini nga mga siudad kag mga balay.
29: Indi maglawig ang iya pagkamanggaranon,
: ang iya mga pagkabutang indi magpadayon.
: Bisan ang iya landong madula,
30: kag indi sia makapalagyo gikan sa kadudulman.
: Manginkaangay sia sang isa ka kahoy
: nga ang iya mga sanga ginsunog sa kalayo,
: nga ang iya mga bulak ginpalid sang hangin.
31: Kon buang na gid sia nga magsalig sa mga kalautan
: ti, ang kalautan lamang ang iya manginkabayaran.
32: Sa wala pa matapos ang iya mga tion malaya sia,
: subong sang sanga kag indi na gid mabuhi liwat.
33: Manginkaangay sia sang balagon sang ubas nga ang mga bunga sini nagakapulak sa wala pa ini maluto,
: kaangay sia sang kahoy nga olivo nga wala gid nagapamunga.
34: Manginwalay kaliwat ang indi diosnon nga mga tawo,
: kag ang kalayo magaupos sang mga balay nga ginpatindog paagi sa hamham.
35: Amo ini ang mga tawo nga nagapadihot sing kagamo kag nagahimo sing malaut,
: ang ila mga tagipusoon pirme lang puno sing pagdaya.