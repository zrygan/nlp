1: Kaluoyi kami, O Ginoo, Dios sang tanan, tamda man kami,
2: kag himua nga magkahadlok ang tanan nga mga kapungsoran sa imo.
3: Bayawa ang imo mga kamot batok sa dumoluong nga mga pungsod
: kag ipakita sa ila ang imo gahom.
4: Subong nga nakita nila ang imo pagkabalaan sa amon,
: gani karon ipakita man sa amon ang imo pagkagamhanan sa atubang nila.
5: Pakilalaha man sila subong sang amon pagkilala nga wala na sing iban nga Dios,
: kundi ikaw lamang, O Ginoo.
6: Ipakita liwat ang mga tanda, himo ka liwat sing mga milagro.
: Ipahayag sing mahimayaon ang imo gahom!
7: Pukawa ang imo kaakig kag iula ang imo kasingkal,
: laglaga ang kasumpong, kag papasa ang kaaway.
8: Padalia ang adlaw, dumdoma ang panumpa,
: kag hatagi ang mga tawo sing kahigayunan sa pagsugid sang imo gamhanan nga mga buhat.
9: Kabay nga ang imo nagabalingaso nga kaakig maglamon sang mga nabilin nga buhi,
: kag kabay nga ang nagapigos sang imo mga tawo maabtan sang kalaglagan.
10: Buonga ang mga ulo sang mapintas nga mga pangulo nga nagasiling,
: Wala sing makasarang sa amon!
11: Tipuna ang tanan nga mga tribo ni Jacob,
: kag ihatag sa ila ang ila panublion subong sang imo ginhimo sang una.
12: Kaluoyi, O Ginoo, ang mga tawo nga gintawag sa imo ngalan,
: ang Israel nga imo ginkabig nga imo panganay nga lalaki.
13: Kaluoyi ang balaan nga siudad nga imo ginaestaran,
: ang Jerusalem, ang lugar nga imo palahuwayan.
14: Pun-a ang Sion sang mga ambahanon sa pagdayaw sa imo,
: pun-a ang imo santuaryo sang imo himaya.
15: Magsaksi ka sa imo mga gintuga sa ginsugoran
: kag tumana ang imo mga ginsiling suno sa imo ngalan.
16: Hatagi sang padya ang mga nagahulat sa imo,
: pamatud-i nga masaligan ang imo mga propeta.
17: Pamatii, O Ginoo, ang pangamuyo sang imo mga alagad,
: suno sa bendisyon ni Aaron sa imo mga tawo,
: agod ang tanan nga nagaestar sa duta magkilala nga ikaw ang Ginoo,
: ang walay katapusan nga Dios.
18: Ang tanan nga kalan-on sarang makaon,
: pero may iban nga kalan-on nga maayo sang sa iban.
19: Subong nga ang dila nakahibalo sang sabor sang nagkalainlain nga mga karne,
: amo man ang maabtik nga tawo makahibalo sang mga binutig.
20: Ang malaut nga tagipusoon nagatuga sang kalisod,
: pero ang tawo nga may inagihan makabalos sa iya.
21: Ang isa ka babayi makabaton sang bisan sin-o nga lalaki subong bana,
: pero may iban nga babayi nga mas maayo sang sa iban.
22: Ang katahom sang isa ka babayi makapahalipay sang isa ka lalaki,
: kag wala na sia sing iban pa nga handom.
23: Kon malulo kag malagnay sia maghambal
: ang iya bana wala sing tupong sa tanan nga mga lalaki.
24: Ang lalaki nga makapangasawa nagaangkon sang labing maayo nga manggad,
: isa ka kabulig nga bagay sa iya kinahanglan kag isa ka haligi nga iya nasandigan.
25: Kon ang isa ka pagkabutang wala sing kudal, pagakawaton ini.
: Kon ang isa ka tawo wala sing asawa, magadalangdalang sia kag magapanghayhay.
26: May nagasalig bala sa buyong nga nagalagaw halin sa isa ka banwa pakadto sa isa?
: Amo man ang isa ka tawo nga wala sing balay nga nagatulog lamang sa lugar diin sia magab-ihan.