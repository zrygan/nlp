1: Pero ikaw nga amon Dios maluloy-on, matuod kag mapinasensyahon. Imo ginagamhan sing may kaluoy ang kalibutan.
2: Bisan pa nga makasala kami, sa gihapon imo kami tungod kay nahibaluan namon ang imo gahom. Kag tungod kay amon nahibaluan nga imo kami, indi kami magpakasala.
3: Ang pagkilala sa imo amo ang himpit nga pagkamatarong. Ang pagkilala sang imo gahom amo ang pagsugod sang kabuhi nga nagapadayon.
4: Wala kami ginpatalang sang malaut nga kinaadman sang tawo, ukon sa wala pulos nga butang nga ginpintahan sang pintor, ukon sang bisan ano nga diosdios nga ginpintahan sang nanarisari nga kolor.
5: Ang pagtan-aw sa sini nga mga butang nagapukaw sang balatyagon sang buangbuang nga mga tawo kag nagatulod sa ila sa paghandom sang isa ka walay kabuhi nga imahen.
6: Ang tawo nga nagabuhat sini nga butang, ukon nagahandom kag nagasimba sa sini nga mga butang, nagahigugma sa kalautan kag nagaani sang nagakaigo suno sa iya ginalauman.
7: Ang maninihon nagadihon sing mahumok nga lunang kag mainamdamon nga nagahimo sang tagsa ka butang suno sa aton pagagamitan. Ang iban niya nga mga hinimuan mapuslanon kag ang iban indi mapuslanon, pero ini tanan nahuman niya sa amo man nga lunang, kag iya ini gindihon sa amo man nga paagi. Ang maninihon mismo ang nagapat-od kon ano ang iya pagabuhaton kag kon para sa ano ang gamitan sini.
8: Sia man tawo nga gindihon gikan sa duta unauna lamang sa iya mga ginbuhat, kag sa tapos ang malip-ot nga tinion, iya ibalik ang kalag nga ginpahulam sa iya, kag magabalik sia sa amo man nga duta nga iya ginhalinan. Tawo sia, pero iya ginausikan ang iya pagpangabudlay sa pagdihon sang walay pulos nga diosdios gikan sa amo man nga lunang nga iya ginakuhaan sa pagbuhat sang mga kolon.
9: Ang iya kabuhi malip-ot kag sa indi madugay mapatay sia, pero wala niya ginatalupangod ini. Ginakompetensyahan niya ang mga nagadihon sa bulawan, pilak kag bronsi kag nagahimo sia sang mga butang pareho sang ila paghimo. Ginapabugal niya ang mga butang nga iya ginapanghimo, pero ini sila mga bugos.
10: Ang iya tagipusoon nahuman sa abo. Ang iya paglaom mas barato pa sang sa yab-ok. Ang iya kabuhi indi magmahal sang sa lunang nga iya ginadihon,
11: tungod kay wala niya makilala ang Dios nga nagdihon sa iya, ang Dios nga naghatag sa iya sang buhi nga kalag kag buhi nga espiritu.
12: Daw hampanganan ang iya pagbanta sang kabuhi, isa ka tiendahan sa diin sia makaganansya. Nagapati sia nga magatipon sia sang kwarta bisan pa nga himuon niya ini sa malaut nga mga paagi.
13: Ining maninihon nga nagabuhat sang mga diosdios kag madali mabuong nga mga kolon gikan sa lunang, mas nakahibalo sang sa iban nga nagapakasala sia.
14: Pero ang pinakabuang sa tanan nga mga tawo nga ang panghunahuna mas manubo pa sang sa iya sang mga lapsag, amo ang mga kaaway nga nagapigos sang imo mga tawo, O Ginoo.
15: Naghunahuna sila nga ang ila tanan nga mga imahen mga dios, bisan pa nga may mga mata ini pero indi makakita, wala nagaginhawa bisan pa may mga ilong, indi makabati bisan pa may mga dulonggan, indi makabatyag bisan pa may mga tudlo, kag indi makalakat bisan pa may mga tiil.
16: Ang tawo nga ang iya espiritu hinulaman lang naghimo sa ila. Wala sing tawo nga makabuhat sang isa ka dios nga kaparehas sang tawo.
17: Ang tagsa ka tawo mapatay sa madali man ukon sa madugay, pero ang binuhatan sang tawo nga may malaut nga mga kamot patay na nga daan halin sa ginsugoran. Ang tawo mas maayo sang sa iya ginasimba kay sia buhi, pero ang iya ginasimba patay kag wala gid ini sang kabuhi halin sang una.
18: Ining mga tawo nagasimba sang makangilil-ad kag wala sing alam nga mga sapat.
19: Sa ila nga pagkasapat, wala gid ini sang katahuman nga sarang makatulod sa tawo sa paghandom sa ila. Ginligaran sila sang Dios mismo sang ginpakamaayo kag ginbendisyunan niya ang iban nga mga tinuga.