1: Nagsulod ako sa akon hardin,
: hinigugma ko, akon asawa.
: Ginatipon ko ang akon mira kag mga pahumot,
: ginakaon ko ang akon dugos lakip ang iya balayan,
: ginainom ko ang akon bino kag gatas.
: Mga magkahagugma, magkaon kag mag-inom,
: tubtob mahubog kamo sang gugma!
2: Nagakatulog ako, pero ang akon tagipusoon nagabugtaw.
: Nadamgo ko ang akon kahagugma nga nagapanuktok sa pwertahan.
: Pasudla ako, palangga ko, akon hinigugma,
: himpit ko nga alimokon.
: Ang akon ulo nabasa sang tun-og,
: kag ang akon buhok nahum-og sang ambon.
3: Nakauba na ako sang akon bayu,
: isul-ob ko pa bala ini liwat?
: Ginhinawan ko na ang akon mga tiil,
: higkuan ko pa bala ini liwat?
4: Ang akon kahagugma nag-uyat sang pintal sang pwertahan,
: kag nakunyag ako nga malapit na sia.
5: Handa na ako sa pagpasulod sang akon kahagugma.
: Ang akon mga kamot nahibo sang mira,
: ang akon mga tudlo nagatulo sang mira,
: sa nagakapot ako sang uloyatan sang pwertahan.
6: Ginbuksan ko ang pwertahan para sa akon kahagugma,
: pero wala na sia.
: Luyag ko gid mabatian ang iya tingog!
: Ginpangita ko sia, pero wala ko sia makita.
: Gintawag ko sia, pero wala gid sing sabat.
7: Ang mga ronda nga nagapatrolya sa siudad nakakita sa akon,
: ginbunal nila ako kag ginpilasan,
: ang mga bantay sa pader sang siudad nagkuha sang akon kunop.
8: Magsaad kamo sa akon, mga babayi sang Jerusalem,
: nga kon makita ninyo ang akon kahagugma,
: sugiri sia nga maluya ako tungod sang akon balatyagon.
9: Labing matahom sa mga babayi,
: lain gid bala ang imo kahagugma sang sa kay bisan sin-o?
: Ano bala ang kinaayo sa iya
: nga magsaad kami sa imo?
10: Ang akon kahagugma gwapo kag mabukod,
: isa lang sia sa napulo ka libo.
11: Ang iya ulo kaangay sang isa ka puraw nga bulawan,
: ang iya buhok kulongkulong,
: subong ini kaitom sang uwak.
12: Ang iya mga mata kaangay katahom sang mga alimokon sa tupad sang sapa nga nagailig,
: nga napaligusan sing gatas kag nagatindog sa higad sang sapa.
13: Ang iya mga pisngi subong katahom sang isa ka hardin
: nga puno sing mga tanom nga mahamot.
: Ang iya mga bibig kaangay sang mga lirio,
: nga nagailig sing mira.
14: Ang iya mga tudlo matanos,
: kag nagasuksok sang mga singsing nga may mga tampok.
: Ang iya hawak subong sang mapino nga tiposo,
: nga napugtakan sang mga sapiro.
15: Ang iya mga paa subong sang mga haligi nga alabastro
: nga napahamtang sa mga sadsaran nga bulawan.
: Ang iya dagway subong sang mga Kabukiran sang Libano
: nga may pinakamaayo nga mga sedro.
16: Ang iya mga bibig matam-is nga halukan,
: ang tanan nga nahanungod sa iya nagapawili sa akon.
: Mga babayi sang Jerusalem,
: kaangay sini ang akon kahagugma.