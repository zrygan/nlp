1: O Ginoo , nagapalapit ako sa imo agod imo apinan,
: indi gid pag-itugot nga malutos ako!
2: Tungod kay matarong ka, buligi ako kag tabangi ako!
: Pamatii ako kag luwasa ako!
3: Ikaw mangindalangpan ko nga mapag-on,
: kag malig-on nga pamakod sa pag-apin sa akon,
: ikaw akon dalangpan kag mangangapin.
4: O Dios ko, luwasa ako sa malaut nga mga tawo,
: gikan sa gahom sang mapintas kag malain nga mga tawo.
5: Ang akon paglaom, O Ginoo yara sa imo,
: nagsalig ako, O Ginoo sa imo halin sang pamatan-on pa ako.
6: Nagsalig ako sa imo sa bug-os ko nga kabuhi,
: gin-apinan mo ako halin pa sang akon pagkatawo.
: Magadayaw ako sa imo sa gihapon!
7: Ang akon kabuhi nanginsulondan sang madamo,
: tungod kay ikaw ang makusog ko nga manug-apin.
8: Ginadayaw ko ikaw sa bug-os nga adlaw
: kag ginasugid ko ang imo kadungganan.
9: Indi man ako pagsikwaya karon nga tigulang na ako,
: indi man ako pagpatumbayai karon nga maluya na ako!
10: Ang akon mga kaaway buot magpatay sa akon,
: nagahambal kag nagaplano sila batok sa akon.
11: Nagasiling sila, Ginpatumbayaan sia sang Dios,
: lagson naton sia kag dakpon,
: kay wala gid sing may magatabang sa iya!
12: Indi ka magpalayo sa akon, O Dios,
: O Dios ko, dalidali ka sa pagbulig sa akon!
13: Kabay nga ang mga nagasalakay sa akon
: malutos kag malaglag!
: Kabay nga ang mga nagatinguha sa pagsakit sa akon
: mahuy-an gid kag mangintalamayon!
14: Magalaom ako sa imo sa gihapon,
: magapadayon ako sa pagdayaw sa imo.
15: Magasugid ako sang imo pagkamatarong,
: sa bug-os nga adlaw magahambal ako nahahungod sang imo kaluwasan,
: bisan nga labaw pa ini sang sa akon mahangpan.
16: Dayawon ko ikaw Ginoong Dios, tungod kay ikaw gamhanan,
: isugid ko ang imo lamang pagkamatarong.
17: Gintudloan mo ako halin sang pamatan-on pa ako,
: kag tubtob karon ginasugid ko ang imo makatilingala nga mga binuhatan.
18: Karon nga tigulang na ako kag ang akon buhok ubanon na,
: indi ako pagpatumbayai, O Dios!
: Updi ako samtang ginasugid ko ang imo gahom kag kusog
: sa tanan nga mga kaliwatan nga magaabot.
19: Ang imo pagkamatarong, O Dios, nagalambot sa kalangitan.
: Dalagku nga mga butang ang imo nahimo,
: wala gid sing kaangay sa imo!
20: Ginpadalhan mo ako sing mga palaligban kag mga pag-antos,
: pero ikaw magapabalik sang akon kusog,
: ikaw magapahilayo sa akon sa lulobngan.
21: Himuon mo ako nga labi pa ka gamhanan sang sa una,
: ikaw magalipay liwat sa akon.
22: Dayawon ko gid ikaw paagi sa arpa,
: dayawon ko ang imo katutom, O Dios.
: Sa akon arpa magatukar ako sing mga kalantahon sa imo,
: ang Balaan sang Israel.
23: Magahugyaw ako sa kalipay samtang nagatukar ako para sa imo,
: kag magakanta ako sa bug-os ko nga tagipusoon
: tungod kay ikaw nagluwas sa akon.
24: Magahambal ako sang imo pagkamatarong sa bug-os nga adlaw,
: tungod kay ang mga nagtinguha sa paghalit sa akon
: nalutos kag nahuy-an.