1: Natapos ko na ang pagsugid sa mga tawo sang tanan nga ginsugo sa akon sang Ginoo nga ila Dios nga amo ang nagpadala sa akon sa pagsugid sa ila.
2: Dayon si Azarias, anak ni Hosaya, kag si Johanan, anak ni Karea, kag ang tanan nga bugalon nga mga tawo nagsiling sa akon, Nagabutig ikaw. Ang Ginoo nga aton Dios wala magpadala sa imo sa pagsugid sa amon nga indi kami magkadto sa pag-estar sa Ehipto.
3: Pero si Baruc, anak ni Nerias, nagsudyot sa imo batok sa amon agod gamhan kami sang mga taga-Babilonia, sa bagay nga mapatay nila kami ukon mabihag pa Babilonia.
4: Gani bisan si Johanan, ukon ang bisan sin-o sang mga opisyales sang hangaway, ukon ang bisan sin-o nga tawo indi magtuman sang sugo sang Ginoo nga magpabilin sa duta sang Juda.
5: Dayon gindala ni Johanan kag sang tanan nga mga opisyales sang hangaway ang tanan nga nabilin sa Juda pa Ehipto, lakip ang tanan nga mga tawo nga nagbalik halin sa mga kapungsoran sa diin nag-alaplaag sila
6: ang mga lalaki, ang mga babayi, ang mga kabataan, kag ang mga anak nga babayi sang hari. Gindala nila ang tanan nga mga tawo nga gintugyan ni Nebusaradan, ang pangulo nga opisyal, sa idalom sang pagtatap ni Gedalias, lakip si Baruc kag ako.
7: Wala nila gintuman ang sugo sang Ginoo kag nagkadto sila sa Ehipto tubtob sa siudad sang Tapanes.
8: Sa Tapanes ang Ginoo nagsiling sa akon,
9: Kuha ka sang dalagku nga mga bato kag ilubong ini sa alagyan sa atubangan sang salamputan sa palasyo diri sa siudad, kag ipakita sa iban nga mga Israelinhon ang paghimo mo sini.
10: Dayon singgana sila nga ako, ang Ginoo sang mga hangaway, ang Dios sang Israel, magapadala sang akon alagad nga si Haring Nabucodonosor sang Babilonia sa sini nga lugar. Sia magapahamtang sang iya trono sa ibabaw sini nga mga bato nga inyo ginlubong, kag magahumlad sa ibabaw nila ang tolda sang hari.
11: Si Nabucodonosor magaabot kag magalutos sang Ehipto. Ang mga tawo nga natalana nga mapatay sa balatian, mapatay paagi sa balatian. Ang mga natalana nga pagabihagon subong mga binilanggo pagabihagon, kag ang mga natalana nga mapatay sa inaway, magakalamatay sa inaway.
12: Sunogon ko ang mga templo sang mga dios sang Ehipto, kag ang hari sang Babilonia magasunog sang ila mga dios ukon magadala sa ila. Subong nga ang isa ka manugbantay sang karnero nagakuha sang mga bitik sa iya mga bayu, sa amo man nga bagay ang hari sang Babilonia magakuha sang duta sang Ehipto nga natinluan sang tanan nga mga pagkabutang kag dayon magahalin sia nga madinalag-on.
13: Pagapukanon niya ang balaan nga mga monumento nga bato sang Heliopolis sa Ehipto, kag pagasunogon niya ang mga templo sang mga dios sang mga Ehiptohanon.