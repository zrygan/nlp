1: Maghinugyaw kamo sa Dios nga aton mangangapin,
: magkanta sing pagdayaw sa Dios ni Jacob!
2: Sugori ninyo ang musika kag patunoga ang mga tamborin,
: magtukar kamo sang manami nga sonata sang mga arpa kag mga lira.
3: Patunoga ang trumpeta para sa piesta,
: kon ang bulan lati, kag kon ang bulan ugsad.
4: Amo ini ang kasugoan sa Israel,
: isa ka sugo gikan sa Dios ni Jacob.
5: Ginmando niya ini sa mga tawo sang Israel,
: sang paggubat niya sang duta sang Ehipto.
: Nabatian ko ang tingog nga wala ko makilala nga nagasiling,
6: Ginkuha ko ang mabug-at nga mga karga sa imo likod,
: ginpabutang ko sa imo ang imo mga alat.
7: Sang ikaw yara sa kagamo, nagpanawag ikaw sa akon, kag ako nagluwas sa imo.
: Gikan sa bagyo nga akon ginapanaguan nagsabat ako sa imo,
: gintilawan ko ikaw didto sa mga tuboran sang Meriba.
8: Mga tawo ko, pamatii ninyo ang akon paandam,
: O Israel, magpamati ka kuntani sa akon!
9: Indi ka gid maghupot sang iban nga dios,
: ukon magsimba sa kay bisan sin-o kundi sa akon lamang.
10: Ako ang Ginoo nga imo Dios,
: nga nagpagwa sa imo sa duta sang Ehipto.
: Ngangaha ang imo baba, kag ako magahungit sa imo.
11: Pero ang akon mga tawo indi magpamati sa akon,
: ang Israel wala magtuman sa akon.
12: Gani ginpabay-an ko sila sa ila pagkabatinggilan
: kag sa paghimo sang ila luyag.
13: Daw ano ang akon handom nga pamatian ako kuntani sang akon mga tawo,
: daw ano ang akon handom nga tumanon kuntani nila ako!
14: Sa madali malutos ko ang ila mga kaaway
: kag madaog ko ang tanan nila nga mga kasumpong.
15: Ang mga nagadumot sa akon magaduko nga may kahadlok sa akon atubang,
: ang ila silot wala sing katapusan.
16: Pero pakaunon ko kamo sang pinili nga trigo
: kag busgon ko kamo sang dugos sa talon.