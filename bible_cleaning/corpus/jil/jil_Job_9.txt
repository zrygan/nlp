1: Dayon nagsabat si Job
2: Huo, nabatian ko na ina tanan sang una.
: Pero paano ang tawo makadaog sang iya kaso batok sa Dios?
3: Paano ang bisan sin-o makapakigsuay sa iya?
: Makapamangkot sia sing isa ka libo ka mga pamangkot
: nga wala gid sing may makasabat.
4: Ang Dios maalam gid kag gamhanan,
: wala gid sing tawo nga makasumpong sa iya.
5: Sa wala sing paandam ginahalin niya ang mga bukid,
: kag sa iya kaakig ginalaglag niya sila.
6: Ang Dios nagapadala sing mga linog kag nagatay-og sang duta,
: ginauyog niya ang mga haligi nga nagatukod sang kalibutan.
7: Ang Dios makapugong sang pagbutlak sang adlaw,
: kag sang pagsiga sang mga bituon sa kagab-ihon.
8: Wala sing may nagbulig sa Dios sa paghumlad sang kalangitan,
: ukon sa pagtapak sa likod sang dragon sa dagat.
9: Ang Dios nagbutang sang mga bituon sa langit
: ang Oso, Orion, Pleyades, kag mga bituon sa bagatnan.
10: Indi naton mahangpan ang dalagku nga mga butang nga iya ginahimo,
: kag wala sing katapusan ang iya mga milagro.
11: Ang Dios nagalabay, pero indi ko sia makita.
12: Ginakuha niya ang iya naluyagan, kag wala sing may makapugong sa iya,
: wala sing may makapamangkot sa iya, Ano bala ang ginahimo mo?
13: Ang kaakig sang Dios nagapadayon.
: Ginlaglag niya ang iya mga kaaway
: nga nagbulig kay Rahab,
: ang dragon sa dagat nga nagasumpong sa iya.
14: Gani paano ang pagsabat ko sa Dios?
15: Bisan ako wala sing sala, ang akon lamang mahimo
: amo ang pagpakitluoy sa Dios nga akon hukom.
16: Pero bisan tugotan niya ako sa paghambal,
: indi ako magpati nga pamatian niya ako.
17: Nagapadala sia sing mga bagyo sa pagbatibati kag paghalit sa akon,
: sa wala sing kabangdanan.
18: Indi niya ako pagtugotan nga makaginhawa,
: ang tanan nga iya ginhimo sa akon nagpaantos sa akon.
19: Tilawan ko bala ang pakusog? Pakusogan ko bala ang Dios?
: Dalhon ko bala sia sa korte? Sin-o bala ang makapatawag sa iya sa korte?
20: Matarong ako kag wala sing sala, pero sa akon panghambal daw may sala ako,
: kag ang tanan nga akon ginasiling daw nagakondenar sa akon.
2122: Wala ako sing sala, pero wala ko na ginasapak ang akon kabuhi.
: Natak-an ako sa pagkabuhi. Wala sing pulos sa akon ang tanan,
: matarong ukon makasasala man kita, ang Dios magalaglag sa aton.
23: Kon ang matarong nga tawo mapatay sing hinali,
: ang Dios nagakadlaw.
24: Ang Dios nagtugyan sang kalibutan sa mga malaut.
: Gintabunan niya ang mga mata sang mga hukom.
: Kag kon ang Dios wala naghimo sini, sin-o bala ang naghimo?
25: Ang akon mga adlaw nagalabad lamang, wala sing isa sa ila nga maayo.
26: Ang akon kabuhi nagaagi subong sang pinakamadasig nga sakayan,
: subong kadasig sang isa ka agila nga nagadagit sang isa ka koneho.
2728: Kon magyuhom ako kag magtinguha sa paglimot sang akon kasakit,
: ang tanan ko nga mga pag-antos nagabalik sa pagtublag sa akon,
: nahibaluan ko nga ang Dios nagasiling nga nakasala ako.
29: Tungod kay ang Dios nagasiling nga nakasala ako, ngaa magpangabudlay ako sa pagpamatuod nga wala ako sing sala?
30: Wala sing habon nga makakuha sang akon mga sala.
31: Ang Dios nagahaboy sa akon sa buho nga mahigko,
: kag bisan ang akon mga bayu nagakahuya tungod sa akon.
32: Kon ang Dios tawo lamang sarang ako makasabat sa iya,
: makakadto kami sa korte kag pahukman ang amon kaawayon.
33: Pero wala sing may makahusay sa amon,
: wala sing may makahukom sa Dios kag sa akon.
34: O Dios, untati na ang pagsilot sa akon!
: Indi ako pagpakulbai!
35: Wala ako mahadlok. Magahambal ako,
: tungod kay nahibal-an ko ang akon kaugalingon nga tagipusoon.