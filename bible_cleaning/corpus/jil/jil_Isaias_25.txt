1: O Ginoo , ikaw ang akon Dios,
: pasidunggan ko ikaw kag dayawon ko ang imo ngalan.
: Makatilingala nga mga butang ang imo ginhimo.
: Imo gid gintuman
: ang imo mga plano halin pa sang una nga panahon.
2: Ginlaglag mo ang mga siudad,
: ginguba mo ang ila mga pamakod.
: Ang mga palasyo nga ginpatindog sang amon mga kaaway
: indi na pagpatindugon liwat.
3: Ang mga tawo sang gamhanan nga mga pungsod magadayaw sa imo,
: kag pagakahadlukan ka sa mga siudad sang mapintas nga mga pungsod.
4: Ang mga imol kag ang mga maluya nagadangop sa imo
: kag wala sila maano sa panahon sang kinagamo.
: Ginaapinan mo sila sa mga bagyo
: kag ginpasilungan mo sila sa nagatagiti nga init.
: Ang mapintas nga mga kaaway nagsalakay kaangay sang bagyo sa tion sang tigtulognaw,
5: kaangay sang tingadlaw, sa mamala nga duta.
: Pero ikaw, O Ginoo , nagpahipos sang amon mga kaaway.
: Ginpahipos mo ang mga sininggit sang mapintas nga mga tawo,
: subong sang panganod nga nagapabugnaw sang mainit nga adlaw.
6: Diri sa Bukid sang Sion ang Ginoo sang mga hangaway magaaman sang isa ka bangkite para sa tanan nga mga kapungsoran sang kalibutan, isa ka bangkite sang labing manamit nga pagkaon kag sang labing maayo nga bino.
7: Diri pagapanason niya ang gal-om sang kasubo nga nagalikop sang tanan nga mga kapungsoran.
8: Ang Ginoo nga Gamhanan magadula sang kamatayon sa walay katapusan! Pagapahiran niya ang mga luha sa mga mata sang tagsatagsa kag kuhaon niya ang kahuloy-an nga gin-antos sang iya mga tawo sa bug-os nga kalibutan. Ang Ginoo gid amo ang naghambal sini.
9: Kon mahanabo ini, ang tagsatagsa magasiling, Sia amo ang amon Dios! Nagsalig kami sa iya kag ginluwas niya kami. Sia amo ang Ginoo ! Nagsalig kami sa iya, kag karon nagakasadya kami kag nagakalipay, tungod kay ginluwas niya kami.
10: Ang Ginoo magaapin sang Bukid sang Sion, pero ang mga tawo sang Moab pagatasakon pareho sang pagtasak sang dagami sa ipot.
11: Magakapaykapay sila nga daw malangoy, pero ang Ginoo magasumpo sang ila bugal upod sa ikasarang sang ila mga kamot.
12: Ang Dios magaguba sang mga pamakod sang Moab upod ang ila matag-as nga mga pader kag tiphagon niya ini sa duta.