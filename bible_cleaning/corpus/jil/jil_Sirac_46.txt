1: Si Josue nga anak ni Nun isganan sa inaway,
: kag nagbulos sia kay Moises subong isa ka propeta.
: Takos sia sa iya ngalan,
: kag isa sia ka gamhanan nga manluluwas sang pinili nga mga tawo
: sang Ginoo nga nagtimalos sa mga kaaway nga nagsumpong sa iya,
: kag gindala niya ang Israel sa panublion sini.
2: Daw ano ka dalayawon sang pagbayaw niya sang iya mga butkon
: sa pagbalabad sang iya espada batok sa mga siudad!
3: Sin-o bala ang nakapakita sang amo nga kaisog?
: Sia mismo ang nagpakig-away para sa Ginoo.
4: Wala bala ginpunggi ang adlaw sang iya kamot,
: kag ang isa ka adlaw nahimo nga duha?
5: Nagpanawag sia sa Gamhanan nga Dios nga Labing Mataas,
: samtang ginaipit sia sang iya mga kaaway sa tagsa ka kilid,
6: kag ang gamhanan nga Ginoo nagsabat sa iya
: paagi sa mabaskog nga pag-ulan sang yelo nga daw mga bato.
: Ginlutos niya ang kaaway nga pungsod,
: kag sa dulhogan sang Bet-horon ginlaglag niya ang tanan nga mga kasumpong,
: agod ang mga kapungsoran magkilala sang iya kinaadman sa inaway
: kag makahibalo nga ang ila kaaway amo ang Ginoo.
7: Sumolunod si Josue sang Isa nga Gamhanan, kag sang panahon ni Moises nag-alagad sia sing matutom,
: sia kag si Caleb nga anak ni Jepune,
: paagi sa pagsumpong sang bug-os nga katilingban,
: sa pagpugong sa mga tawo sa pagpakasala,
: kag sa pagpahipos sang mga pagkumod sang pagrebelde.
8: Gani ining duha lamang ang nabilin
: sa sais sientos mil ka mga tawo nga naglakat,
: kag nakasulod sila sa ila panublion
: pakadto sa maayo kag mapatubason nga duta.
9: Ang Ginoo naghatag sing kusog kay Caleb,
: nga gin-angkon niya tubtob sang pagtigulang niya,
: agod sa pagtaklad sa mga kabukiran
: nga ginpanag-iyahan pa sang iya mga kaliwat subong nga panublion,
10: agod makita sang tanan nga mga kaanakan ni Israel
: nga maayo gid ang magsunod sa Ginoo.
11: Subong man ang mga hukom, ang tagsatagsa nanginbantog sa ila panahon,
: mga tawo nga wala magsimba sa iban nga mga dios,
: sila nga wala magtalikod sa Ginoo,
: kabay nga bendisyunan ang ila mga handumanan!
12: Kabay nga ang ila mga tul-an mabuhi liwat sa lulobngan,
: kabay nga ang ila bantog nga mga ngalan
: nasunod sang ila mga anak.
13: Si Samuel palangga sang Ginoo,
: propeta sia sang Ginoo, nagpasad sang ginharian,
: kag naghaplas sang mga pangulo sang iya mga tawo.
14: Suno sa Kasugoan sang Ginoo ginhukman niya ang katilingban,
: kag ang Ginoo nagbantay kay Jacob.
15: Paagi sa iya kaugalingon nga pagkatutom, ginkilala sia nga isa ka propeta.
: Paagi sa iya mga pulong nakilala sia nga masaligan nga propeta.
16: Nagpanawag sia sa Ginoo, ang Isa nga Gamhanan,
: sang ginlibutan sia sang iya mga kaaway,
: paagi sa paghalad sang kordero nga nagasuso pa.
17: Kag ang Ginoo nagdaguob halin sa langit,
: kag ginpabati niya ang iya tingog paagi sa daguob;
18: ginpamatay niya ang mga pangulo sang kaaway,
: kag ang tanan nga mga pangulo sang mga Filistinhon.
19: Sa wala pa ang tion sang iya walay katapusan nga pagpahuway,
: nagpanaksihon sia sa atubang sang Ginoo kag sang iya hinaplas,
: Wala sing pagkabutang, bisan isa ka pares nga sandalyas,
: nga akon ginkuha sa bisan sin-o nga tawo.
: Kag wala sing isa nga nagsumbong sa iya.
20: Kag bisan sa tapos sia mapatay nagpahayag sia liwat
: nga nagapaandam sa hari sang iya kamatayon,
: ginbayaw niya ang iya tingog gikan sa duta sa pagpakitluoy subong propeta,
: sa pagpanas sang kalautan sang mga tawo.