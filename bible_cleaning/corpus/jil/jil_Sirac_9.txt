1: Indi pagpangimuni ang asawa nga imo ginahigugma,
: kay paagi sini ginatudloan mo sia sa paghimo sing malain batok sa imo.
2: Indi pag-itugyan ang imo kaugalingon sa isa ka babayi
: agod tasakon niya ang imo kusog.
3: Indi ka mag-upod sa isa ka malain nga babayi
: kay basi mahulog ka sa iya mga siod.
4: Indi ka mag-upod sa isa ka nagakanta nga babayi,
: kay basi madakpan ka sa iya pagkaabtik.
5: Indi ka magpanghunahuna sing malain batok sa isa ka birhen
: kay basi silutan kamo nga duha.
6: Indi pag-itugyan ang imo kaugalingon sa mga babayi nga malain,
: kay basi madulaan ka sang tanan mo nga mga pagkabutang.
7: Indi ka maglibot sa pagpanan-awtan-aw sa mga kalsada sang siudad
: kag indi magdayan sa mga eskina nga wala sing tawo.
8: Indi ka magkawili sa pagtulok sang lawas sang isa ka babayi
: kay basi kon ang imo panghunahuna mapatungod sa katahom nga indi imo ang pag-angkon.
: Madamo ang nasulay sa katahom sang isa ka babayi,
: nga nagapadabdab sang balatyagon kaangay sang kalayo.
9: Indi ka magkaon upod sa asawa sang iban nga lalaki
: kag indi ka mag-upod sa iya sa pag-inom,
: kay basi madala ka sa iya katahom
: kag manginkabangdanan sang imo kalaglagan.
10: Indi pagsikwaya ang daan mo nga abyan,
: ang isa ka bag-o nga abyan indi makatupong sa iya.
: Ang bag-o nga abyan kaangay sang bag-o nga bino,
: indi ka manamian sa pag-inom sini tubtob nga mag-isog.
11: Indi ka magkahisa sa pag-uswag sang malain nga tawo,
: wala ka makahibalo kon ano ang madangatan niya.
12: Indi ka magkasadya sa ginakalipayan sang mga di-diosnon,
: dumdoma nga ang silot mabaton nila sa wala pa sila mapatay.
13: Magpalayo ka sa tawo nga may gahom sa pagpatay sa imo
: kag indi ka pagtublagon sa kahadlok sang kamatayon.
: Kon magpalapit ka sa iya, indi ka magsayop sa imo tikang
: kay basi kuhaon niya ang imo kabuhi.
: Talupangda nga nagalakat ka sa tunga sang mga tugalbong,
: kag nagaagi ka sa mga siod.
14: Magpakigbagay ka sa imo mga kaingod sa imo masarangan,
: kag magpakighinun-anon ka sa mga maalam.
15: Magpakighambal ka sa maalam nga mga tawo,
: kag ang tanan nga inyo hambalan amo ang Kasugoan sang Labing Mataas.
16: Pilia ang maayo nga mga tawo nga imo pagaupdan sa lamisa,
: kag ang imo ipabugal amo ang imo pagtahod sa Ginoo.
17: Ang maayo nga hinimuan sang tawo nga may kinaadman pagadayawon,
: kag ang pangulo sang mga tawo kinahanglan maalam sa paghambal.
18: Ang kutsokutsero amo ang ginakahadlukan sa iya banwa,
: ginakangil-aran sia tungod sang iya baba nga wala nagaandam.