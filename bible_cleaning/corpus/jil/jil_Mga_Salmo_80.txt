1: Pamatii kami, O Manugbantay sang Israel,
: pamatii kami, ikaw nga nagapangulo kay Jose kaangay sang panong.
: Sa nagalingkod ikaw sa imo trono sa ibabaw sang mga kerubin,
2: ipakita man ang imo gahom sa mga tribo ni Efraim, Benjamin, kag Manases!
: Ipakita sa amon ang imo kusog,
: palapit kag luwasa kami!
3: Pabakura kami liwat, O Dios!
: Ipakita sa amon ang imo kaluoy, kag maluwas kami!
4: Tubtob san-o pa bala, O Ginoong Dios sang mga hangaway,
: nga ikaw magakaakig sa mga pangamuyo sang imo mga tawo?
5: Ginhatagan mo kami sing mga kalisod nga amon kalan-on,
: isa ka daku nga kupa nga may mga luha nga amon pagaimnon.
6: Gintugtan mo ang kaingod nga mga pungsod sa pag-inagaway sang amon duta,
: kag ginayaguta kami sang amon mga kaaway.
7: Pabakura kami liwat, O sang mga hangaway!
: Ipakita sa amon ang imo kaluoy, kag maluwas kami!
8: Nagdala ikaw sing isa ka balagon sang ubas gikan sa Ehipto
: gintabog mo ang iban nga mga pungsod kag gintanom mo ini sa ila duta.
9: Naghawan ikaw sing isa ka lugar, agod ini magtubo,
: nagpanggamot ini sing madalom, kag nagpangalapkap sa bug-os nga duta.
10: Ang landong sini nagtabon sa mga bakulod,
: kag ang iya mga sanga nagkabod sa dalagku nga mga sedro.
11: Naglambot ang mga sanga sini tubtob sa Dagat sang Mediteraneo,
: kag tubtob sa Suba sang Eufrates.
12: Ngaa bala ginguba mo ang mga kudal sa palibot sini?
: Karon ang bisan sin-o nga nagaagi makapanguha sang iya mga bunga,
13: ang mga baboy nga talunon nagatasak sini,
: kag ginakaon ini sang mga sapat nga talunon.
14: Talupangda kami, O Dios sang mga hangaway!
: Gikan sa langit, tamda kami,
: palapit kag luwasa ang imo mga katawhan!
15: Palapit kag luwasa ining balagon sang ubas nga ikaw gid ang nagtanom,
: ining linghod nga balagon nga ginpatubo mo sing mabakod!
16: Gintutdan ini sang amon mga kaaway, kag ila ini gintapas,
: tuloka sila sing masakit kag laglaga sila!
17: Apini kag tipigi ang imo pinili nga mga tawo,
: ang pungsod nga imo ginpabakod!
18: Indi na gid kami magbiya sa imo liwat,
: buhia kami, kag magadayaw kami sa imo.
19: Pabakura kami liwat, O Ginoong Dios sang mga hangaway!
: Ipakita sa amon ang imo kaluoy, kag maluwas kami!