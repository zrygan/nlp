1: Ngaa bala ginapabugal mo, O gamhanan nga tawo, ang imo kalautan?
: Ang katutom sang Dios wala nagabalhin.
2: Nagahimo ka sang plano sa paglaglag sa iban,
: ang imo dila subong sang matalom nga labaha.
: Wala ka nagauntat sa pagpatupato sang kabutigan.
3: Ginapasulabi mo ang malaut sang sa maayo
: kag ang kabutigan sang sa kamatuoran.
4: Ikaw nga butigon, luyag mo nga sakiton ang iban sang imo mga pulong!
5: Gani ang Dios magalaglag sa imo sa walay katapusan,
: pagauyatan niya ikaw kag pagayudyodon pa gwa sa imo tolda,
: pagakuhaon niya ikaw gikan sa duta sang mga buhi.
6: Makita ini sang mga matarong kag magakahadlok sila,
: dayon kadlawan nila ikaw kag magasiling,
7: Tan-awa ninyo, yari ang tawo nga wala nagsalig sa Dios nga iya kalig-unan,
: kundi nagsalig sia sa iya madamo nga manggad,
: kag nagsalig sia nga indi maano sa iya pagkamalaut!
8: Pero kaangay ako sang kahoy nga olivo nga nagatubo sa balay sang Dios,
: nagasalig ako sa iya mapinadayunon nga gugma sa walay katubtoban.
9: Magapasalamat ako sa imo sa gihapon, O Dios, tungod sang imo ginhimo,
: sa atubang sang imo mga tawo
: isugid ko nga ikaw maayo.