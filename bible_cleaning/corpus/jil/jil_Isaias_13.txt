1: Amo ini ang mensahe halin sa Dios nahanungod sang Babilonia nga nabaton ni Isaias nga anak ni Amoz.
2: Sa putokputokan sang mahawan nga bakulod, ibayaw ang bandera sa inaway! Magmando ka sa mga soldado kag magbayaw sang imo kamot subong nga tanda sa pagsalakay sang mga pwerta sang bugalon nga siudad.
3: Ang Ginoo nagtawag sang iya maisog kag gamhanan nga mga hangaway sa pagpakig-away para sa Ginoo sa pagsilot sa mga naakigan niya.
4: Pamatii ang ginahod sa mga kabukiranang ginual sang madamo nga mga tawo, ang kinagubot sang mga kapungsoran kag mga ginharian nga nagatililipon. Ang Ginoo sang mga hangaway nagaaman sang iya mga soldado para sa inaway.
5: Nagaabot sila halin sa mga kapungsoran sa malayo nga bahin sang duta. Sa iya kaakig ang Ginoo nagaabot sa paglaglag sang bug-os nga pungsod.
6: Maghaya kamo sa kasakit! Ang adlaw sang Ginoo malapit na, ang adlaw nga ang Dios nga Makagagahom magadala sang kalaglagan.
7: Ang tagsa ka abaga sang tawo magahuyhoy, kag ang tagsatagsa madulaan sing kaisog.
8: Sila tanan magakurog sa kahadlok kag magaantos sang kasakit, subong sang isa ka manugbata nga ginasakitan. Magatinulokay sila nga may kakugmat, kag ang ila mga guya mapuno sing kahuya.
9: Ang adlaw sang Ginoo magaabotang mapintas nga adlaw sang iya kaakig kag kasingkal. Ang duta mangin-isa ka desierto kag ang tagsa ka makasasala laglagon.
10: Ang tagsa ka bituon kag ang tagsa ka grupo sang mga kabituonan indi na magsiga. Ang adlaw magadulom sa iya pagbutlak, kag ang bulan indi na maghatag sang iya kapawa.
11: Ang Ginoo nagasiling, Magadala ako sang kalalat-an sa duta kag silutan ko ang tanan nga malaut nga mga tawo tungod sang ila mga sala. Pauboson ko ang tagsa ka bugalon kag silutan ko ang tagsatagsa nga matinaastaason kag mapintas.
12: Ang mabilin nga mga buhi mas malaka pa sang sa puraw nga bulawan.
13: Pakurogon ko ang mga kalangitan, kag uyogon ko ang duta gikan sa iya nahamtangan sa sadtong adlaw kon ako, ang Ginoo sang mga hangaway, magpakita sang akon kaakig.
14: Ang mga dumoluong nga nagaestar sa Babilonia magapalagyo pauli sa ila kaugalingon nga mga duta, nga nagaalaplaag kaangay sang usa nga nagapalagyo sa mga mangangayam, kaangay sang mga karnero nga wala sing manugbantay.
15: Ang bisan sin-o nga madakpan bun-on agod mapatay.
16: Ang ila mga lapsag pagalampusan tubtob mapatay, ang ila mga balay pagakawatan kag ang ila mga asawa pagalugoson samtang nagatan-aw sila nga wala sing mahimo.
17: Ang Ginoo nagasiling, Sudyoton ko ang mga taga-Midia sa pagsalakay sang Babilonia. Wala sila nagasapak sang pilak ukon sang bulawan.
18: Pamatyon nila ang pamatan-on nga mga lalaki sang ila mga pana. Indi sila magkaluoy sa mga lapsag kag mga kabataan.
19: Ang Babilonia amo ang labing matahom nga ginharian sa tanan amo ini ang bugal sang iya mga pumoluyo. Pero ako, ang Ginoo , magalaglag sang Babilonia subong sang akon ginhimo sa Sodoma kag Gomorra!
20: Wala na sing may magaestar didto liwat. Wala na sing lagawan nga Arabiahanon nga magapatindog sang iya tolda didto, kag wala sing manugbantay sang mga karnero nga magapahalab sang iya panong didto.
21: Mangin-isa ini ka lugar sa diin magaestar ang mga sapat sa desierto, kag ang mga bukaw magahimo sang ila mga pugad. Ang mga ostrit magaestar didto, kag ang talunon nga mga kanding magalumpatlumpat sa mga ginub-an.
22: Ang mga inuwang sang mga lobo kag talunon nga mga ido magalanog sa mga tore kag mga palasyo. Ang tion sang Babilonia nag-abot na! Madali na lang ang iya mga adlaw matapos.