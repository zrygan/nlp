1: Ang tawo nga nagatimalos magaantos sang pagtimalos sang Ginoo,
: nga nagalista sing maid-id sang iya mga sala.
2: Patawara ang imo kaingod sang iya mga sayop,
: dayon kon mangamuyo ka, ang imo mga sala patawaron.
3: Kon ang isa ka tawo nagahupot sing kaakig sa isa,
: magapaabot bala sia sing kaluoy sa Ginoo?
4: Kon wala sia sing kaluoy sa iya kapareho,
: makapangayo bala sia sing kapatawaran tungod sang iya kaugalingon nga mga sala?
5: Kon ang isa ka mamalatyon nga tawo nagahupot sing kaakig,
: sin-o bala ang magapatawad sa iya sang iya mga sala?
6: Dumdoma kon ano ang imo maabutan, kag untati ang pagdumot.
: Panumdoma ang pagkadunot kag ang kamatayon kag magkabuhi ka suno sa mga sugo.
7: Talupangda ang mga sugo, kag indi ka magkaakig sa imo isigkatawo.
: Dumdoma ang kasugtanan sang Labing Mataas, kag kalimti ang sayop.
8: Maglikaw sa pag-inaway kag indi magdamo ang imo sala,
: kay ang pagkamainiton amo ang kabangdanan sang pag-inaway.
9: Ang makasasala nagasugod sing gamo sa mga nagaabyanay
: kag nagasab-og sang pagsinuay sa diin may paghidait.
10: Ang kalayo nagadabdab kon ginagatungan,
: ang inaway nagainit kon may nagasumpong.
: Ang kaakig sang isa ka tawo depende sa iya kusog
: ang iya kasingkal depende sa iya manggad.
11: Ang hinali nga pagbaisay nagapasagrab sang kalayo,
: kag ang hinali nga inaway nagapadulong sa patyanay.
12: Huypa ang alipalok kag magdabdab ini,
: duplai kag mapatay ini.
: Ining duha nagikan sa imo baba.
13: Ang pagpakamalaut yara sa kutsokutsero kag sa nagasugid sing binutig!
: Sia ang kabangdanan sang pagkalaglag sang mga tawo nga mahidaiton.
14: Ang hambal sang nagapasilabot naglaglag sang kabuhi sang madamo,
: kag nagtabog sa ila halin sa isa ka pungsod pakadto sa isa.
: Naglaglag ini sang mga banwa nga napamakuran
: kag nagguba sang mga balay sang mga gamhanan.
15: Ang hambal sang nagapasilabot nagpabulag sang matutom nga mga asawa,
: kag ginbayaan nila ang tanan nga ila ginpangabudlayan.
16: Ang bisan sin-o nga nagapamati sini indi na gid liwat makaangkon sing kapahuwayan
: kag indi magkabuhi nga may paghidait.
17: Ang lapdos sang hanot nagahimo sang labhag
: pero ang lapdos sang dila nagabali sang mga tul-an.
18: Madamo ang ginpamatay sa espada
: pero sobra pa ang ginpamatay sang dila.
19: Malipayon ang tawo nga naapinan sa sini
: nga wala makaagi sang iya kasingkal,
: nga wala matakdi sang iya gota
: kag wala magapos sang iya mga kadena.
20: Kay ang iya gota salsalon,
: ang iya mga kadena bronsi.
21: Ang kamatayon nga iya gindala isa ka mahapdi nga kamatayon,
: maayo pa ang lulobngan sang sa dila.
22: Pero wala ini sing gahom sa mga nagatahod sa Dios,
: indi sila masunog sa kalayo sini.
23: Ang mga nagasikway sa Ginoo mahulog sa sini,
: magadabdab ini sa tunga nila kaangay sang kalayo kag indi na mapalong.
: Magasalakay ini sa ila kaangay sang leon
: kag kusniton sila kaangay sang leopardo.
24: Subong sang imo pagkudal sang imo hardin sang tunokon nga mga kahuykahoy,
: amo man ang pagtago mo sang imo pilak kag sang imo bulawan.
25: Timbanga man ang imo mga hambal,
: kag maghimo ka sing pwertahan nga may sira sa imo baba.
26: Mag-andam ka nga indi mapatalang sang imo dila
: kag mahulog ka sa gahom sang kaaway nga nagabantay sa imo.