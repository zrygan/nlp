1: Amo ini ang ambahanon nga ginkanta ni David sa Ginoo sang pagluwas sang Ginoo sa iya sa kay Saul kag sa iban niya nga mga kaaway
2: Ang Ginoo amo ang akon mangangapin,
: sia amo ang akon malig-on nga pamakod.
3: Ang Dios amo ang akon mangangapin,
: kag upod sa iya indi ako maano.
: Sia amo ang akon taming,
: ginaapinan niya ako agod indi ako maano.
: Sia ang akon manluluwas,
: ginaapinan niya ako kag ginaluwas sa mga kinagamo.
4: Nagapanawag ako sa Ginoo ,
: kag iya ako ginaluwas sa akon mga kaaway.
: Dayawon ang Ginoo !
5: Ang mga balod sang kamatayon nagalikop sa akon,
: ang mga balod sang kalaglagan naglambas sa akon.
6: Ang lubid sang kamatayon nagsambod sing hugot sa akon,
: kag ang lulobngan naghanda sang iya tugalbong para sa akon.
7: Nagpanawag ako sa Ginoo sa akon kalisdanan,
: nagpanawag ako sa akon Dios agod buligan.
: Sa iya templo nabatian niya ang akon tingog,
: ginpamatian niya ang akon pagpangayo sing bulig.
8: Dayon ang duta naglinog kag nagkurog,
: ang mga sadsaran sang langit nag-uyog kag nagtay-og
: tungod kay ang Dios nangakig!
9: Nagtub-ok ang aso sa iya ilong,
: naggwa sa iya baba ang nagaharahara nga kalayo kag nagadabdab nga mga baga.
10: Gin-abrihan niya ang langit, kag nagpanaog sia,
: nga may gal-om sa idalom sang iya mga tiil.
11: Naglupad sia sing madasig nga nagasakay sa kerubin,
: nagasakay sia sa mga pakpak sang hangin.
12: Gintabunan niya ang iya kaugalingon sang kadudulman,
: ang madamol nga gal-om nga puno sing tubig nagalibot sa iya,
13: ang nagabaga nga uling nagdabdab gikan sa mga kilat sa atubang niya.
14: Dayon ang Ginoo nagdaguob gikan sa langit,
: kag nabatian ang tingog sang Dios nga Labing Mataas.
15: Ginpalupad niya ang mga baslay, kag nag-alaplaag ang iya mga kaaway;
: ginpakirab niya ang kilat, kag sila nagbuloblag.
16: Nakit-an ang kadadalman sang kadagatan,
: kag ang mga sadsaran sang duta nabuksan
: sang pagsaway sang Ginoo sang iya mga kaaway
: kag sang pagdaguob niya sa ila sa iya kaakig.
17: Gikan sa langit gindab-ot ako sang Ginoo ,
: iya ako ginbatak gikan sa tubig nga madalom.
18: Ginluwas niya ako sa akon gamhanan nga mga kaaway,
: kag sa tanan nga nagadumot sa akon
: tama sila ka kusog para sa akon.
19: Sang yara ako sa kalalat-an, ila ako ginsalakay,
: pero gin-apinan ako sang Ginoo .
20: Ginbuligan niya ako sa katalagman,
: ginluwas niya ako tungod kay iya ako nahamut-an.
21: Ang Ginoo naghatag sa akon sing balos tungod kay ginahimo ko ang matarong,
: ginbendisyunan niya ako, tungod kay wala ako sing sala.
22: Gintuman ko ang kasugoan sang Ginoo ,
: wala ako magbiya sa akon Dios.
23: Gintuman ko ang tanan niya nga mga kasugoan,
: wala ko ginlapas ang iya mga sugo.
24: Nakahibalo sia nga wala ako sing kasaypanan,
: nga ang malaut akon ginalikawan.
25: Gani, ginhatagan niya ako sing balos tungod kay ako matarong,
: kag nakahibalo sia nga wala ako sing sala.
26: Matutom ka, O Ginoo , sa mga matutom sa imo,
: kag maayo gid sa ila nga mga himpit.
27: Putli ka sa mga putli,
: pero ginadumtan mo ang mga malaut.
28: Ginaluwas mo ang mga mapainuboson,
: pero ginasumpo mo ang mga bugalon.
29: Ikaw, O Ginoo , ang akon kapawa,
: ginatabog mo ang kadudulman nga yara sa akon.
30: Ginhatagan mo ako sing kusog sa pagsalakay sa akon mga kaaway,
: kag sing gahom sa pagdaog sang ila mga pamakod.
31: Daw ano ka himpit sang mga binuhatan sini nga Dios,
: daw ano ka masaligan ang iya mga pulong!
: Kaangay sia sang isa ka taming
: sa tanan nga nagadangop sa iya.
32: Ang Ginoo lamang amo ang Dios,
: ang Dios lamang amo ang aton mangangapin.
33: Ini nga Dios amo ang akon malig-on nga dalangpan,
: sia nagaapin nga indi ako maano sa akon dalanon.
34: Ginapalig-on niya ang akon mga tikang subong sang usa,
: ginabantayan niya ako sa mga kabukiran.
35: Ginahanas niya ako sa inaway,
: agod mabingat ko ang akon pana nga bronsi.
36: Ikaw, O Ginoo , nagaapin kag nagaluwas sa akon,
: nangingamhanan ako sa imo bulig.
37: Tungod sa imo wala ako madakpi,
: kag wala mahulog sa kamot sang kaaway.
38: Ginalagas ko ang akon mga kaaway kag ginalutos ko sila,
: wala ako nagauntat tubtob malutos sila.
39: Ginalampusan ko sila, kag indi na sila makatindog,
: napukan sila sa akon tiilan.
40: Ginahatagan mo ako sing kusog sa pagpakig-away,
: kag kadalag-an sa akon mga kaaway.
41: Ginapapalagyo mo ang akon mga kasumpong,
: ginalaglag ko ang mga nagadumot sa akon.
42: Nagapangayo sila sing bulig, pero wala sing may makaluwas sa ila,
: nagapanawag sila sa Ginoo , pero wala niya sila pagsabta.
43: Ginabukbok ko sila, kag nahimo sila kaangay sang yab-ok,
: ginatasak ko sila kaangay sang lunang sa mga dalan.
44: Ginluwas mo ako sa akon mabinatuon nga mga tawo
: kag ginhimo mo ako nga pangulo sa mga pungsod,
: ang mga tawo nga wala ko makilala akon na karon mga ginsakpan.
45: Ang mga dumoluong nagapaidalom sa akon,
: kon mabatian nila ako, nagatuman sila gilayon.
46: Nadulaan sila sing kaisog,
: kag gikan sa ila pamakod naggwa sila nga nagakurog.
47: Buhi ang Ginoo ! Dayawon ang akon mangangapin!
: Ang Dios amo ang akon manluluwas! Isugid ang iya pagkagamhanan!
48: Ginapadaog niya ako batok sa akon mga kaaway,
: iya ginapasakop ang mga tawo sa akon gahom,
49: kag iya ako ginaluwas sa akon mga kasumpong.
: Ikaw, O Ginoo , nagapadaog sa akon batok sa akon mga kaaway,
: kag ginaapinan mo ako sa mabangis nga mga tawo.
50: Gani, O Ginoo , sa tunga sang mga kapungsoran, nagadayaw ako sa imo,
: nagaamba ako sing mga pagdayaw sa imo.
51: Dalagku nga mga pagdaog ang ginahatag sang Dios sa iya hari,
: ginapakita niya ang iya malig-on nga gugma sa iya pinili,
: sa kay David kag sa iya mga kaliwat sa gihapon.