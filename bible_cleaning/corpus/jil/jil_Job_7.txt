1: Ang kabuhi sang tawo kasubong sang isa ka soldado
: nga ginapilit sa pag-alagad, subong sang pangabuhi sang isa ka mamumogon,
2: subong sang isa ka ulipon nga nagahandom sang mabugnaw nga handong,
: subong sang isa ka mamumogon nga nagahulat sang iya suhol.
3: Bulan-bulan nagakabuhi ako nga wala sing pulos,
: ang tagsa ka gab-i nagadala sa akon sing kasubo.
4: Kon maghigda ako sa pagtulog, kahinay sang paglakat sang mga inoras,
: nagabulobaliswa ako sa bilog nga gab-i kag nagahandom sang kaagahon.
5: Ang akon lawas puno sing mga ulod,
: kag naputos sing mga kugan,
: ang akon mga hubag nagabuswang.
6: Ang akon mga inadlaw nagtaliwan nga wala sing paglaom,
: nagtaliwan nga mas madasig pa sang sa lansadera sang manughabol.
7: Dumdoma, O Dios, ang akon kabuhi subong lamang sang ginhawa,
: wala na ako sing kalipay.
8: Makita mo ako karon, pero indi mo na gid ako makita liwat.
: Kon ikaw magpangita sa akon, wala na ako.
910: Subong sang isa ka gal-om nga nagakapanas kag nagakawala,
: ang tawo mapatay kag indi na gid magbalik,
: ginakalimtan sia sang mga nakakilala sa iya.
11: Indi ko gid mapunggan ang paghambal!
: Naakig ako kag nainit gid.
: Kinahanglan maghambal ako.
12: Ngaa bala ginapabantayan mo ako?
: Nagahunahuna ka bala nga isa ako ka dragon sa dagat?
13: Nagahigda ako kag nagatinguha sa pagpahuway,
: nagapangita ako sang makapahaganhagan sang akon kasakit.
14: Pero ikaw nagapakugmat sa akon sa mga damgo,
: nagapadala ka sing mga palanan-awon kag makahaladlok nga mga damgo,
15: tubtob nga pasulabihon ko na lang nga kug-on ako,
: ukon mapatay sang sa magpadayon nga nagaantos.
16: Indi na ako makabatas. Natak-an na ako sa pagkabuhi.
: Bayai ako. Wala na sing pulos ang akon kabuhi.
17: Ngaa labi gid kamalahalon sa imo ang tawo?
: Ngaa bala ginatalupangod mo ang iya ginahimo?
18: Ginausisa mo sia sa tagsa ka aga
: kag sa tagsa ka tion ginatilawan mo sia.
19: Indi ka bala magtalingi anay
: agod may tion ako sa pagtulon sang akon laway?
20: Nasakit ka bala tungod sang akon sala, ikaw nga manugbantay sang tawo?
: Ngaa bala imo ako ginahimo nga iliguon mo?
: Mabug-at gid bala ako nga palas-anon sa imo?
21: Indi mo gid bala mapatawad ang akon sala?
: Indi mo bala mapasaylo ang sayop nga akon nahimo?
: Sa indi madugay magahamyang ako sa lulobngan,
: kag indi mo na ako makita kon ikaw magpangita sa akon.