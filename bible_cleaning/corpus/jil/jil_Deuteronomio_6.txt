1: Karon yari ang tanan nga mga kasugoan nga ginsugo sa akon sang Ginoo nga inyo Dios nga itudlo sa inyo. Tumana ninyo ini sa duta nga inyo pagakadtuan kag panag-iyahan.
2: Samtang kamo nagakabuhi, kamo kag ang inyo mga kaliwat dapat magkahadlok sa Ginoo nga inyo Dios kag magtuman sang tanan niya nga mga kasugoan nga akon ginahatag sa inyo, agod mag-estar kamo didto sing malawig.
3: Mga tawo sang Israel, pamatii kag tumana ninyo ini! Dayon ang tanan manginmaayo para sa inyo kag mangingamhanan kamo nga pungsod kag mag-estar sa maayo kag mapatubason nga duta suno sa ginsaad sang Ginoo nga Dios sang aton mga katigulangan.
4: O Israel, dumdoma ini! Ang Ginoo ang Ginoo lamangamo ang aton Dios.
5: Higugmaa ang Ginoo nga imo Dios sa bug-os mo nga tagipusoon, sa bug-os mo nga kalag, kag sa bug-os mo nga kusog.
6: Indi mo pagkalimtan ini nga mga sugo nga akon ginahatag sa imo sini nga adlaw.
7: Itudlo ini sa imo mga kaanakan. Ihambal ini sa imo mga kabataan kon yara ka sa imo balay ukon sa iban nga lugar, sa imo pagpahuway ukon sa imo pag-obra.
8: Ihigot ini sa imo mga butkon kag ibutang ini sa imo nga agtang subong pagpahanumdom sa imo.
9: Isulat ini sa mga bakalan sang imo balay kag sa mga gawang sang imo banwa.
10: Subong nga ang Ginoo nga inyo Dios nagsaad sa inyo mga katigulangan nga si Abraham, si Isaac, kag si Jacob, ihatag niya sa inyo ang duta nga may dalagku kag mainuswagon nga mga siudad nga wala ninyo ginpatindog,
11: ang mga balay nga puno sing maayo nga mga butang nga wala ninyo ginpangabudlayi; mga bubon nga wala ninyo ginkutkot kag mga talamnan sing ubas kag olivo nga wala ninyo gintanom. Kon ang Ginoo magdala sa inyo sa sini nga duta kag yara ang tanan nga luyag ninyo kaunon,
12: mag-andam kamo nga indi magkalimot sa Ginoo nga nagdala sa inyo pa gwa sa Ehipto sa diin gin-ulipon kamo.
13: Tahura ang Ginoo nga inyo Dios, sia lamang ang inyo simbahon, kag magsaad kamo sa iya lamang ngalan.
14: Indi kamo magsimba sa iban nga mga dios, sa bisan ano nga mga dios sang mga tawo sa palibot ninyo.
15: Kon himuon ninyo ini, ang kaakig sang Ginoo magaabot sa inyo subong sang kalayo nga magalaglag sa inyo sing bug-os, tungod kay ang Ginoo nga inyo Dios nga nagaupod sa inyo, maimon nga Dios.
16: Indi pagsulaya ang Ginoo nga inyo Dios subong sang inyo ginhimo sa Masa.
17: Tumana gid ang tanan nga mga kasugoan nga iya ginhatag sa inyo.
18: Tumana ang ginasiling sang Ginoo nga maayo kag matarong kag ang tanan manginmaayo para sa inyo. Sarang kamo makapanag-iya sang maayo nga duta nga ginsaad sang Ginoo sa inyo mga katigulangan,
19: kag pagatabugon ninyo ang inyo mga kaaway, suno sa iya ginsaad.
20: Sa ulihi ang inyo mga kaanakan magapamangkot sa inyo, Ngaa nga ginmanduan kami sang Ginoo nga aton Dios nga tumanon ang tanan nga mga kasugoan?
21: Dayon singgana sila, Gin-ulipon kami sang hari sang Ehipto, kag ang Ginoo nagluwas sa amon paagi sa iya daku nga gahom.
22: Nakita gid namon sang amon kaugalingon nga mga mata ang ginhimo niya nga mga milagro kag makahaladlok nga mga butang sa mga Ehiptohanon, sa ila hari kag sa iya tanan nga mga opisyales.
23: Ginpagwa niya kami sa Ehipto agod dalhon diri kag ihatag sa amon ini nga duta, suno sa iya ginsaad sa aton mga katigulangan.
24: Dayon ang Ginoo nga aton Dios nagsugo sa amon sa pagtuman sini tanan nga mga kasugoan kag sa pagtahod sa iya. Kon tumanon namon ini, iya gid bantayan ang aton pungsod kag pauswagon niya ini.
25: Ang Dios mahamuot sa aton kon magpadayon kita sa pagtuman sang tanan nga iya ginasugo sa aton.