1: May isa sadto ka tawo nga ang iya ngalan si Miqueas nga nag-estar sa kabakuloran sang Efraim.
2: Ginsingganan niya ang iya iloy, Sang kawaton ang imo 1,100 ka pilak, ginpakamalaut mo ang nagkawat kag nabatian ko gid ang imo pagpakamalaut. Tan-awa, yari sa akon ang mga pilak. Ako amo ang nagkawat sadto.
: Nagsiling ang iya iloy, Kabay nga bendisyunan ka sang Ginoo , anak ko!
3: Gin-uli niya sa iya iloy ang 1,100 ka pilak. Ang iya iloy nagsiling, Agod indi mahulog sa imo ang pagpakamalaut, anak ko, ako gid magahalad sini nga mga pilak sa Ginoo . Pagagamiton ini sa paghimo sing diosdios nga kahoy kag pagahaklapan ini sing pilak. Gani karon, iuli ko ini sa imo.
4: Pero gin-uli man niya ang mga pilak sa iya iloy. Nagkuha ang iya iloy sing 200 ka pilak, kag ginhatag niya sa platero, nga naghimo sing diosdios nga kahoy nga tinigban, kag ginhaklapan ini sing pilak. Ginbutang ini sa balay ni Miqueas.
5: Ining tawo nga si Miqueas may kaugalingon nga lugar sa diin sia nagasimba. Naghimo sia sing mga diosdios kag mga bestidora para sa ila, kag ginhimo niya ang isa sang iya mga anak nga lalaki nga iya pari.
6: Wala sing hari sa Israel sadto nga tion. Ang tagsatagsa nagpagusto lang sang iya luyag nga himuon.
7: Sa amo man nga tion, may isa ka pamatan-on nga lalaki nga nagaestar sa banwa sang Betlehem sa Juda. Isa sia ka Levita halin sa panimalay ni Juda.
8: Naghalin sia sa Betlehem sa pagpangita sang iban nga lugar nga pagaestaran. Sang nagapanglakaton sia nakaabot sia sa balay ni Miqueas sa kabakuloran sang Efraim.
9: Ginpamangkot sia ni Miqueas, Diin ka bala maghalin?
: Nagsabat sia, Ako isa ka Levita nga taga-Betlehem sa Juda. Nagapangita ako sing lugar nga sarang maestaran.
10: Nagsiling si Miqueas, Diri ka na lang estar upod sa akon. Himuon ko ikaw nga akon manuglaygay kag pari, kag hatagan ko ikaw sing napulo ka bilog nga pilak kada tuig, mga bayu, kag pagkaon.
11: Nagpasugot ang pamatan-on nga Levita sa pag-estar upod kay Miqueas, kag nanginsubong sia sang isa ka anak ni Miqueas.
12: Ginhimo sia ni Miqueas nga iya pari, kag nag-estar sia sa balay ni Miqueas.
13: Nagsiling si Miqueas, Karon nahibal-an ko nga himuon sang Ginoo ang tanan nga maayo para sa akon, kay may pari ako nga isa ka Levita.