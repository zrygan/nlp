1: Kaluoyi man ako, O Dios,
: tungod sang imo mapinadayunon nga gugma.
: Panasa ang akon mga sala,
: tungod sang imo daku nga kaluoy!
2: Hugasi sing lubos ang akon kalaut,
: kag tinloi ako sa akon sala!
3: Ginaako ko ang akon mga kasaypanan,
: ginakilala ko ang akon mga sala sa tanan nga tion.
4: Nakasala ako sa imo, sa imo gid lang,
: kag ginhimo ko ang ginapakalain mo.
: Gani matarong ikaw sa imo paghukom sa akon,
: may katarungan ikaw sa pagkondenar sa akon.
5: Malaut ako halin sa adlaw nga ginbun-ag ako,
: halin pa sang tion nga ako ginpanamkon nanginmakasasala ako.
6: Ang matutom nga tagipusoon amo ang imo ginapangita,
: pun-a sang imo kaalam ang akon panghunahuna.
7: Kuhaa ang akon sala, kag manginmatinlo ako,
: hugasi ako, kag manginmaputi pa ako sang sa yelo.
8: Pabatia ako sang mga kinalipay kag kinasadya,
: kag bisan pa nga ginbali kag gindugmok mo ako,
: magakalipay ako liwat.
9: Piyunga ang imo mga mata sa akon mga sala,
: kag panasa ang tanan ko nga mga kalautan.
10: Tugaha sa akon, O Dios, ang isa ka matinlo nga kasingkasing,
: kag hatagi ako sang isa ka bag-o kag matutom nga espiritu.
11: Indi ako pagtabuga sa imo atubang,
: indi pagkuhaa sa akon ang imo Espiritu Santo.
12: Iuli sa akon ang kalipay sang imo kaluwasan,
: kag himua ako nga handa sa pagtuman sa imo.
13: Dayon tudloan ko ang mga makasasala sang imo mga sugo,
: kag magabalik sila sa imo.
14: Luwasa ang akon kabuhi, O Dios nga akon manluluwas,
: kag isugid ko sing malipayon ang imo pagkamatarong.
15: O Ginoo , buligi ako sa paghambal,
: kag akon ikaw dayawon.
16: Indi ka luyag sang mga halad,
: kay kuntani magahalad ako,
: wala ka malipay sang mga halad nga sinunog.
17: Ang akon halad, O Dios, amo ang mapainuboson nga espiritu,
: ang mapainuboson kag mahinulsulon nga tagipusoon indi mo pagsikwayon.
18: O Dios, kaluoyi ang Sion kag buligi ini,
: patinduga liwat ang mga pader sang Jerusalem.
19: Dayon magakalipay ikaw sa nagakaigo nga mga halad,
: kag sa mga halad nga sinunog,
: kag ang mga baka nga toro pagaihalad sa imo altar.