1: Dayawa ninyo ang Ginoo , langitnon nga mga tinuga,
: dayawa ninyo ang iya pagkamakatilingala kag pagkagamhanan.
2: Dayawa ninyo ang gamhanan nga ngalan sang Ginoo ,
: magsimba kamo sa Ginoo nga balaan kon magpahayag sia.
3: Ang tingog sang Ginoo mabatian sa kadagatan,
: ang makagagahom nga Dios nagadaguob,
: kag ang iya tingog mabatian sa mga kalalawran.
4: Ang tingog sang Ginoo mabatian
: sa iya bug-os nga kusog kag pagkahalangdon.
5: Ang tingog sang Ginoo nagabali sang mga kahoy nga sedro,
: bisan ang mga sedro sang Libano.
6: Ginapatumbo niya ang mga bukid sang Libano subong sang tinday nga mga baka,
: kag ginapalukso niya ang Bukid sang Hermon subong sang torite nga baka.
7: Ang tingog sang Ginoo nagapakilat.
8: Ang iya tingog nagapakurog sang desierto,
: ginapakurog niya ang desierto sang Kades.
9: Ang tingog sang Ginoo nagauyog sang kahoy nga terebinto
: kag nagapataktak sang mga dahon sang mga kahoy,
: samtang sa iya Templo ang tanan nagasinggit, Dayawon ang Dios!
10: Ang Ginoo nagagahom sa madalom nga mga tubig,
: nagagahom sia subong hari sa walay katapusan.
11: Ang Ginoo nagahatag sing kusog sa iya mga tawo,
: kag nagahatag sia sing paghidait sa ila.