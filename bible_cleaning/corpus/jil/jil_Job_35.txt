1: Nagpadayon si Elihu sa pagsiling
2: Job, indi matarong sa imo ang magsiling
: nga wala ka sing sala sa panulok sang Dios.
3: Matarong bala sa imo ang magpamangkot sa Dios, Paano bala ikaw ginatublag sang akon sala?
: Ano bala ang akon makuha kon indi ako magpakasala.
4: Pagasabton ko ikaw kag subong man ang imo mga abyan.
5: Tangla ka sa langit!
: Lantawa kon daw ano kataas ang mga panganod!
6: Kon magpakasala ka,
: wala ina nagahatag sing kasakit sa Dios.
: Kon makahimo ka sing madamo nga mga sayop,
: nagatublag bala ina sa iya?
7: Ano bala nga kaayuhan ang mahatag mo sa Dios kon magmatarong ka?
: Wala gid sing bisan ano nga makuha ang Dios sa imo.
8: Ang imo isigkatawo amo ang nagaantos tungod sang imo mga sala,
: kag ang maayo nga imo ginahimo nagabulig sa ila.
9: Kon ang mga tawo ginapigos, nagapanghakroy sila,
: nagapangayo sila sing tabang sa isa nga magaluwas sa ila.
10: Pero wala sila nagadangop sa Dios, nga ila Manunuga,
: nga nagahatag sa ila sing kusog sa tion sang tuman nga kasakitan.
11: Wala sila nagadangop sa Dios nga nagahatag sing kaalam sa aton,
: nga labaw pa sa bisan ano nga sapat ukon pispis.
12: Nagapangayo sila sing tabang, pero ang Dios wala nagasabat,
: tungod kay bugalon sila kag malaut nga mga tawo.
13: Wala sing pulos ang ila pagpangayo sing bulig,
: kay ang Dios nga Makagagahom indi makakita ukon makabati sa ila.
14: Job, nagasiling ka nga indi ka makakita sa Dios,
: pero hulat lang anay sing mapainulobon, ang imo kaso ginatalupangod niya.
15: Nagahunahuna ka bala nga ang Dios wala nagasilot,
: nga wala sia nagasapak sang sala?
16: Wala sing pulos nga magpadayon ka sa paghambal,
: maathag gid nga wala ka makahibalo sang imo ginahambal.