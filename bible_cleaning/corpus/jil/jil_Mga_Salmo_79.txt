1: O Dios, ginsalakay sang mga di-diosnon ang imo duta.
: Gindagtaan nila ang imo balaan nga Templo
: kag ginbayaan nila ang Jerusalem nga nalaglag.
2: Ginbilin nila ang mga bangkay sang imo mga tawo agod manginkalan-on sang mga kapispisan,
: ang mga bangkay sang imo mga alagad agod manginkalan-on sang mga sapat nga talunon.
3: Ginpaagay nila ang dugo sang imo mga tawo kaangay sang tubig,
: nagbaha ang dugo sa bug-os nga Jerusalem,
: kag wala sing may nabilin sa paglubong sang mga bangkay.
4: Ang mga pungsod sa palibot namon nagayaguta sa amon,
: nagakadlaw sila kag nagalangulango sa amon.
5: Tubtob san-o pa bala ang imo pagkaakig sa amon, O Ginoo ? Wala bala sing katapusan?
: Magapadayon bala sa pagdabdab ang imo kaakig subong sang kalayo?
6: Magkaakig ka sa mga pungsod nga wala nagasimba sa imo,
: sa mga tawo nga wala nagapanawag sa imo ngalan!
7: Kay ginpamatay nila ang imo mga tawo,
: kag ginlaglag nila ang imo pungsod.
8: Indi kami pagsiluti tungod sang mga sala sang amon mga katigulangan.
: Kaluoyi kami karon,
: kay nadulaan kami sang tanan nga paglaom.
9: Buligi kami, O Dios nga amon manluluwas,
: tungod sa imo kaugalingon nga kadungganan.
: Luwasa kami kag patawara ang amon mga sala,
: agod ang iban nga mga tawo magatahod sa imo.
10: Ngaa abi ang mga pungsod magpamangkot sa amon,
: Diin na bala ang inyo Dios?
: Ipakita sa amon ang imo pagsilot sang mga pungsod
: tungod sang ila pagpaagay sang dugo sang imo mga alagad.
11: Pamatii ang mga pag-ugayong sang mga binilanggo,
: kag sa imo daku nga gahom hilwaya yadtong ginpamatbatan nga pagapatyon sang amon mga kaaway.
12: O Ginoo , balusi sing pito ka pilo ang iban nga mga pungsod,
: tungod sang ila mga pagpasipala batok sa imo.
13: Dayon kami nga imo mga tawo, ang mga karnero sang imo panong,
: magapasalamat sa imo sing dayon
: kag magadayaw sa imo sa tanan nga tion nga palaabuton.