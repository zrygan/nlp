1: Amo ini ang pangamuyo ni Habakuk nga propeta
2: O Ginoo , nakabati ako sang imo ginhimo
: kag napun-an ako sing paghangad.
: Karon himua liwat sa amon panahon
: ang dalagku nga mga binuhatan nga imo anay ginpanghimo.
: Magmaluloy-on ka, bisan sa imo kaakig.
3: Ang Dios magaabot liwat halin sa duta sang Edom,
: ang balaan nga Dios magaabot halin sa mga kabakuloran sang Paran.
: Ang iya pagkahalangdon nagapuno sang mga kalangitan
: ang duta puno sang pagdayaw sa iya.
4: Nagaabot sia nga may kasilaw sang kilat,
: ang kapawa nagaidlab sa iya kamot,
: dira natago ang iya gahom.
5: Nagapadala sia sing pamalatian sa una niya,
: kag nagamando sia sa kamatayon sa pagsunod sa iya.
6: Kon magdulog sia, ang duta nagatay-og,
: sa iya pagpasiplat ang mga pungsod nagakurog.
: Ang walay katubtoban nga mga kabukiran narumpag,
: ang nagapadayon nga mga kabakuloran nagsalop,
: ang mga kabakuloran nga iya ginlaktan sang una nga panahon.
7: Nakita ko nga nahadlok ang mga tawo sang Cusan,
: kag ang mga tawo sang Midian nagakurog.
8: O Ginoo , mga suba bala ang nagpaakig sa imo?
: Dagat bala ang nagpabalingaso sa imo?
: Nagsakay ka sa mga panganod,
: ang gal-om sang bagyo amo ang imo mga karwahi,
: sang naghatag ikaw sing pagdaog sa imo mga tawo.
9: Naghanda ka sa paggamit sang imo pana,
: handa sa pagbuhi sang imo mga baslay.
: Ang imo kilat nagapihak sang duta.
10: Sang makita ikaw sang mga kabukiran nagkulurog sila,
: ang tubig naula halin sa langit.
: Ang tubig sa idalom sang duta nagadaguhob,
: kag ang ila balod nagtaas.
11: Sa kirab sang imo nagahagunos nga mga baslay
: kag sa kasilaw sang imo nagaidlab nga bangkaw
: ang adlaw kag bulan nagdulog.
12: Sa imo kaakig ginlatas mo ang duta,
: sa imo kasingkal ginlinas mo ang mga pungsod.
13: Naggwa ka sa pagluwas sang imo mga tawo,
: sa pagluwas sang imo pinili nga hari.
: Ginlampusan mo ang pangulo sang mga malaut
: kag ginpapas sing bug-os ang iya mga sumolunod.
14: Ang imo mga baslay nag-igo sang pangulo sang iya mga hangaway
: sang mag-abot ini kaangay sang bagyo sa pagpalapta sa amon,
: nga nagakalipay sa paghalunhon kaangay sang nagapigos sa tago sang mga imol.
15: Ginpatasak mo ang dagat sa imo mga kabayo,
: kag ang malapad nga tubig nagbukal.
16: Nabatian ko ini tanan, kag nagakurog ako,
: ang akon mga bibig nagakurog sa kahadlok.
: Ang akon lawas nakuhaan sing kusog,
: kag ang akon mga tiil nagakasandad.
: Magahipos ako sa paghulat sang pag-abot sang tion
: kon ang Dios magsilot sang nagasalakay sa amon.
17: Bisan ang higera wala sing bunga
: kag wala sing bunga ang ubas,
: bisan ang olivo indi magpamunga
: kag ang uma wala sing trigo nga patubas,
: bisan ang tanan nga mga karnero mapatay
: kag wala sing sulod ang mga toril,
18: magahugyaw ako kag magakalipay
: tungod kay ang Dios akon manluluwas.
19: Ang Ginoo nga Gamhanan nagahatag sa akon sing kusog.
: Ginapalig-on niya ang akon tiil kaangay sang isa ka usa,
: kag ginabantayan niya ako nga indi maano sa mga kabukiran.