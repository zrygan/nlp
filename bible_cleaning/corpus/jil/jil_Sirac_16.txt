1: Indi ka maghandom sang madamo nga mga kabataan nga wala sing pulos,
: kag indi ka magkalipay sa imo mga anak nga di-diosnon.
2: Bisan daw ano kadamo sa ila, indi ka maghunahuna nga malipayon ka,
: luas kon nagatahod sila sa Ginoo.
3: Indi ka magsalig sa ila malawig nga kabuhi
: ukon ibutang mo ang imo paglaom sa ila palaabuton.
: kay mas maayo pa ang isa ka anak nga nagatahod sa Ginoo,
: sang sa isa ka libo nga wala nagatahod sa iya.
: Mas maayo pa nga mapatay nga wala sing anak
: sang sa may mga anak nga di-diosnon.
4: Ang mga pumoluyo sang isa ka siudad maghimo nga magdamo tungod sang kaalam sang isa ka tawo,
: pero ang mga kaliwat sang mga tawo nga di-diosnon magakalamatay.
5: Madamo sini ang nakita sang akon kaugalingon nga mga mata,
: kag sobra pa sini ang nabatian sang akon mga dulonggan.
6: Ang kalayo magadabdab sa katilingban sang mga makasasala.
: Ang kaakig nagbalingaso sa isa ka pungsod nga rebelde.
7: Wala ginpatawad sang Dios ang mga higante sang una
: nga nagrebelde tungod sa ila pagsalig sa ila kusog.
8: Wala niya ginluwas ang mga tawo nga nag-estar upod kay Lot
: nga ginkangil-aran sang Dios tungod sang ila pagkabugalon.
9: Wala sia sing kaluoy para sa pungsod nga gintalana nga pagalaglagon,
: nga ginpapas tungod sang ila mga sala,
10: wala man sia sing kaluoy sa sais sientos mil ka mga hangaway
: nga nagtingob sa pagkatig-a sang ila ulo.
11: Bisan may isa lang ka tawo nga matig-a sing ulo,
: manginmakatilingala kon makaluwas sia sa silot.
: Kay ang kaluoy kag ang kaakig nagagikan sa Ginoo,
: may gahom sia sa pagpatawad kag sa pagkaakig.
12: Ang iya kaluoy daku, pero daku man ang iya pagdisiplina.
: Ginahukman niya ang tawo suno sa iya mga binuhatan.
13: Wala niya ginatugoti nga makapalagyo ang isa ka makasasala upod sa iya kinawatan
: kag wala man niya ginapabay-an nga indi mapadyaan ang pagpasensya sang mga diosnon.
14: Nagabukas sia sing kahigayunan sa tagsa ka buhat sang kaluoy,
: kag ginahimo sang Dios sa tagsatagsa ang nagakabagay sa iya.
17: Indi ka magsiling, Manago ako sa Ginoo,
: sin-o bala ang makadumdom sa akon didto sa langit?
: Indi ako matalupangdan tungod sang kadamuon,
: ano man lang ako kon ipaanggid sa tama kadamo nga mga tinuga?
18: Tan-awa bala, ang kahawaan kag ang mga kalangitan sa ibabaw,
: ang kadadalman kag ang duta nagakurog sa iya pag-abot.
19: Ang mga kabukiran kag ang mga sadsaran sang duta
: nagakurog kon tulokon niya sila.
20: Sin-o bala ang nagatalupangod sini nga mga butang?
: Sin-o bala ang nagatinguha sa paghangop sang iya pagginawi?
21: Kaangay sang mabaskog nga hangin nga indi makita,
: subong man ang kalabanan sang iya ginahimo indi mahibaluan.
22: Sin-o bala ang magasugid kon nahimo ang matarong?
: Sin-o bala ang magapaabot sini? Ang kasugtanan tama kalayo.
23: Amo ini ang mga panghunahuna sang tawo nga kulang sa alam,
: ang dasudaso nga tawo nga nagatalang kag nanamian sang iya mga kabuangan.
24: Magpamati ka sa akon, anak ko, kag magtuon ka sing kaalam,
: talupangda sing maayo ang akon ginasiling.
25: Ipakita ko sa imo ang husto nga disiplina,
: kag tudloan ko ikaw sang nagakaigo nga ihibalo.
26: Sang pagtuga sang Dios sang iya mga binuhatan sa ginsugoran,
: ginhatagan niya sila sang ila mga bulohaton sa tapos sila gintuga.
27: Ginpat-od niya sa ila ang ila mga bulohaton sa tanan nga panahon,
: halin sa ginsugoran tubtob sa palaabuton.
: Wala sila ginagutom kag wala ginakapoy,
: kag wala gid nila ginapatumbayaan ang ila mga katungdanan.
28: Wala sila nagabunggoanay,
: wala gid sila nagasupak sang iya sugo.
29: Dayon gintan-aw sang Ginoo ang duta
: kag ginpuno niya ini sing maayo nga mga butang.
30: Ginpuno niya ang duta sang tagsa ka sahi sang mga sapat,
: kag sa sini man nga duta sila magabalik.