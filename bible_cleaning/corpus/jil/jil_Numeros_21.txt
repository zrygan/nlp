1: Sang pagkabati sang Canaanhon nga hari sang Arad sa nabagatnan nga bahin sang Canaan nga ang mga Israelinhon nagapakadto paagi sa alagyan sang Atarim, ginsalakay niya sila kag ginbihag ang iban sa ila.
2: Dayon ang mga Israelinhon naghimo sing panaad sa Ginoo Kon imo lang kami padag-on sa sini nga mga tawo, amon sila ihalad sa imo nga wala sing hawidhawid kag ang ila mga siudad kag laglagon sila.
3: Ginpamatian sila sang Ginoo kag ginbuligan sila sa pagdaog sang mga Canaanhon. Gani ang mga Israelinhon naglaglag sa ila sing bug-os kag sang ila mga siudad, kag ginhingalanan ang lugar nga Horma.
4: Ang mga Israelinhon naghalin sa Bukid sang Hor paagi sa alagyan nga nagapadulong sa Gulfo sang Aqaba, agod makalibot sila sa kadutaan sang Edom. Pero sa dalanon nadulaan sila sang pasensya,
5: kag naghambal sila batok sa Dios kag kay Moises. Nagreklamo sila, Ngaa bala ginpagwa ninyo kami halin sa Ehipto agod magkalamatay sa sini nga desierto, sa diin wala sing kalan-on kag tubig? Indi kami makaagwanta sining kalan-on nga wala sing data!
6: Dayon ang Ginoo nagpadala sing mga man-og nga dalitan sa tunga sang mga tawo, kag madamo sang mga Israelinhon ang ginbuntog kag nagkalamatay.
7: Ang mga tawo nagpalapit kay Moises kag nagsiling, Nakasala kami sang paghambal namon batok sa Ginoo kag sa imo. Karon magpangamuyo ka sa Ginoo nga panguhaon niya ini nga mga man-og. Gani si Moises nagpangamuyo para sa mga tawo.
8: Dayon ang Ginoo nagsugo kay Moises sa paghimo sing man-og nga bronsi kag ibutang ini sa isa ka tukon, agod nga ang bisan sin-o nga mabuntog makatulok sa sini kag magaayo.
9: Gani si Moises naghimo sing isa ka man-og nga bronsi kag ginbutang ini sa isa ka tukon. Ang bisan sin-o nga ginbuntog magatulok sa sining man-og nga bronsi kag magaayo sia.
10: Nagpadayon ang mga Israelinhon sa paglakat kag naghimo sila sing kampo sa Obot.
11: Sa tapos sila makahalin sa sadto nga lugar, naghimo sila sing kampo sa mga ginub-an sang Abarim sa desierto sa nasidlangan nga kadutaan sang mga Moabnon.
12: Dayon naghimo sila sing kampo sa Kapatagan sang Zered.
13: Halin didto nagpadayon sila liwat sa paglakat kag naghimo sing kampo sa naaminhan nga bahin sang Suba sang Arnon, sa desierto nga nagalambot sa kadutaan sang mga Amornon. Ang Arnon amo ang dulonan sa tunga sang mga Moabnon kag mga Amornon.
14: Amo ini ang kabangdanan nga ang Libro nahanungod sang Pagpakig-away sang Ginoo nagasugid nahanungod sang ang banwa sang Waheb sa Sufa, kag sa mga kapatagan; ang Suba sang Arnon,
15: kag ang banglid sa mga kapatagan nga nagalambot sa banwa sang Ar pakadto sa dulonan sang Moab.
16: Halin didto nagpadayon sila sa isa ka lugar nga gintawag Mga Bubon, sa diin ang Ginoo nagsiling kay Moises, Tipuna ang mga tawo kag hatagan ko sila sing tubig.
17: Sa sadto nga tion ang mga tawo sang Israel nagkanta sini nga ambahanon
: Mga bubon, patubora ang imo tubig,
: kag abi-abihon namon ini sing isa ka ambahanon
18: Ang bubon ginkutkot sang mga prinsipe,
: kag sang mga pangulo sang mga tawo,
: ang gingamit sa pagkutkot amo ang isa ka setro sang Hari
: kag sang ila mga sungkod.
: Halin sa desierto nagpadayon sila sa Matana,
19: kag halin didto nagpadulong sila sa Nahaliel, kag halin sa Nahaliel pakadto sa Bamot,
20: kag halin sa Bamot pakadto sa kapatagan sa kadutaan sang mga Moabnon, sa ubos sang putokputokan sang bukid sang Pisga nga nagatamod sa desierto.
21: Dayon ang mga tawo sang Israel nagpadala sing mga mensahero sa kay Haring Sihon nga Amornon sa pagsiling
22: Paagya kami sa imo duta. Kami kag ang amon mga kasapatan indi maglipas sa alagyan kag magkadto sa imo mga kaumhan ukon mga talamnan sang ubas, kag indi kami mag-inom sing tubig sa imo mga bubon; indi kami maglipas sa mayor nga dalan tubtob makagwa kami sa imo duta.
23: Pero si Sihon indi magtugot sa mga tawo sang Israel sa pag-agi sa iya duta. Gintipon niya ang iya mga hangaway kag nagwa sila pakadto sa Jahaz sa desierto kag ginsalakay ang mga Israelinhon.
24: Pero ang mga Israelinhon nagpamatay sang madamo nga mga kaaway sa inaway, kag gin-agaw ang ila duta, halin sa Suba sang Arnon sa naaminhan pakadto sa Jaboc, tubtob sa Jazer sa dulonan sang mga Amonhon.
25: Gani ang mga tawo sang Israel nag-agaw sang tanan nga mga siudad sang mga Amornon, lakip ang Hesbon kag ang palibot nga mga banwa, kag gin-estaran nila ini.
26: Ang Hesbon amo ang kapital nga siudad sang Amornon nga hari nga si Sihon, nga nagpakig-away sang una batok sa nahauna nga hari sang Moab kag gin-agaw ang iya tanan nga kadutaan tubtob sa Suba sang Arnon.
27: Amo gani nga ang mga manugbinalaybay nagkanta,
: Dali kamo sa Hesbon, sa siudad ni Haring Sihon!
: Luyag namon makita nga ginpatindog ini liwat kag ginpalig-on.
28: Sang una halin sa sining siudad sang Hesbon,
: ang mga hangaway ni Sihon naggwa kaangay sang kalayo,
: ginlaglag nila ang siudad sang Ar, sa Moab,
: kag ginhalunhon ang mga bakulod sang naibabaw nga Arnon.
29: Daw ano kalain sa inyo, mga tawo sang Moab!
: Kamo nga mga nagasimba kay Kemos, nalaglag na!
: Ang inyo dios naghimo sang mga kalalakin-an nga mga laaslaas,
: ang mga kababayin-an nanginbihag sang Amornon nga hari.
30: Pero karon ang ila mga kaliwat nalaglag,
: halin sa Hesbon pakadto sa Dibon,
: halin sa Nashim pakadto sa Nofa, malapit sa Medeba.
31: Gani ang mga tawo sang Israel nag-estar sa kadutaan sang mga Amornon,
32: kag si Moises nagpadala sing mga tawo sa pagpangita sang labing maayo nga paagi sa pagsalakay sang siudad sang Jazer. Gin-agaw ini sang mga Israelinhon kag ang iya palibot nga mga banwa kag gintabog pa gwa ang mga Amornon nga nagaestar didto.
33: Dayon nagliso ang mga Israelinhon kag nag-agi sa dalan pakadto sa Basan, kag si Haring Og sang Basan naggwa upod sa iya mga hangaway sa pagsalakay sa ila sa Edrei.
34: Ang Ginoo nagsiling kay Moises, Indi ka magkahadlok sa iya. Padag-on ko ikaw batok sa iya, kag sa iya mga tawo, kag sa iya duta. Himua sa iya ang imo ginhimo kay Sihon, ang Amornon nga hari nga naggahom sa Hesbon.
35: Gani ginpatay sang mga Israelinhon si Og, ang iya mga anak nga lalaki, ang tanan niya nga mga tawo, nga wala sing ginbilin nga buhi, kag ila dayon gin-estaran ang iya duta.