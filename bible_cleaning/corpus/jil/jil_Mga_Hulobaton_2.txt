1: Anak, tumana ang ginatudlo ko sa imo, kag indi pagkalimti ang ginasiling ko nga pagahimuon mo.
2: Pamatii ang kaalam kag magtinguha ka sa paghangop sini.
3: Magpangayo ka sing ihibalo kag magpakitluoy nga hatagan sing paghangop.
4: Magtinguha ka sa pagpangita sini subong sang imo pagtinguha sa pagpangita sing pilak, ukon sang tinago nga manggad.
5: Kon himuon mo ini, mahibal-an mo kon ano ang pagtahod sa Ginoo kag makalambot ka sa pagkilala sa Dios.
6: Ang Ginoo amo ang nagahatag sing kaalam. Sa iya nagagikan ang ihibalo kag paghangop.
7: Ginabuligan niya kag ginaapinan ang matarong kag maminatud-on nga mga tawo.
8: Ginaapinan niya ang nagahimo sing matarong kag ginabantayan niya ang mga matutom sa iya.
9: Kon magpamati ka sa akon mahibal-an mo kon ano ang husto, ang matarong, kag ang nagakabagay. Mahibal-an mo kon ano ang dapat mo himuon.
10: Magaalam ka kag ang imo ihibalo magahatag sa imo sing kalipay.
11: Ang imo kaalam kag paghangop magaapin sa imo,
12: kag magapugong sa imo sa paghimo sing sayop. Magapahilayo ini sa imo sa mga tawo nga nagahimo sing gamo paagi sa ila ginahambal.
13: Ini nga mga tawo nagsikway sang matarong nga pagkabuhi agod magkabuhi sa kadudulman sang sala.
14: Ini nga mga tawo nagakalipay sa paghimo sing sayop kag nagakasadya sa kahigko sang kalautan.
15: Ini nga mga tawo napun-an sang kagarukan kag indi masaligan.
16: Ang kaalam kag ang paghangop magapahilayo sa imo sa malain nga babayi nga nagatinguha sa paghaylo sa imo paagi sa iya matam-is nga mga pulong.
17: Ini nga babayi nagaluib sa iya bana kag ginakalimtan niya ang iya balaan nga mga saad.
18: Kon magkadto ka sa iya balay, nagapanglakaton ka sa dalan sang kamatayon. Ang pagkadto sa iya balay amo ang pagpadulong sa kalibutan sang mga patay.
19: Wala sing may nagakadto sa iya nga makabalik pa ukon makapasag-uli sa dalan sang kabuhi.
20: Gani sunda ang dalanon sang maayo nga mga tawo, kag magkabuhi ka sing matarong,
21: kay ang matarong kag himpit nga mga tawo magaestar sa sini nga duta.
22: Pero ang malaut pagasabniton sang Dios sa duta, kag ang mga makasasala panggabuton sa duta kaangay sang mga tanom.