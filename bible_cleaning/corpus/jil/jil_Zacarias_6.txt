1: Dayon may isa naman ako ka palanan-awon nga nakita. Sa sini nga tion may nakita ako nga apat ka mga karwahi nga nagagwa gikan sa gintung-an sang duha ka mga bukid nga bronsi.
2: Ang nahauna nga karwahi ginaguyod sang pula nga mga kabayo, ang ikaduha ginaguyod sang itom nga mga kabayo,
3: ang ikatlo ginaguyod sang puti nga mga kabayo, kag ang ikap-at ginaguyod sang kambang nga mga kabayo.
4: Dayon ginpamangkot ko ang anghel, Ano bala ang buot silingon sini nga mga karwahi?
5: Nagsabat sia, Amo ini ang apat ka mga hangin. Bag-o lang sila mag-abot halin sa atubang sang Ginoo sang bug-os nga duta.
6: Ang karwahi nga ginaguyod sang itom nga mga kabayo nagapadulong sa aminhan pakadto sa Babilonia, ang puti nga mga kabayo nagapadulong sa katundan, kag ang kambang nga mga kabayo nagapadulong sa pungsod sa bagatnan.
7: Sang nagapagwa ang kambang nga mga kabayo, daw indi na gid sila mapunggan sa paglakat kag sa pag-usisa sang duta. Ang anghel nagsiling, Lakat kag usisaa ang duta. Gani gin-usisa nila ini.
8: Dayon ang anghel nagsinggit sa akon, Ang mga kabayo nga nagpadulong sa aminhan pakadto sa Babilonia nagpaugdaw sang kaakig sang Ginoo .
9: Ang Ginoo naghatag sa akon sini nga mensahe.
10: Nagsiling sia, Kuhaa ang mga dulot nga ginhatag sang mga bihag nga amo sanday Heldai, Tobijas, kag Jedaya kag kadto ka gilayon sa balay ni Josias nga anak ni Sofonias. Ini sila tanan nagbalik halin sa pagkabihag sa Babilonia.
11: Himua nga korona ang pilak kag bulawan nga ginhatag nila kag ibutang ini sa ulo sang Pinakamataas nga Pari nga si Josue nga anak ni Josadac.
12: Singgana sia nga ang Ginoo sang mga hangaway nagasiling, Amo ini ang tawo nga ginatawag Ang Sanga. Magalambo sia sa iya lugar kag patindugon niya liwat ang Templo sang Ginoo .
13: Sia amo ang magapatindog sini, kag pasidunggan sia subong hari, kag magagahom sia sa iya mga tawo. May pari nga magaubay sa iya kag magabuligay sila nga may paghidait kag kalinong.
14: Ang korona mangintanda sa Templo sang Ginoo sa pagpasidungog kanday Heldai, Tobijas, Jedaya, kag Josias.
15: Ang mga tawo nga nagaestar sa malayo nga mga lugar magaabot sa pagbulig sa pagpatindog liwat sang Templo sang Ginoo . Kag kon mapatindog na ini liwat, mahibaluan ninyo nga ginpadala ako sa inyo sang Ginoo sang mga hangaway. Matuman ini tanan kon tumanon ninyo sing bug-os ang mga sugo sang Ginoo nga inyo Dios.