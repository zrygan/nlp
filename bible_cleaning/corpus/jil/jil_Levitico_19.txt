1: Ginsugo sang Ginoo si Moises,
2: nga isiling sa katilingban sang Israel: Magpakabalaan kamo, tungod kay ako balaan, ako amo ang Ginoo nga inyo Dios.
3: Ang kada-isa sa inyo kinahanglan magtahod sa iya iloy kag sa iya amay, kag magtuman sang Adlaw nga Inugpahuway, suno sa akon ginsugo. Ako ang Ginoo nga inyo Dios.
4: Indi ninyo ako pagsikwaya kag magsimba sa mga diosdios, indi kamo maghimo kag magsimba sa mga dios nga metal. Ako amo ang Ginoo nga inyo Dios.
5: Kon mag-ihaw kamo sang isa ka sapat para sa halad sa paghiambit, tumana ang mga pagsulondan nga akon ginhatag sa inyo, kag batunon ko ang halad.
6: Kinahanglan kaunon ang karne sa adlaw nga gin-ihaw ang sapat ukon sa madason nga adlaw. Ang karne nga mabilin sa ikatlo nga adlaw kinahanglan sunogon,
7: tungod kay di-matinlo ini, kag ang bisan sin-o nga magkaon sini, indi ko pagbatunon ang halad.
8: Ang bisan sin-o nga magkaon sini magapakasala tungod kay ginakabig niya subong di-balaan ang ginhalad sa akon, kag indi na sia pagkabigon nga isa sang akon mga tawo.
9: Kon mag-ani kamo sa inyo mga uma, indi ninyo pag-uroton sing ani ang mga yara sa higad sang uma, kag indi pagsaghawa ang mga nabilin nga mga uhay.
10: Indi na kamo magbalik sa inyo mga talamnan sang ubas sa pag-ipo sang mga bunga nga nabilin ukon sa pagpamulot sang mga nagkaladagas, ibilin ninyo ini sa mga imol nga mga tawo kag mga dumoluong. Ako amo ang Ginoo nga inyo Dios.
11: Indi kamo magpangawat ukon magdinaya ukon magbutig.
12: Indi kamo magsaad sa akon ngalan kon wala kamo sing tuyo sa pagtuman sini, magapakahuya ini sa akon ngalan. Ako amo ang Ginoo nga inyo Dios.
13: Indi pagpamintahai ang bisan sin-o ukon pangawatan mo sia. Indi paghawiri ang sweldo sang ginpaobra mo nga tawo, bisan isa lamang ka gab-i.
14: Indi pagpakamalauta ang bungol nga tawo ukon magbutang sing makapasandad sa alagyan sang bulag. Magtahod kamo sa akon, ako amo ang Ginoo nga inyo Dios.
15: Magmanginmatarong sa bisan kay sin-o sa imo paghukom sa mga asunto, indi ka magpakita sing pagpasulabi sa imol ukon magkahadlok sa manggaranon.
16: Indi ka magsugid sing mga binutig nahanungod sa bisan kay sin-o, kag kon may yara nga ginahukman nga nagakahulogan sang iya kabuhi ukon kamatayon, magasugid ka sang imo panaksihon nga sarang makabulig sa iya. Ako amo ang Ginoo .
17: Indi ka maghupot sing dumot sa bisan kay sin-o, kundi husaya ang imo kasuayon sa iya, agod indi ikaw makapakasala tungod sa iya.
18: Indi ka magtimalos sa bisan kay sin-o ukon magpadayon sa pagkaakig sa iya, kundi higugmaa ang imo isigkatawo pareho sang imo kaugalingon. Ako amo ang Ginoo .
19: Tumana ang akon mga sugo. Indi mo pagpaliwatan ang mga hayop sang lain nga sahi. Indi ka magtanom sing duha ka sahi sang binhi sa isa lang ka ulomhan. Indi ka magsuksok sing bayu nga nahabol sa duha ka sahi sang halablon.
20: Kon ang isa ka tawo magpakighirop sa isa ka ulipon nga babayi nga ginsaad sa isa ka lalaki, bisan nga wala pa makabayad ang ginsaaran nga lalaki para sa sini nga babayi, dayon ang ulipon nga babayi kag ang tawo nga nagpakighirop sa iya dapat pagasilutan. Pero indi sila pagpatyon, tungod kay ang babayi wala pa mahilway.
21: Ang tawo magadala sing isa ka karnero nga lalaki sa pwertahan sang Tolda sang akon presensya subong iya halad nga bayad,
22: kag paagi sini ang pari magahimo sang tulomanon sa pagpaninlo sa pagkuha sang sala sang amo nga tawo, kag ako magapatawad sa iya.
23: Kon mag-abot kamo sa duta sang Canaan, kag magtanom sang bisan ano nga kahoy nga nagapamunga, kabiga ninyo nga di-matinlo ang bunga sang kahoy sa nahauna nga tatlo ka tuig. Indi gid ninyo pagkan-a ini.
24: Sa ikap-at nga tuig ang tanan nga bunga sang kahoy ihalad subong isa ka dulot sa pagpakita sang inyo pagpasalamat sa akon, ang Ginoo .
25: Pero sa ikalima nga tuig sarang na kamo makakaon sang bunga sang kahoy. Kon himuon ninyo ini, ang inyo mga kakahuyan magapamunga sing madamo. Ako amo ang Ginoo nga inyo Dios.
26: Indi kamo magkaon sang karne nga may yara pa nga dugo sa sini. Indi kamo maghimo sang bisan ano nga sahi sang pagbinabaylan ukon pagpamakot.
27: Indi ninyo pag-utdan ang inyo buhok sa palibot sang inyo ulo ukon pagkortehan ang inyo bungot,
28: ukon magpilas sang inyo lawas sa pagpangasubo para sa patay ukon magbutang sang pika sa inyo lawas. Ako amo ang Ginoo .
29: Indi pagpakahuy-i ang imo mga anak nga babayi paagi sa paghimo sa ila nga makihilawason nga mga babayi sa templo, kon himuon mo ini, magadangop ka sa iban nga mga dios kag ang duta mapuno sang kalautan.
30: Tumana ninyo ang kasugoan sang Adlaw nga Inugpahuway, kag tahura ninyo ang lugar sa diin ako ginasimba. Ako amo ang Ginoo .
31: Indi kamo magpangayo sing laygay sa mga tawo nga nagapakig-angot sa mga espiritu sang patay nga mga tawo. Kon himuon ninyo ini madagtaan kamo. Ako amo ang Ginoo nga inyo Dios.
32: Tahura ninyo ang mga tigulang kag pasidunggi sila. Magkahadlok ka sa akon; ako amo ang Ginoo .
33: Indi ninyo pagdaugdaoga ang mga dumoluong nga nagaestar sa inyo duta.
34: Kabiga sila pareho sang inyo kapareho nga mga Israelinhon, kag higugmaa sila pareho sang inyo paghigugma sang inyo kaugalingon. Dumdoma ninyo nga kamo anay mga dumoluong sa duta sang Ehipto. Ako amo ang Ginoo nga inyo Dios.
35: Indi pagdayai ang bisan sin-o paagi sa paggamit sang indi husto nga talaksan, timbangan ukon sulokban.
36: Maggamit sang husto nga mga talaksan, husto nga mga timbangan, kag husto nga mga sulokban. Ako amo ang Ginoo nga inyo Dios, kag ginpagwa ko kamo sa duta sang Ehipto.
37: Tumana ninyo ang tanan ko nga mga kasugoan kag sugo. Ako amo ang Ginoo .