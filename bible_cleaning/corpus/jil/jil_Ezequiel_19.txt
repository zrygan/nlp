1: Ang Ginoo nagsugo sa akon sa pagkanta sining masubo nga ambahanon para sa duha ka mga prinsipe sang Israel
2: Ang imo iloy isa ka maisog nga leon nga babayi!
: Ginasagod niya ang iya mga tutoy sa tunga sang mabangis nga mga leon nga lalaki.
3: Ginpadaku niya ang isa ka tutoy kag gintudloan sa pagpangdakop;
: nagpangaon sia sing tawo.
4: Ang mga kapungsoran nakabati nahanungod sa iya
: kag gindakop sia paagi sa tugalbong.
: Gindala nila sia sa Ehipto nga nakaw-itan.
5: Naghulat ang iloy tubtob nadulaan sia sing tanan nga paglaom.
: Dayon ginpadaku naman niya ang isa sang iya mga tutoy
: kag ini nangin-isa ka mapintas nga leon.
6: Sang pagdaku niya
: nag-upod sia sa iban nga mga leon.
: Nakatuon man sia sa pagpangdakop kag nagapangaon sia sing mga tawo.
7: Ginguba niya ang mga pamakod, ginlaglag niya ang mga banwa.
: Ang mga pumoluyo sa duta ginkugmat
: kon magngurob sia.
8: Ang mga kapungsoran nagtipon sa pagpakig-away sa iya;
: ang mga tawo nag-abot halin sa tanan nga lugar.
: Ginladlad nila ang ila mga lambat
: kag gindakop nila sia sa ila siod.
9: Ginbutang nila sia sa daku nga hawla,
: kag gindala sia sa hari sang Babilonia.
: Ginbantayan nila sia,
: agod ang iya pagngurob indi na mabatian liwat
: sa mga kabakuloran sang Israel.
10: Ang imo iloy kaangay sang isa ka balagon sang ubas
: nga natanom sa tupad sang sapa.
: Tungod kay bugana ang tubig,
: madabong ang iya mga dahon kag madamo ang iya bunga.
11: Mabakod ang iya mga sanga,
: kag bagay himuon nga setro sang hari.
: Ang balagon sang ubas nagtaas kag naglambot sa mga panganod.
: Ang tagsatagsa nakakita sang iya kadabong kag kataas.
12: Pero may mga kamot nga naggabot sini sa kaakig
: kag ginhaboy ini sa duta.
: Ginpalaya sang salatan ang iya mga bunga,
: nagkalabanggi ang iya mga sanga,
: nalaya ini kag gintutdan.
13: Karon gintanom ini liwat sa desierto,
: sa mamala kag kigas nga duta.
14: Ang iya puno dinakop sang kalayo,
: ginsunog sini ang iya mga sanga kag mga bunga.
: Ang iya mga sanga indi na gid magbakod liwat,
: kag indi na gid manginsetro sang hari.
: Amo ini ang masubo nga ambahanon nga ginkanta sing liwatliwat.