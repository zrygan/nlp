1: Tudloi ang hari sa paghukom suno sa imo pagkamatarong, O Dios,
: ipaambit sa iya ang imo kaugalingon nga katarungan,
2: agod magahari sia sa imo mga tawo suno sa katarungan,
: kag magagahom sing matarong sa mga imol.
3: Kabay ang duta makaagom sang kauswagan,
: kabay nga makaagom ini sang katarungan.
4: Kabay ang hari maghukom sing nagakaigo sa mga imol,
: kabay nga magbulig sia sa mga nawad-an
: kag maglutos sang mga nagapamigos!
5: Kabay ang imo mga tawo magsimba sa imo O Dios, tubtob nagasilak pa ang adlaw,
: tubtob nagasanag pa ang bulan sa tanan nga panahon.
6: Kabay ang hari manginkaangay sang ulan sa mga talamnan,
: kaangay sang talithi nga nagatupa sa duta.
7: Kabay nga sa iya panahon magluntad ang pagkamatarong,
: kag ang kauswagan magpadayon samtang nagasanag pa ang bulan.
8: Ang iya ginharian magalambot halin sa isa ka dagat tubtob sa isa,
: halin sa Suba sang Eufrates tubtob sa mga punta sang duta.
9: Ang mga katawhan sang desierto magaluhod sa iya atubang,
: ang iya mga kaaway magahapa sa duta.
10: Ang mga hari sang Espaa kag sang mga isla magahatag sa iya sing mga regalo,
: ang mga hari sang Sheba kag Seba magadala sa iya sing mga dulot.
11: Ang tanan nga mga hari magaluhod sa iya atubang,
: ang tanan nga mga pungsod magaalagad sa iya!
12: Ginaluwas niya ang mga imol nga nagapanawag sa iya,
: kag ang mga nawad-an kag mga pinatumbayaan.
13: May kaluoy sia sa mga maluya kag sa mga imol,
: ginaluwas niya ang kabuhi sang mga nawad-an.
14: Ginaluwas niya sila gikan sa pagpigos kag kapintas,
: ang ila mga kabuhi mahal sa iya.
15: Mabuhay ang hari!
: Kabay nga hatagan sia sing bulawan gikan sa Sheba
: kabay nga pangamuyoan sia sa tanan nga tion,
: kabay nga bendisyunan sia sang Dios sa gihapon!
16: Kabay nga magdamo ang patubas sang duta,
: kabay nga ang mga bakulod mapuno sing mga tanom,
: kag mapatubason subong sang sa Libano.
: Kabay nga ang mga siudad mapuno sang mga pumoluyo,
: subong sang hilamon nga nagatubo sa mga latagon.
17: Kabay nga ang ngalan sang hari indi gid pagkalimtan,
: kabay ang iya pagkabantog magpadayon subong sang adlaw.
: Kabay nga ang tanan nga mga katawhan magpangayo sa Dios nga bendisyunan sila subong sang iya pagbendisyon sa hari,
: kabay ang tanan magpangamuyo para sa iya kalipayan.
18: Dayawon ang Ginoo , ang Dios sang Israel!
: Sia gid lang ang nagahimo sining makatilingala nga mga butang!
19: Dayawon ang iya gamhanan nga ngalan sa walay katapusan!
: Kabay nga ang iya kaayo magpuno sang bug-os nga duta!
: Kabay pa! Kabay pa!
20: Amo ini ang katapusan sang mga pangamuyo ni David, ang anak ni Jesse.