1: Sang paggwa sang mga Israelinhon sa Ehipto,
: sang paghalin sang mga kaliwat ni Jacob sa sadtong duta sang mga dumoluong,
2: ang mga kaliwat ni Juda nanginbalaan nga mga tawo sang Ginoo ,
: ang Israel nangin-iya kaugalingon nga mga tawo.
3: Ang Mapula nga Dagat nakakita kag naghawa,
: ang Suba sang Jordan nag-untat sa pag-ilig.
4: Ang mga kabukiran naglumpatlumpat kaangay sang mga kanding,
: ang mga kabakuloran nagtumbotumbo sa palibot kaangay sang mga kordero.
5: Ano bala ang nahanabo, O Dagat, ngaa naghawa ka?
: Kag ikaw, O Jordan, ngaa nag-untat ka sa pag-ilig?
6: Mga bukid, ngaa naglumpatlumpat kamo kaangay sang mga kanding?
: Mga bakulod, ngaa nagtumbotumbo kamo sa palibot kaangay sang mga kordero?
7: Magkurog ka, O duta, sa pag-abot sang Ginoo,
: sa atubang sang Dios ni Jacob,
8: nga nagahimo sang mga bato nga manginpunong sang tubig,
: kag ang mga bato sa pil-as nga mangintuboran nga nagailig.