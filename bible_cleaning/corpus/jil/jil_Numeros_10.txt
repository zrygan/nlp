1: Ang Ginoo nagsiling kay Moises
2: Maghimo ka sing duha ka trumpeta nga sinalsal nga pilak agod gamiton sa pagtipon sang mga tawo sing tingob kag para sa pagpahibalo sang paghalin sang kampo.
3: Kon ginapatunog sing malawig ang duha ka mga trumpeta, ang bug-os nga katilingban magtipon sa palibot mo sa pwertahan sang Tolda sang akon presensya.
4: Pero kon isa lamang ka trumpeta ang ginapatunog, ang mga pangulo lamang sang mga kabarangayan amo ang magtipon sa imo palibot.
5: Kon malip-ot lamang nga mga pagpatunog ang mabatian, ang mga tribo nga naghimo sang ila kampo sa sidlangan amo ang magalakat.
6: Kon ang malip-ot nga mga pagpatunog ang mabatian sa ikaduha nga tion, ang mga tribo sa bagatnan amo ang magalakat. Gani kon maghalin sang kampo, mabatian ang malip-ot nga mga pagpatunog sang trumpeta,
7: pero sa pagtawag sing tingob sang katilingban patunogon sing malawig ang mga trumpeta.
8: Ang mga anak nga lalaki ni Aaron, nga mga pari amo ang magapatunog sang mga trumpeta.
: Ang masunod nga mga pagsulondan amo ang pagatumanon sa tanan nga panahon nga palaabuton.
9: Kon may inaway sa inyo duta, nga nagaapin kamo sang inyo kaugalingon batok sa mga kaaway nga naggubat sa inyo, patunoga ninyo ang mga trumpeta sa pagpahibalo sang inaway. Ako, ang Ginoo nga inyo Dios, magabulig sa inyo kag magaluwas sa inyo, sa inyo mga kaaway.
10: Sa inyo man mga kasadyahan, sa inyo mga Piesta sang Lati kag sa iban ninyo nga mga piesta kinahanglan patunogon ninyo ang mga trumpeta kon magdulot kamo sang inyo mga halad nga sinunog kag mga halad sa paghiambit. Dayon ako magabulig sa inyo. Ako amo ang Ginoo nga inyo Dios.
11: Sa ika-20 nga adlaw sang ikaduha nga bulan sa ikaduha nga tuig sa tapos makahalin ang mga tawo sa Ehipto, ang panganod sa ibabaw sang Tolda sang presensya sang Ginoo nag-alsa,
12: kag ang mga Israelinhon nagsugod sang ila pagpanglakaton halin sa Desierto sang Sinai. Ang panganod nagdulog sa desierto sang Paran.
13: Nagsugod sila sa paglakat sa mando sang Ginoo paagi kay Moises,
14: kag sa tagsa ka tion sang ila paglakat, amo man gihapon ang ila pagpasunod. Ang mga yara sa idalom sang bandera sang grupo nga ginapangunahan sang tribo ni Juda amo ang nagauna sa paglakat, suno sa ila grupo, kag ang ila pangulo amo si Naason nga anak ni Aminadab.
15: Si Netanel nga anak ni Zuar amo ang pangulo sang tribo ni Isacar,
16: kag si Eliab nga anak ni Helon amo ang pangulo sang tribo ni Zabulon.
17: Dayon ginabungkag ang Tolda kag ang mga kabarangayan ni Gerson kag ni Merari nga amo ang nagadala sini, magasunod sa paglakat.
18: Dayon, ang mga yara sa idalom sang bandera sang grupo nga ginapangunahan sang tribo ni Ruben magasunod sa paglakat, suno sa ila mga grupo, kag ang ila pangulo amo si Elizur nga anak ni Sedeur.
19: Si Selumiel nga anak ni Zurisadai amo ang pangulo sang tribo ni Simeon,
20: kag si Eliasaf nga anak ni Deuel amo ang pangulo sang tribo ni Gad.
21: Dayon ang Levinhon nga kabarangayan ni Kohat magalakat, nga nagadala sang balaan nga mga butang. Sa tion nga mag-abot sila sa madason nga kampo, ang Tolda napatindog na liwat.
22: Dayon, ang mga yara sa idalom sang bandera sang grupo nga ginapangunahan sang tribo ni Efraim magasunod sa paglakat, suno sa ila mga grupo, kag ang ila pangulo amo si Elisama nga anak ni Amiud.
23: Si Gamaliel nga anak ni Pedazur amo ang pangulo sang tribo ni Manases,
24: kag si Abidan nga anak ni Gideoni amo ang pangulo sang tribo ni Benjamin.
25: Sa katapusan, ang mga yara sa idalom sang bandera sang grupo nga ginapangunahan sang tribo ni Dan, nga amo ang nagabantay sang tanan nga mga grupo sa ulihi, magasugod sa paglakat, suno sa ila mga grupo kag ang ila pangulo amo si Ahiezer nga anak ni Amisadai.
26: Si Pagiel nga anak ni Ocran amo ang pangulo sang tribo ni Aser,
27: kag si Ahira nga anak ni Enan amo ang pangulo sang tribo ni Neftali.
28: Gani, amo ini ang pasunod sang paglakat, suno sa ila mga grupo, kon ang mga Israelinhon maghalin sing kampo kag maglakat.
29: Si Moises nagsiling sa iya bayaw nga si Hobab, anak nga lalaki ni Jetro nga Midianhon, Manuglakat na kami pakadto sa lugar nga ginsiling sang Ginoo nga iya ihatag sa amon. Nagsaad sia sa pagpauswag sang Israel, gani mag-upod ka sa amon kag partihan ka namon sang amon pag-uswag.
30: Nagsabat si Hobab, Indi ako. Mabalik ako sa akon duta nga natawhan.
31: Si Moises nagsiling, Kon mahimo indi kami pagbayai. Nakahibalo ikaw kon sa diin kami makahimo sing kampo sa desierto kag sarang ikaw makatudlo sa amon.
32: Kon mag-upod ka sa amon, partihan ka namon sang tanan nga mga kaayuhan nga ihatag sang Ginoo sa amon.
33: Sang paghalin sang mga tawo sa Sinai, ang balaan nga bukid, nagpanglakaton sila sa sulod sing tatlo ka adlaw. Ang Kaban sang Kasugtanan sang Ginoo nagauna pirme sa ila sa pagpangita sing lugar nga ila pahuwayan.
34: Sa paghalin sang ila kampo, ang panganod sang Ginoo yara sa ibabaw nila kon adlaw.
35: Kon ginapagwa ang Kaban sang Kasugtanan, si Moises nagasiling, Magbangon ka, O Ginoo , paaplaaga ang imo mga kaaway kag papalagyuha ang mga nagadumot sa imo!
36: Kag kon magdulog ini, nagasiling sia, Balik ka, O Ginoo , sa mga linibo nga panimalay sang Israel.