1: Sang nagalakat si Jesus, nakita niya ang isa ka tawo nga bulag halin pa sang iya pagkatawo.
2: Ang iya mga gintuton-an nagpamangkot sa iya, Manunodlo, kay sin-o bala sala nga natawo sia nga bulag? Iya bala sala ini, ukon sang iya mga ginikanan?
3: Si Jesus nagsabat, Indi tungod sang iya mga sala ukon sang mga sala sang iya ginikanan nga nabulag sia, kundi nabulag sia agod mapakita ang gahom sang Dios paagi sa pag-ayo sa iya.
4: Samtang adlaw pa dapat magpadayon kita sa pagbuhat sang mga hilikuton sang nagpadala sa akon. Magaabot ang gab-i nga wala na sing may makapangabudlay.
5: Samtang yari ako sa kalibutan ako amo ang kapawa sang kalibutan.
6: Sang makasiling sia sini, si Jesus nagdupla sa duta kag ginhimo ini nga lunang kag ginhamlit ini sa mga mata sang tawo,
7: kag nagsiling sia, Kadto ka sa punong sang Siloe kag magpanghilam-os. Ang Siloe nagakahulogan Ginpadala. Gani naglakat ang tawo, nanghilam-os kag nagpauli nga makakita na.
8: Gani, ang iya mga kasilingan kag ang mga nakakita anay sa iya nga nagapakilimos, nagpamangkot, Indi bala amo ini ang tawo nga sang una nagapungko kag nagapakilimos?
9: Ang iban nagsiling, Amo ina sia, pero may iban nga nagsiling, Indi ina sia, kundi pareho lang ang ila hitsura.
: Gani ang tawo mismo nagsiling, Ako amo sia.
10: Ginpamangkot nila sia, Paano bala nga makakita ka na karon?
11: Nagsabat sia, Ang tawo nga ginahingalanan kay Jesus naghimo sang lunang, ginhamlit niya ini sa akon mga mata, kag ginsugo ako, Kadto ka sa Siloe kag magpanghilam-os. Gani naglakat ako, kag sang nakapanghilam-os ako, makakita na ako.
12: Nagpamangkot sila, Diin na bala sia?
: Nagsabat sia, Ambot, wala ako makahibalo.
13: Dayon gindala nila sa mga Fariseo ang tawo nga sadto anay bulag.
14: Adlaw nga Inugpahuway sadto sang paghimo ni Jesus sang lunang kag pag-ayo sang mga mata sang tawo.
15: Dayon ginpamangkot man sang mga Fariseo kon paano nga makakita na sia. Ginsugiran niya sila, Ginhamlitan niya sing lunang ang akon mga mata, nanghilam-os ako kag subong makakita na ako.
16: May mga Fariseo nga nagsiling, Ang tawo nga naghimo sini wala naghalin sa Dios, kay wala sia nagatuman sang kasugoan sa Adlaw nga Inugpahuway.
: Pero ang iban nagsiling, Ano bala ang pagkahimo sang isa ka tawo nga makasasala sang gamhanan nga mga buhat kaangay sini? Kag nagbinahinbahin sila.
17: Gani ginpamangkot liwat sang mga Fariseo ang tawo nga sadto anay bulag, Siling mo nga gin-ayo niya ang imo mga mata, karon ano ang masiling mo nahanungod sa iya?
: Nagsabat sia, Isa sia ka propeta.
18: Pero ang mga pangulo sang mga Judio indi magpati nga sia bulag anay kag karon makakita na, kon wala nila ginpatawag ang iya mga ginikanan
19: kag ginpamangkot sila, Anak bala ninyo ini sia? Indi bala nga siling ninyo natawo sia nga bulag? Paano bala nga makakita na sia subong?
20: Ang iya mga ginikanan nagsabat, Kilala namon nga sia amon anak kag nakahibalo kami nga sia natawo nga bulag,
21: pero wala kami makahibalo kon paano nga makakita na sia, ukon sin-o ang nag-ayo sang iya mga mata. Pamangkuta ninyo sia, may buot naman ina sia, kag sarang sia makasabat para sa iya kaugalingon!
22: Ginsiling ini sang iya mga ginikanan, tungod kay nahadlok sila sa mga pangulo sang mga Judio nga naghisugot nga daan nga ang bisan sin-o nga magkilala nga si Jesus amo ang Cristo pagasikwayon sa sinagoga.
23: Amo gani nga ang iya mga ginikanan nagsiling, May buot naman ina sia, pamangkuta ninyo sia!
24: Sa liwat gintawag nila ang tawo nga bulag kag ginsingganan nila sia, Magsaad ka sa atubang sang Dios sa pagsugid sing matuod! Nahibaluan namon nga ining tawo nga nag-ayo sa imo makasasala.
25: Ang tawo nagsabat, Wala ako makahibalo kon sia makasasala ukon indi. Amo lang ini ang akon nahibaluan: bulag anay ako, kag karon makakita na.
26: Nagpamangkot sila, Ano bala ang ginhimo niya sa imo? Paano bala ang pag-ayo niya sang imo mga mata?
27: Nagsabat sia, Ginsugiran ko na kamo, kag indi kamo magpamati. Ngaa bala luyag kamo magpamati sini liwat? Luyag man bala kamo nga mangingintuton-an niya?
28: Ginpasipalahan nila sia kag ginsingganan, Ikaw gintuton-an sina nga tawo, pero kami amon mga gintuton-an ni Moises.
29: Nahibaluan namon nga ang Dios naghambal kay Moises, pero nahanungod sina nga tawo, wala gani kami makahibalo kon taga-diin sia!
30: Ang tawo nagsabat, Makatilingala ini nga butang! Wala kamo makahibalo kon taga-diin sia, pero gin-ayo niya ang akon mga mata!
31: Nahibaluan naton nga ang Dios wala nagapamati sa mga makasasala, pero nagapamati sia sa mga tawo nga nagatahod sa iya kag nagatuman sang iya kabubot-on.
32: Halin sa ginsugoran sang kalibutan wala pa gid mabatii nga may isa nga nag-ayo sang mata sang isa ka tawo nga bulag.
33: Kon wala lang naghalin sa Dios ini nga tawo, kuntani wala sia sing sarang mahimo.
34: Ginsabat nila sia, Natawo ikaw kag nagdaku sa sala, kag karon tudloan mo pa kami? Kag gintabog nila sia paggwa sa sinagoga.
35: Nakabati si Jesus nga ginpagwa nila ang tawo. Nakita sia ni Jesus kag ginpamangkot, Nagatuo ka bala sa Anak sang Tawo?
36: Ang tawo nagsabat, Sir, sugiri ako kon sin-o sia agod makatuo ako sa iya!
37: Si Jesus nagsiling sa iya, Nakita mo na sia, kag sia amo ang nagahambal sa imo subong.
38: Ang tawo nagsiling, Ginoo, nagatuo ako! Dayon nagluhod sia sa atubang ni Jesus.
39: Si Jesus nagsiling, Ako nag-abot sa sining kalibutan sa paghukom, agod nga ang mga bulag makakita kag ang mga makakita manginbulag.
40: May mga Fariseo didto nga kaupod niya nga nakabati sini kag nagpamangkot sa iya, Ang buot mo bala silingon nga mga bulag man kami?
41: Si Jesus nagsabat, Kon kamo mga bulag, kuntani wala kamo sing sala; pero kay nagasiling kamo, Makakita kami, ini nagakahulogan nga kamo may sala pa gihapon.