12: Ang tanan nga inyo ginasiling, akon na nabatian sang una.
: Nahangpan ko ini tanan. Nahibal-an ko man ang inyo nahibal-an.
: Indi ako kubos sa inyo.
3: Pero ang akon pagpakigbais indi sa inyo, kundi sa Dios nga Makagagahom,
: luyag ako magpakigbais sa iya.
4: Ginatabuntabonan ninyo sing binutig ang inyo pagkaignorante,
: kaangay kamo sang mga doktor nga indi makapaayo sa bisan kay sin-o.
5: Maghipos kamo, kag ayhan may magahunahuna nga mga maalam kamo!
6: Maghipos kamo samtang ginapahayag ko ang akon kaso kag pamatii ninyo ang akon mga rason.
7: Ngaa bala nagabinutig kamo?
: Nagahunahuna bala kamo nga ang inyo kabutigan makabulig sa Dios?
8: Nagatinguha bala kamo sa pag-apin sa Dios?
: Kamo bala ang magatabang sa iya sa korte?
9: Kon usisaon kamo sang Dios, may maayo bala sia nga makita sa inyo?
: Nagahunahuna bala kamo nga madayaan ninyo ang Dios, subong sang pagdaya ninyo sa mga katawhan?
10: Bisan ginatago ninyo ang inyo pagpasulabi,
: sia magasaway sa inyo,
11: kag ang iya gahom magapuno sa inyo sing kahadlok.
12: Ang inyo mga hulobaton wala sing pulos subong sang abo,
: ang inyo mga rason mapigaw subong sang lunang.
13: Maghipos kamo kag hatagi ako sing kahigayunan sa paghambal,
: kag pabay-i lang ninyo kon ano ang matabo.
14: Handa ako sa pagpasimpalad sang akon kabuhi.
15: Nadulaan ako sang tanan nga paglaom, ti ano gid kon ang Dios magpatay sa akon?
: Magahatag ako sang akon mga rason sa iya.
16: Ayhan ang akon kaisog magaluwas sa akon,
: kay wala gid sing malaut nga tawo nga mangahas sa pag-atubang sa Dios.
17: Karon pamatii ang akon mga panaysayon.
18: Handa ako sa paghatag sang akon rason,
: tungod kay nakahibalo ako nga yara ako sa katarungan.
19: O Dios, magaabot ka bala sa pagsumbong sa akon?
: Kon himuon mo ini, handa ako maghipos kag mapatay.
20: Duha lamang ka butang ang akon ginapangayo sa imo, magsugot ka sini,
: kag indi ako magpanago sa imo
21: untati na ang pagsilot mo sa akon, kag indi ako pagpaantusa sa kahadlok.
22: O Dios, maghambal ka sing una, kag ako magasabat.
: Ukon tugoti ako sa paghambal kag sabta ako.
23: Daw ano bala kadamo nga mga sayop kag mga sala ang akon nahimo?
: Ano bala nga mga kasal-anan ang ginasumbong batok sa akon?
24: Ngaa bala nagalikaw ka sa akon?
: Ngaa bala ginakabig mo ako subong nga isa ka kaaway?
25: Ginapahog mo bala ako? Wala ako sing pulos pareho sang isa ka dahon,
: ginahingabot mo ang isa ka laya nga dagami.
26: Masakit ang imo mga panumbongon batok sa akon,
: ginapahanumdom mo ako sang mga sala nga akon nahimo sang pamatan-on pa ako.
27: Ginakadenahan mo ang akon mga tiil,
: ginabantayan mo ang tagsa ko ka tikang
: kag ginausisa mo bisan ang mga agi sang akon mga tiil.
28: Tungod sini, nagakamudmod ako kaangay sang gabok nga kahoy,
: subong sang bayu nga inut-ot sang sapatsapat.