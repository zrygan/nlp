1: Amo ini ang talalupangdon nga mga pulong ni Agur nga anak ni Hake. Ini nga tawo nagsiling
: Ang Dios wala nagaupod sa akon, ang Dios wala nagaupod sa akon,
: kag wala ako sing sarang mahimo.
2: Daw sapat ako kag indi tawo.
: Wala ako sing paghangop kaangay sang iya sang tawo.
3: Wala gid ako makatuon sang bisan ano nga kaalam,
: kag wala gid ako sing nahibal-an nahanungod sa Dios.
4: Sin-o bala ang nakasayasat sang langitnon nga kaalam?
: Sin-o bala ang makahakop sang hangin?
: Ukon nakaputos sa panapton sang tubig?
: Ukon nakapahamtang sang mga dulonan sang duta?
: Sin-o bala sia, kon nahibal-an mo? Sin-o bala ang iya anak?
5: Ang Dios nagatuman sang tagsa niya ka saad. Kaangay sia sang taming sa tanan nga nagapaapin sa iya.
6: Kon magpatupato ka sang wala niya ginsiling, sawayon niya ikaw, kag ipakilala niya nga butigon ka.
7: O Dios, nagapangayo ako sa imo sang duha ka butang sa wala pa ako mapatay
8: ipahilayo ako sa pagbinutig kag indi ako pagpamanggara ukon pagpaimula. Hatagi lamang ako sang kalan-on nga akon kinahanglanon.
9: Kay kon magsobra ang akon kalan-on, basi magsiling ako nga wala ako sing kinahanglan sa imo. Pero kon imol ako, basi magpangawat ako, kag magpakahuya sa akon Dios.
10: Indi ka magbutangbutang sing malain sa isa ka ulipon sa atubang sang iya amo. Pagapakamalauton ka, kag magaantos tungod sini.
11: May mga tawo nga nagapakamalaut sang ila amay, kag wala nagapakamahal sang ila iloy.
12: May mga tawo nga nagahunahuna nga putli sila, bisan nga tama sila kalaut.
13: May mga tawo nga nagahunahuna nga maayo gid silaabaw, daw sila lang ang maayo!
14: May mga tawo nga sobra magpamintaha sa mga imol kag nawad-an. Amo ini ang ila palangitan-an.
15: Ang linta may duha ka mga anak nga babayi, kag sila nga duha ginahingalanan, Hatagi ako!
: May apat ka mga butang nga indi gid mabusog
16: Ang kalibutan sang mga patay,
: ang babayi nga baw-as,
: ang mamala nga duta nga nagakinahanglan sing ulan,
: kag ang nagaharahara nga kalayo nga indi masagang.
17: Ang tawo nga nagayaguta sang iya amay ukon nagatamay sang iya iloy sa iya katigulangon dapat kaunon sang mga agila, ukon ang mga uwak magatusik sang iya mga mata.
18: May apat ka mga butang nga tama ka makatilingala nga indi ko mahangpan
19: Ang agila nga nagalupad sa kahawaan,
: ang man-og nga nagasaog sa kabatuhan,
: ang bapor nga nagapanakayon sa kadagatan,
: kag ang lalaki kag babayi nga nagahigugmaanay.
20: Amo ini ang ginahimo sang maluib nga asawa: nagapakighilawas sia sa iban nga lalaki, nagapaligo, kag nagasiling, Pero wala ako sing nahimo nga malain!
21: May apat ka mga butang nga bisan ang duta indi makaagwanta
22: Ang ulipon nga manginhari,
: ang buangbuang nga may yara sang tanan nga luyag niya kaunon,
23: ang makaulogot nga babayi nga nakapamana,
: kag ang ulipon nga babayi nga nagkuha sang lugar sang iya ama.
24: May apat ka mga sapat nga magamay sa kalibutan, pero tama kaalam
25: Ang mga subay: indi makusog, pero nagatipon sila sang ila pagkaon kon tingadlaw.
26: Ang mga koneho sa bato: indi man sila makusog, pero nagahimo sila sang ila, mga ilistaran sa mga bato.
27: Ang mga apan: wala sila sing hari, pero nagatingob kon maglupad.
28: Ang mga tiki: sarang mo mauyatan ang isa sa ila sa imo kamot, pero makita mo sila sa mga palasyo.
29: May apat ka mga butang nga manami tan-awon kon maglakat sila
30: ang leon, ang labing makusog sa tanan nga mga sapat, kag wala sing may nahadlukan;
31: ang toro nga kanding, ang sulog nga manok nga may bugal maglakatlakat,
: kag ang mga hari sa atubang sang ila mga tinawo.
32: Kon tama ka kabuang sa bagay nga nagbugalon ka, kag nagplano sing malaut, magpundo ka anay kag magpanghunahuna!
33: Lugaya nga lugaya ang gatas kag makahimo ka sing mantikilya. Sumbaga ang ilong sang isa ka tawo kag magadugo ini. Pukawa ang kaakig kag magaagom ka sing kagamo.