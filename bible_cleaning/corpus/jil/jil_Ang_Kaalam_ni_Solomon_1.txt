1: Mga manuggahom sang kalibutan, higugmaa ninyo ang katarungan. Ibuhos sing tuodtuod ang inyo mga panghunahuna sa Ginoo kag pangitaa ninyo sia nga may katampad.
2: Ang mga tawo nga wala magsulay sa Dios makakita sa iya, igapakita niya ang iya kaugalingon sa mga nagasalig sa iya.
3: Ang malauton nga mga panghunahuna nagapahilayo sang mga tawo sa Dios, kag kon magbinuang kita sa pagsulay sa iya, ang iya gahom magapakahuya sa aton.
4: Ang kaalam indi makit-an sa mga butigon kag sa mga ulipon sang sala.
5: Ang tagsatagsa nga balaan makahibalo sa pagpahilayo sa butigon nga mga tawo. Indi sia magpabilin sa grupo sang mga nagahinambal sing walay kapuslanan, indi sia manginmalinong kon iya makita nga ginabuhat ang di-matarong.
6: Ang Kaalam amo ang espiritu nga mainabyanon sa tawo, pero indi niya mapatawad ang mga nagahambal batok sa Dios, tungod kay ang Dios makahibalo sang aton mga balatyagon kag mga panghunahuna, kag makabati sang tagsa ka tinaga nga aton ginahambal.
7: Tungod kay ang espiritu sang Ginoo nagapuno sang bug-os nga kalibutan kag nagahugpong sang tanan nga mga butang, makahibalo sia sang tagsa ka pulong nga igahambal sang tawo.
8: Indi makapanago ang nagahambal sang malain, sa indi madugay ukon sa ulihi magabaton sia sang nagakaigo nga silot.
9: Ang mga tinutuyo sang mga di-diosnon pagausisaon sing matul-id, ang ila mga tinaga igasugid sa Ginoo kag dayon mabaton nila ang silot nga takos sa ila pagkamalaut.
10: Ang Dios indi magpasugot sa mga pagsulay sa iya, kag tungod kay mabatian niya ang tanan, wala sing may matago nga pagreklamo sa iya.
11: Gani maghalong kamo nga indi magkumod kay wala ini sing kapuslanan kag indi kamo maghambal sang masakit nga mga halambalanon. Ang labing tinago nga mga butang nga inyo igasiling may nagakaigo nga mga balos kag ang pagbinutig magalaglag sang inyo kalag.
12: Indi ninyo pagdalha ang inyo kaugalingon sa kamatayon paagi sa malaut nga mga buhat.
13: Wala gintuga sang Dios ang kamatayon, kag wala sia nagakalipay sa kamatayon sang nagakabuhi.
14: Ginbuhat niya ang tanan agod nga magpadayon sa pagkabuhi, kag ang tanan nga iya gintuga maayo kag sa maayo nga kahimtangan. Wala sing makamamatay nga hilo sa ila. Ang kamatayon wala nagagahom sining kalibutan,
15: kay ang katarungan sang Dios wala nagakamatay.
16: Ang mga tawo nga di-diosnon nagdala sang kamatayon sa ila kaugalingon paagi sa mga butang nga ila napanghambal kag nabuhat. Nagahandom sila sang kamatayon nga daw kahagugma nila ini. Nagpakig-upod sila sa kamatayon kag gani bagay ini sa ila.