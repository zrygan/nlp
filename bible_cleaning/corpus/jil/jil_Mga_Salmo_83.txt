1: O Dios, indi ka maghipos,
: indi ka magpakuribong ukon magpahimuyong, O Dios!
2: Tan-awa! Ang imo mga kaaway nagakinagubot,
: kag ang mga nagadumot sa imo nagapakigsumpong sa imo.
3: Nagaplano sila sing tago batok sa imo mga tawo,
: nagahimbon sila batok sa imo mga ginaapinan.
4: Nagasiling sila, Dali kamo, laglagon naton ang ila pungsod,
: agod ang Israel malimtan sa wala sing katapusan!
5: Naghisugot sila sa ila plano,
: kag nagkasugot sila sa pagtingob batok sa imo
6: ang mga tawo sang Edom, kag ang mga Ismaelinhon,
: ang mga tawo sang Moab, kag ang mga Agarnon,
7: ang mga tawo sang Gebal, Amon, kag Amalek,
: sang Filistia kag sang Tiro.
8: Ang Asiria nagbuylog man sa ila,
: subong isa ka makusog nga kabulig sang mga Amonhon kag Moabnon nga mga kaliwat ni Lot.
9: Himua sa ila ang imo ginhimo sa mga Midianhon,
: kag sa kay Sisera kag kay Jabin sa Suba sang Kison.
10: Ginlutos mo sila sa Endor,
: kag ang ila mga bangkay nagkaladunot sa duta.
11: Himua sa ila mga heneral ang imo ginhimo kay Oreb kag kay Seeb,
: lutosa ang ila tanan nga mga pangulo subong sang imo ginhimo kay Seba kag kay Salmuna
12: nga nagsiling, Agawon ta kag angkunon ang duta
: nga iya sang Dios.
13: O Dios ko, palaptaha sila subong sang yab-ok,
: subong sang dagami nga ginapalid sang hangin.
14: Subong nga ang kalayo nagasunog sang kagulangan,
: subong nga ang dabdab nagasunog sang kabukiran,
15: subong man lagsa sila sang imo bagyo
: kag pakulbai sila sang imo mabaskog nga hangin.
16: Pun-a ang ila mga guya sang kahuya, O Ginoo ,
: agod magakilala sila sang imo gahom.
17: Kabay nga malutos sila kag makugmat sa gihapon,
: kabay nga mapatay sila sa tuman nga kahuloy-an.
18: Kabay nga makilala nila nga ikaw gid lang amo ang Ginoo nga Labing Mataas,
: ang manuggahom sa bug-os nga duta!