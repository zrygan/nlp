1: Ang tawo nga nagahigugma sang ihibalo luyag pakilalahon kon nakasayop sia, pero ang buangbuang nagakaakig kon sawayon sia.
2: Ang Ginoo nalipay sa maayo nga mga tawo, pero ginakondenar niya ang mga nagaplano sing malain.
3: Ang kalautan wala nagahatag sing kalig-unan, pero ang matarong nga mga tawo magatindog sing malig-on.
4: Ang maayo nga asawa bugal kag kalipay sang iya bana. Pero kon nagahatag sia sing kahuloy-an sa iya, kaangay sia sang kanser sa mga tul-an sang iya bana.
5: Ang maminatud-on nga mga tawo magatratar sa imo sing husto, pero ang mga malaut magadaya lamang sa imo.
6: Ang mga ginahambal sang malaut nga mga tawo makamamatay, pero ang mga ginahambal sang mga matarong nagaluwas.
7: Ang malaut nga mga tawo mapapas kag wala sang kaliwat, pero ang mga panimalay sang matarong nagapadayon.
8: Kon maalam ikaw, pagadayawon ka; kon buangbuang ikaw, pagahikayan ka.
9: Mas maayo pa ang imol nga nagapangabudlay agod may kalan-on, sang sa nagapakamanggaranon nga wala sing kalan-on.
10: Ang maayo nga tawo nagaatipan sang iya mga kahayupan, pero ang malaut nga mga tawo mapintas sa ila mga kahayupan.
11: Ang mapisan nga mangungoma may madamo nga kalan-on, pero kabuangan ang pag-usik sing tion sa walay pulos nga mga bulohaton.
12: Ang luyag lamang sang malaut nga mga tawo amo ang paghimo sing malain, pero ang matarong nga mga tawo magatindog sing malig-on.
13: Ang malaut nga tawo masiod sa iya kaugalingon nga mga hambal, pero ang matarong nga tawo makaluwas sang iya kaugalingon sa kagamo.
14: Ang maayo nga mga butang nga mabaton sang isa ka tawo depende sa iya ginasiling kag ginahimo. Maagom niya ang nagakabagay sa iya.
15: Ang buangbuang nga tawo nagahunahuna nga pirme gid sia husto, pero ang maalam nga tawo nagapamati sang laygay.
16: Kon masaklaw ang buangbuang, nagapangakig sia sa gilayon, pero ang maalam nga tawo wala nagasapak sang pag-insulto sa iya.
17: Kon magsugid ka sang kamatuoran magapangibabaw ang katarungan, pero ang mga kabutigan nagapadulong sa pagkadi-matarong.
18: Ang maparas nga mga pulong makapilas sing madalom subong sang espada, pero ang mga pulong sang maalam nga tawo makaayo sang mga pilas.
19: Ang kamatuoran wala nagabaylo tubtob sa walay katapusan, pero ang butig indi magdugay.
20: Ang nagaplano sing malaut may malain nga maabutan, pero ang nagahimo sing kaayuhan magamalipayon.
21: Wala sing malain nga matabo sa matarong nga tawo, pero ang malaut nga mga tawo wala sing makuha kundi kagamo.
22: Ang Ginoo nagadumot sa mga butigon, pero nalipay sia sa mga maminatud-on.
23: Ang maalam nga tawo wala nagasugid sang iya nahibaluan, pero ang mga buangbuang nagapakita sang ila pagkaignorante.
24: Ang pagkapisan nagahatag sa tawo sing palangakuan, pero ang katamad nagahimo sa tawo nga ulipon.
25: Ang pagpalibog nagakuha sang kalipay sang tawo, pero ang malulo nga mga pulong magalipay sa iya.
26: Ang matarong nga tawo tuytoy sa iya abyan, pero ang dalan sang mga malaut nagapatalang sa ila.
27: Ang matamad nga tawo indi gid makalambot sang iya ginahandom, pero ang mapisan nga tawo makaangkon sing manggad.
28: Ang katarungan amo ang dalanon pakadto sa kabuhi, pero ang kalautan amo ang dalan pakadto sa kamatayon.