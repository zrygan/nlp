1: Ang Ginoo , ang Dios sang Israel,
2: nagsiling sa akon: Isulat sa isa ka libro ang tanan nga akon ginsiling sa imo,
3: tungod kay ang tion magaabot nga pabalikon ko ang akon mga tawo nga taga-Israel kag taga-Juda. Papaulion ko sila sa duta nga akon ginhatag sa ila mga katigulangan, kag ila ini panag-iyahan liwat. Ako, ang Ginoo , naghambal sini.
4: Ang Ginoo nagasiling sa mga tawo sang Israel kag sang Juda
5: Nabatian ko ang isa ka paghibi sang kakugmat,
: isa ka paghibi sang kahadlok, kag indi sang paghidait.
6: Karon talupangda kag hunahunaa!
: Makabun-ag bala ang isa ka lalaki sing isa ka anak?
: Ngaa bala nga makita ko ang tagsa ka lalaki nga nagauyat sang iya tiyan,
: subong sang isa ka babayi nga nagapasakit?
: Ngaa bala nga malapsi ang tagsatagsa?
7: Ang adlaw nga makakulogmat nagaabot,
: wala na sing iban nga adlaw nga mapaanggid sa sini,
: isa ka tion sang kalisod para sa akon mga tawo
: pero makaluwas sila.
8: Ang Ginoo sang mga hangaway nagasiling, Kon mag-abot yadto nga adlaw, balion ko ang gota nga yara sa ila mga liog kag hukson ang ila mga kadena, kag indi na sila mangin mga ulipon sang mga dumoluong,
9: kundi magaalagad sila sa akon, ang Ginoo nga ila Dios, kag sa kaliwat ni David nga ihatag ko sa ila nga mangin-ila hari.
10: Mga tawo ko indi kamo magkahadlok,
: mga tawo sang Israel, indi kamo magkakugmat.
: Luwason ko kamo gikan sa sadtong malayo nga duta,
: gikan sa duta sa diin mga binilanggo kamo.
: Magapauli kamo kag magakabuhi sa paghidait;
: indi na kamo maano, kag wala sing may makapahadlok sa inyo.
11: Magakadto ako sa inyo sa pagluwas sa inyo.
: Laglagon ko ang tanan nga mga kapungsoran,
: sa diin ginpaalaplaag ko kamo,
: pero indi ko kamo paglaglagon.
: Pagasilutan ko kamo,
: pero magasilot ako sa inyo sang nagakaigo.
: Ako, ang Ginoo , naghambal sini.
12: Ang Ginoo nagasiling sa iya mga tawo,
: Ang inyo mga pilas indi magpali,
: ang inyo mga samad indi mag-ayo.
13: Wala sing may mag-atipan sa inyo,
: wala sing bulong sa inyo mga pilas,
: wala na sing paglaom nga mag-ayo kamo.
14: Ang tanan ninyo nga mga kahagugma nagkalimot sa inyo,
: wala na sila nagakabalaka sa inyo.
: Ginsalakay ko kamo kaangay sang kaaway,
: ang inyo silot tama kabug-at,
: tungod kay madamo kaayo ang inyo mga sala,
: kag ang inyo kalautan tama kadako.
15: Indi na kamo magreklamo nahanungod sang inyo mga kasamaran,
: wala na sing makaayo sa inyo.
: Ginsilutan ko kamo kaangay sini,
: tungod kay ang inyo mga sala madamo,
: kag ang inyo kalautan tama kadako.
16: Pero karon ang tanan nga maglamon sa inyo, pagalamunon,
: kag ang tanan ninyo nga mga kaaway pagabihagon.
: Ang tanan nga nagapigos sa inyo, pagapiguson,
: kag ang tanan nga nagakuha sang inyo mga pagkabutang, pagakuhaan man sang ila mga pagkabutang.
17: Ayuhon ko kamo liwat,
: ayuhon ko ang inyo mga pilas,
: bisan ang inyo mga kaaway nagasiling,
: Ang Sion isa ka sinikway,
: wala na sing may nagasapak sa iya.
: Ako, ang Ginoo , naghambal sini.
18: Ang Ginoo nagasiling,
: Pabalikon ko ang akon mga tawo sa ila duta,
: kag kaluoyan ko ang tagsa ka panimalay.
: Ang Jerusalem pagapatindugon liwat,
: kag ang iya palasyo pagakaayuhon.
19: Ang mga tawo nga nagaestar didto magaamba sing pagdayaw,
: magasinggit sila sa kalipay.
: Sa akon pagbendisyon magamuad sila,
: ang akon pagbendisyon magahatag sa ila sang kadungganan.
20: Pabalikon ko ang daan nga gahom sang pungsod,
: kag ipasad ko ini liwat sing malig-on.
: Silutan ko ang tanan nga nagapigos sa ila.
2122: Ang ila pangulo magagikan sa ila kaugalingon nga pungsod,
: ang ila prinsipe gikan sa ila kaugalingon nga mga tawo.
: Kon agdahon ko sia, magapalapit sia,
: kay sin-o bala ang mangahas sa pagpalapit nga wala maagda.
: Sila mangin-akon mga tawo,
: kag ako mangin-ila Dios.
: Ako, ang Ginoo , naghambal sini.
2324: Ang kaakig sang Ginoo isa ka bagyo, isa ka nagahagunos nga hangin nga nagaalimpulos sa mga ulo sang malaut. Indi ini mag-untat tubtob mahimo niya ang tanan nga luyag niya himuon. Sa palaabuton nga mga inadlaw ang iya mga tawo magahangop sini sing maathag.