1: O Ginoo , ikaw ang amon ilistaran halin sang una.
2: Sa wala pa nimo matuga ang mga bukid,
: ukon mahimo ang kalibutan,
: ikaw Dios sa gihapon nga wala
: sing ginsugoran kag wala sing katapusan.
3: Ginamanduan mo ang mga tawo sa pagbalik sa ila ginhalinan,
: ginahimo mo sila liwat nga yab-ok.
4: Ang isa ka libo ka tuig para sa imo subong lang sang isa ka adlaw,
: kaangay lang sila sang kahapon nga nagligad na,
: subong sang isa ka malip-ot nga takna sa kagab-ihon.
5: Ginaanod mo ang mga tawo subong sang baha,
: subong sila sang damgo nga wala nagadugay.
: Subong sila sang hilamon nga nagaulhot kon aga,
6: nagatubo kag nagalagtom,
: pero pagkahapon nagakalaya kag nagakapatay.
7: Ginalaglag kami sang imo kaakig,
: ginakugmat kami sang imo kasingkal.
8: Ginapahamtang mo sa imo atubang ang amon mga sala,
: ang amon tinago nga mga sala agod imo ini makita.
9: Ang amon kabuhi ginapalip-ot tungod sang imo kaakig,
: ang amon kabuhi ginatapos subong sang isa ka hutik.
10: Ang kalawigon sang amon kabuhi setenta ka tuig,
: kon mabakod kami, nagalambot sa otsenta ka tuig;
: pero ang ila ginadala sa amon kalisdanan kag palaligban gid lang,
: sa indi madugay ang kabuhi magataliwan, kag wala na kami.
11: Sin-o gid bala ang nakahibalo sang bug-os nga gahom sang imo kaakig?
: Sin-o ang nakahibalo sang kahadlok nga madala sang imo kasingkal?
12: Tudloi kami kon daw ano kalip-ot sang amon kabuhi,
: agod ang imo kaalam manginyara sa amon mga tagipusoon.
13: O Ginoo , tubtob pa bala san-o ikaw malugpayan?
: Kaluoyi man ang imo mga alagad!
14: Pun-a kami sa tagsa ka aga sang imo mapinadayunon nga gugma,
: agod magkanta kag magkalipay kami sa bug-os namon nga kabuhi.
15: Hatagi kami karon sing tuman nga kalipay subong sang ginhatag mo sa amon nga kalisod,
: sa sadtong mga tinuig nga kami nagaantos.
16: Ipakita sa amon nga imo mga alagad ang imo gamhanan nga mga buhat,
: sa amon mga kaliwat ipakita ang imo mahimayaon nga gahom.
17: Ginoo nga amon Dios, kabay nga bendisyunan mo kami, kag hatagi kami sing kadalag-an sa tanan nga amon ginahimo!
: Huo, hatagi kami sing kauswagan sa tanan nga amon ginahimo!