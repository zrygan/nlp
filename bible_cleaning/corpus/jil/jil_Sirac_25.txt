1: May tatlo ka butang nga ginakalipayan sang akon kalag,
: kag matahom man ini sa panulok sang Dios kag sang mga tawo
: ang paghilisugot sang mga mag-ulotod, ang pag-abyanay sang mga magkaingod,
: kag ang pag-upod sing malipayon sang mag-asawa.
2: May tatlo ka sahi sang mga tawo nga akon ginakaugtan,
: nga ang ila pagginawi makailinit
: ang isa ka imol nga nagapabugal, ang isa ka manggaranon nga butigon,
: kag ang isa ka tigulang nga buangbuang nga nagapanginbabayi.
3: Kon wala ka sing nakuha nga kaalam sang pamatan-on pa ikaw,
: paano ang pag-angkon mo sini kon tigulang ka na?
4: Sa pagkatahom sini: ang husto nga paghukom yara sa mga ubanon
: kag ang maalam nga laygay nagagikan sa mga tigulang!
5: Sa pagkatahom sini: nagakabagay ang kaalam sa mga tigulang,
: kag ang nagakaigo nga laygay sa bantog nga mga tawo!
6: Ang malawig nga inagihan amo ang korona sang tigulang nga mga tawo,
: kag ang ila bugal amo ang ila pagtahod sa Ginoo.
7: May siyam ka mga tawo nga akon ginakabig nga malipayon,
: kag may ika-10 nga sarang ko masugid
: ang isa ka tawo nga may kalipay sa iya mga kabataan,
: ang isa nga nakakita sang pagkapukan sang iya mga kaaway samtang buhi pa sia;
8: malipayon ang bana nga may mahinangpanon nga asawa;
: ang mangungoma nga wala nagagamit sang baka kag sang asno nga mag-updanay sa pag-arado;
: ang tawo nga ang iya dila wala gid nagapakasala;
: ang tawo nga wala makaalagad sa tawo nga kubos pa sa iya;
9: malipayon ang tawo nga nakaangkon sing maayo nga paghangop
: kag may nagapamati sing maayo sa iya ginasiling kon sia maghambal;
10: daw ano ka gamhanan ang tawo nga nakaangkon sing kaalam;
: pero wala na sing maglabaw pa sang sa isa ka tawo nga nagatahod sa Ginoo.
11: Ang pagtahod sa Ginoo labaw sa tanan,
: sin-o bala ang makatupong sa tawo nga nakaangkon sini?
13: Wala na sing mahapdi nga pilas, sang sa pilas sa tagipusoon!
: Wala na sing malain nga kalautan, sang sa kalautan sang isa ka babayi!
14: Wala na sing malain nga pag-antos, sang sa pag-antos gikan sa pagdumot!
: Wala na sing malain nga pagtimalos kundi ang pagtimalos sang kaaway!
15: Wala na sing malain nga dalit sang sa dalit sang isa ka man-og,
: kag wala na sing malain nga kaakig sang sa kaakig sang kaaway.
16: Mas maayo pa nga mag-estar ako upod sa leon kag dragon
: sang sa magpuyo upod sa isa ka malaut nga asawa.
17: Ang kalaut sang babayi nagabalhin sang iya hitsura,
: nga kon tan-awon sia daw pareho sang isa ka mapintas nga oso.
18: Kon ang iya bana nagakadto sa ila kaingod agod makakaon
: indi sia makapugong sang iya mapait nga pagpanghayhay.
19: Wala na sing mas malain pa sang sa kalain sang isa ka babayi.
: Kabay nga ang madangatan sang isa ka makasasala madangatan man niya!
20: Subong sang isa ka bakulod nga balas nga pagataklaron sang tigulang nga tawo,
: amo man ang isa ka palawakal nga asawa sa isa ka mabuot nga bana.
21: Indi ka magpadaladala sa katahom sang isa ka babayi
: ukon maghandom sa iya.
22: Kon ang isa ka bana ginasagod sang iya asawa
: magapaabot sia nga akigan, insultohan, kag pakahuy-an.
23: Ang malaut nga asawa nagadala sa iya bana sang kahuloy-an,
: sang kaluyahon, kag sang masakit nga balatyagon.
: Maluya ang mga kamot kag nagakurog ang mga tuhod
: sang isa ka bana nga ang iya asawa wala nagalipay sa iya.
24: Ang babayi amo ang ginsugoran sang sala,
: kag tungod sa iya tanan kita magakalamatay.
25: Indi pagbayai ang isa ka sulodlan sang tubig nga nagatubod,
: kag indi mo pagpabay-an ang isa ka malaut nga asawa sa paghambal sang iya luyag.
26: Kon indi sia magtuman sa imo suno sa imo ginasiling sa iya,
: bulagi sia, kag palakta.