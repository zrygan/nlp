1: Malipayon ang tawo nga wala gid makasala sa pulong
: kag wala gid sing dapat pangasub-an tungod sang sala.
2: Malipayon ang tawo nga wala ginabasol sang iya konsensya,
: kag wala madulai sing paglaom.
3: Ang manggad indi maayo para sa isa ka dalok nga tawo,
: kag ano bala ang kapuslanan sang mga pagkabutang sa isa ka tawo nga maiyaiyahon?
4: Ang tawo nga nagainot sa iya kaugalingon agod sa pagtipon sing manggad,
: nagatipon sini para sa iban nga mga tawo,
: kag ang iban magapagusto sang iya manggad.
5: Kon ang tawo kuripot sa iya kaugalingon, ano ang paghatag niya sing kaayuhan sa iban?
: Wala gani sia nagakalipay sa iya kaugalingon nga pagkabutang.
6: Wala na sing mas malain pa nga tawo sang sa nagadumot sang iya kaugalingon,
: sia gid ang nagabayad sang iya pagkalaut.
7: Kon maghimo gid man sia sing maayo, indi amo ini ang iya tuyo,
: kag sa ulihi ipakita niya ang iya kalaut.
8: Malaut ang tawo nga may maibugon nga mga mata.
: Ginatalikdan niya ang nagakinahanglan kag ginalikaw niya ang iya mata sa iban.
9: Ang mata sang mahisa nga tawo indi kontento sang iya parti,
: ang pagkahakog nagapakag-as sang kalag.
10: Ang mainot nga tawo
: wala sing pagkaon sa iya lamisa.
11: Anak ko, suno sa masarangan mo ihatag ang labing maayo sa imo kaugalingon.
: Kag magdulot sa gihapon sa Ginoo sang halad nga takos sa iya.
12: Dumdoma nga ang kamatayon indi makahulat,
: ang imo tion nga natalana sa lulobngan wala mo mahibal-i.
13: Sa wala pa ikaw mapatay maghimo ka sing maayo sa imo abyan,
: himua ang imo masarangan sa pagbulig sa iya.
14: Indi pagdumilii ang imo kaugalingon sang maayo nga mga butang sa sini nga adlaw;
: indi man pag-ipaiway ang pag-agom sang matinlo nga kalipay.
15: Ibilin mo bala sa iban ang imo mga ginapangabudlayan
: kag imo pagabutgabotan sa ila ang manggad nga imo gintipon sa mabudlay nga pagpaninguha?
16: Maghatag ka kag magbaton, kag magpatawhay ka,
: kay sa lulobngan indi ka na makakita sing kalipayan.
17: Ang tanan nga nagakabuhi nagadaan kaangay sang bayu,
: kay ang dumaan nga kasugoan amo man sa gihapon: Ang tanan mapatay.
18: Kaangay sang mga dahon sang madabong nga kahoy
: ang iban nagakataktak, ang iban nagatubo,
: amo man ang mga kaliwatan sang unod kag dugo
: ang isa mapatay, ang isa matawo.
19: Ang tanan nga mga binuhatan sang tawo nagakadunot kag nagakadula,
: kag ang naghimo sini nagasunod sa ila.
20: Malipayon ang tawo nga nagapamalandong sa Kaalam,
: kag nagahimulos sini sa paghangop.
21: Ang tawo nga nagatuon sang mga paagi sang Kaalam
: nagatalupangod man sang mga sekrito sini.
22: Nagalagas sia sini kaangay sang isa ka mangangayam
: kag nagabantay sa pagdakop sini sa iya alagyan!
23: Nagasid-ing sia sa iya sini mga bintana
: kag nagapamati sa iya mga pwertahan.
24: Nagaestar sia malapit sa balay sini,
: nga nagapalpal sa iya sini mga pader,
25: nga nagapatindog sang iya tolda malapit sa iya,
: sa diin labing maayo ang pag-estar sang mga tawo.
26: Ginabutang niya ang iya mga kabataan sa idalom sang iya landong,
: kag nagapatindog sang tolda sa idalom sang iya mga sanga
27: nga ginalandungan sia sini sa init,
: kag nagaestar sia sa kasanag sini.