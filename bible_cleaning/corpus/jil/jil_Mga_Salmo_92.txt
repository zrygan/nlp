1: Daw ano kaayo ang magpasalamat sa imo O Ginoo ,
: sa pagkanta sing mga pagdayaw sa imo, O Dios nga Labing Mataas,
2: sa pagsugid sang imo mapinadayunon nga gugma sa tagsa ka aga,
: kag sang imo katutom sa tagsa ka gab-i,
3: upod sa pagtukar sang dekwerdas nga mga instrumento,
: kag upod sa tunog sang arpa.
4: O Ginoo , ang imo gamhanan nga mga binuhatan nagapasadya sa akon,
: tungod sang imo mga hinimuan, nagakanta ako sa kalipay.
5: Daw ano ka dalagku sang imo mga binuhatan, O Ginoo !
: Daw ano kadalom sang imo mga panghunahuna!
6: Amo ini ang indi mahibaluan sang buangbuang,
: ang indi mahangpan sang balingag nga tawo
7: ayhan ang malaut magatubo subong sang hilamon,
: kag ayhan magauswag ang tanan nga nagahimo sang kalautan,
: pero pagalaglagon sila sing bug-os,
8: tungod kay ikaw, O Ginoo , ang labing gamhanan sa walay katubtoban.
9: Nahibaluan namon nga ang imo mga kaaway magakalamatay,
: kag ang tanan nga mga malaut malutos.
10: Ginhatagan mo ako sing kusog subong sang simaron nga baka,
: kag imo ako ginpili subong nga mangin-imo.
11: Nakita ko ang pagkalutos sang akon mga kaaway,
: kag nabatian ko ang paghinibi sang mga malaut.
12: Ang matarong magalambo subong sang mga palma,
: magatubo sila subong sang mga sedro sang Libano.
13: Kaangay sila sang mga kahoy nga gintanom sa balay sang Ginoo ,
: nga nagalambo sa Templo sang aton Dios,
14: nga nagapamunga pa sa iya katigulangon,
: kag sa gihapon malagtom kag mabakod.
15: Nagapakita ini nga ang Ginoo matarong,
: wala sing sayop sa iya nga akon mangangapin.