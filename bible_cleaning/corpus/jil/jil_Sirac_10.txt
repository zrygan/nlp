1: Ang maalam nga pangulo nagatudlo sang iya mga tawo,
: kag nagagahom sa ila sa husto kag maayo nga pagdumala.
2: Kon ano ang pangulo amo man ang mga opisyales,
: kon ano ang gobernador amo man ang mga pumoluyo.
3: Ang isa ka hari nga wala sing alam amo ang kalaglagan sang iya sinakpan,
: pero ang maalam nga mga pangulo nagapauswag sang siudad.
4: Ang pagginahom sang kalibutan yara sa mga kamot sang Ginoo,
: sa nagakaigo nga tion nagapili sia sang tawo nga bagay sa paggahom sini.
5: Yara sa mga kamot sang Ginoo ang tanan nga kauswagan sang tawo,
: sia amo ang nagapasidungog sa mga nagahimo sang kasugoan.
6: Indi ka maghupot sing kaakig batok sa imo isigkatawo sa tagsa ka sayop nga iya nahimo,
: kag indi ka magpadaladala sa imo bugal.
7: Ang pagkabugalon ginakaugtan sang Dios kag sang tawo,
: kag ang pagkadi-matarong ginakaakigan nila.
8: Ang ginharian nagabaylobaylo halin sa isa ka pungsod pakadto sa isa ka pungsod,
: tungod sang pagkadi-matarong, sang pagpabugal, kag sang kwarta.
9: Ano bala ang mapabugal sang tawo? Yab-ok lamang sia kag abo,
: bisan buhi pa sia, ang lawas nagakadunot na.
10: Ang malawig nga balatian nagahikay sang ikasarang sang manugbulong;
: ang hari ayhan buhi karon nga adlaw, mahimo manginbangkay buas.
11: Kon mapatay ang isa ka tawo,
: ang iya maangkon amo ang mga ulod, mga sapat kag mga lago.
12: Ang pagsugod sang bugal sang tawo amo ang pagsikway sa Ginoo,
: kag ang pagpahilayo sang tagipusoon sang tawo sa iya Manunuga.
13: Tungod kay ang ginsugoran sang bugal amo ang sala,
: ang bisan sin-o nga nagaangkon sini magaula sing mga kalautan.
: Gani ang Ginoo nagapadala sa ila sing tumalagsahon nga mga silot
: kag nagadala sa ila sa bug-os nga kapahamakan.
14: Ang Ginoo nagalaglag sang mga trono sang mga prinsipe
: kag nagabulos sang mapainuboson nga mga tawo sa ila lugar.
15: Ang Ginoo nagagabot sang bugalon nga mga pungsod sa ila mga gamot
: kag sa baylo nagapatindog sia sang mga mapainuboson sa ila lugar.
16: Ginapukan sang Ginoo ang mga ginharian sang mga kapungsoran,
: kag nagalaglag sa ila sa mga sadsaran gid sang duta.
17: Ang iban ginakuha niya kag ginalaglag sila
: agod nga madula sa duta ang ila handumanan.
18: Ang bugal indi amo ang tuyo sang Manunuga para sa tawo
: ukon ang masingkal nga kaakig para sa mga anak sang isa ka babayi.
19: Ano bala nga tinuga ang takos pasidunggan?
: Ang mga katawhan.
: Ano nga rasa sang tawo ang takos pasidunggan?
: Ang nagatahod sa Ginoo.
: Ano bala nga tinuga ang takos tamayon?
: Ang mga katawhan.
: Ano nga rasa sang tawo ang takos tamayon?
: Ang nagalapas sang mga kasugoan sang Ginoo.
20: Ang pangulo sang mga mag-ulotod takos pasidunggan
: kag ang mga nagatahod sa Ginoo takos pasidunggan sa iya panulok.
22: Ang mapabugal sang mga manggaranon, sang mga bantog, kag sang mga imol
: amo ang pagtahod lamang sa Ginoo.
23: Indi nagakabagay ang pagtamay sa isa ka imol nga tawo pero maalam,
: kag indi husto ang pagpasidungog sa tawo nga makasasala.
24: Ang prinsipe, ang hukom, kag ang pangulo nagaagom sing mga kadungganan,
: pero wala sing isa sa ila nga mas gamhanan pa sang sa tawo nga nagatahod sa Ginoo.
25: Ang maalam nga ulipon pagaalagaron sang hilway nga mga tawo,
: kag ang tawo nga may paghangop indi magreklamo sini.
26: Indi pag-ipakitakita ang imo kinaadman sa imo pag-obra,
: kag indi ka magpabugal samtang yara ka sa kapiutan.
27: Mas maayo pa ang tawo nga nagaobra sing tudotudo, nga may madamo nga mga pagkabutang,
: sang sa nagapakunokuno nga wala man sing ginakaon.
28: Anak ko, sa wala sing pagpabugal, tahura ang imo kaugalingon,
: kag usisaa ang imo kaugalingon nga ikasarang.
29: Sin-o bala ang magapakamatarong sang isa ka tawo nga nagatamay sang iya kaugalingon,
: ukon magtaha sang isa ka tawo nga nagahikay sang iya kaugalingon?
30: Ang imol nga tawo ginapasidunggan tungod sang iya kaalam, kag
: ang manggaranon tungod sang iya manggad.
31: Kon ang isa ka tawo ginapasidunggan tungod sang iya kaimulon, daw ano pa gid kon sia manggaranon!
: Kag kon sia ginatamay sa iya pagkamanggaranon, daw ano pa gid sa iya kaimulon!