1: Pamatii ako, O Ginoo , kag sabta ako,
: kay maluya ako kag wala sing ikasarang.
2: Luwasa ako sa kamatayon, tungod kay ako mainunongon sa imo,
: luwasa ako, kay ako imo alagad kag nagasalig ako sa imo.
3: Ikaw amo ang akon Dios, gani kaluoyi ako, O Ginoo ,
: nagapangamuyo ako sa imo sa bug-os nga adlaw.
4: Lipaya man ang imo alagad, O Ginoo ,
: tungod kay ang akon mga pangamuyo nagalambot sa imo.
5: O Ginoo , maayo ka sa akon kag mapinatawaron,
: puno sang mapinadayunon nga gugma sa tanan nga nagapangamuyo sa imo.
6: Pamatii man, O Ginoo , ang akon pangamuyo,
: dungga ang akon pagpangayo sing bulig.
7: Nagapanawag ako sa imo sa mga tion sang kagamo,
: tungod kay ginasabat mo ang akon mga pangamuyo.
8: Wala sing iban nga dios kaangay sa imo, O Ginoo ,
: wala sing isa nga makahimo sang imo nahimo.
9: Ang tanan nga mga kapungsoran imo gintuga,
: gani magaabot sila kag magaluhod sa imo,
: magadayaw sila sang imo pagkagamhanan.
10: Ikaw gamhanan kag nagahimo sang makatilingala nga mga butang,
: ikaw lamang amo ang Dios.
11: Tudloi ako, O Ginoo , sang luyag mo nga himuon ko,
: kag ako magatuman sa imo nga may katutom,
: tudloi ako sa pag-alagad sa imo sa bug-os nga pagkatutom.
12: Magadayaw ako sa imo sa bug-os ko nga tagipusoon, O Ginoo nga akon Dios,
: isugid ko ang imo pagkagamhanan sa walay katapusan.
13: Daw ano kadako sang imo mapinadayunon nga gugma para sa akon!
: Ginluwas mo ako gikan sa kadadalman sang lulobngan.
14: O Dios, ang mga bugalon nagapalapit sa pagsumpong sa akon,
: may guban sang mapintas nga mga tawo nga nagatinguha sa pagpatay sa akon,
: mga tawo nga wala nagasapak sa imo.
15: Apang ikaw, O Ginoo , maluloy-on kag mahigugmaon nga Dios,
: indi madali mangakig, malulo sa gihapon kag matutom.
16: Balik ka sa akon kag kaluoyi ako,
: pabakura kag luwasa ako,
: tungod kay ako nagaalagad sa imo subong sang ginhimo sang akon iloy.
17: Pamatud-i sa akon ang imo kaayo, O Ginoo ,
: ang mga nagadumot sa akon magakahuya,
: kon ila makita nga ikaw nagalipay kag nagabulig sa akon.