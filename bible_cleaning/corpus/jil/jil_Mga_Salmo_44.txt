1: Nabatian gid sang amon mga dulonggan, O Dios,
: ginsugiran kami sini sang amon mga katigulangan,
: nahanungod sang dalagku nga mga butang nga imo ginhimo sa ila panahon,
: sang una nga mga inadlaw
2: kon paano nga ikaw gid ang nagtabog sang mga pagano,
: kag ginpaestar mo ang imo mga tawo sa ila duta;
: kon paano ang pagsilot mo sang iban nga mga kapungsoran,
: pero ginpauswag mo ang imo mga tawo.
3: Ang imo mga tawo wala mag-agaw sang duta paagi sa ila mga espada,
: wala nila madaog ini paagi sa ila kaugalingon nga gahom;
: kundi paagi sa imo gahom kag kusog,
: tungod sang pagsalig nga ikaw nagaupod sa ila,
: sa pagpakita nga imo sila ginahigugma.
4: Ikaw ang akon hari kag ang akon Dios,
: ikaw nagahatag sang kadalag-an sa imo mga tawo.
5: Paagi sa imo gahom ginalutos namon ang amon mga kaaway,
: sa imo ngalan ginadaug namon ang amon mga kasumpong.
6: Wala ako nagasalig sa akon pana,
: ukon sa akon espada sa pagluwas sa akon,
7: pero ikaw nagluwas sa amon gikan sa amon mga kaaway,
: kag ginlutos mo ang mga nagadumot sa amon.
8: Dayawon namon ikaw sa gihapon
: kag pasalamatan namon ikaw sa walay katubtoban.
9: Pero karon, O Dios, ginsikway mo kami kag ginpalutos,
: wala mo na ginaupdi ang amon mga hangaway.
10: Ginpapalagyo mo kami sa amon mga kaaway,
: kag gin-agaw nila ang amon mga pagkabutang.
11: Gintugot mo nga ihawon kami kaangay sang mga karnero,
: ginpaalaplaag mo kami sa iban nga mga pungsod.
12: Ginbaligya mo sing barato ang imo kaugalingon nga mga tawo,
: kag wala ka gid nakaganansya sa imo pagbaligya.
13: Ang amon mga kaingod nakakita sang imo ginhimo sa amon,
: kag ginyaguta kag ginlangulango nila kami.
14: Ginhimo mo kami nga talamayon sa mga kapungsoran,
: nagalungolungo sila sang ila mga ulo sa paghikay sa amon.
15: Pirme lang ako ginatamay,
: kag naputos ako sang kahuloy-an,
16: sa pagpamati sang mga pagyaguta kag mga pagpasipala
: sang akon mga kaaway kag sang mga nagadumot sa akon.
17: Ini tanan nahanabo sa amon bisan pa nga wala kami magkalipat sa imo,
: ukon maglalis sang kasugtanan nga imo ginhimo upod sa amon.
18: Wala kami nagdi-mainunongon sa imo,
: wala man kami naglapas sang imo mga sugo.
19: Pero imo kami ginpabay-an sa mga sapat nga talunon,
: ginpatumbayaan mo kami sa mangitungito nga kadudulman.
20: Kon nag-untat kami sa pagsimba sa amon Dios,
: kag nagpangamuyo sa iban nga dios,
21: kuntani nasapwan mo gid ini,
: tungod kay nahibaluan mo ang amon tinago nga mga panghunahuna.
22: Pero tungod sa imo ginapamatay kami sa tanan nga tion,
: kag ginakabig kami nga mga karnero nga ilihawon.
23: Magmata ka, O Ginoo! Ngaa bala nagakatulog ikaw?
: Bangon ka! Indi man kami pagsikwaya sing dayon!
24: Ngaa bala nagapanago ka sa amon?
: Indi man pagkalimti ang amon pag-antos kag kabudlayan!
25: Nagahagmak kami sa duta,
: nagahaplak kami sa yab-ok nga nalutos.
26: Bangon ka kag tabangi kami!
: Tungod sang imo mapinadayunon nga gugma, luwasa kami!