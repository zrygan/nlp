1: Natak-an na ako sa pagkabuhi.
: Ipautwas ko ang akon reklamo, magahambal ako nga may kalain sang buot.
2: Indi ako pagkondenaha, O Dios.
: Sugiri ako kon ano ang imo panumbongon batok sa akon.
3: Maayo bala nga ikaw magmapintas?
: Nga ikaw magtamay sang imo mismo ginhimo?
: Kag ikaw magkalipay sa mga padihot sang malaut nga mga tawo?
4: Makakita ka bala subong sang pagkakita sang tawo, kag makahangop ka bala subong sang paghangop sang tawo?
5: Malip-ot bala ang imo kabuhi subong sang amon?
6: Karon, ngaa bala ginabantayan mo ang tanan ko nga mga kasal-anan
: kag ginausisa mo ang tagsa ko ka sayop?
7: Nahibaluan mo nga wala ako sing sala,
: nga wala sing may makaluwas sa akon gikan sa imo.
8: Ang imo mga kamot naghimo kag nagdihon sa akon,
: kag karon ina man nga mga kamot nagalaglag sa akon.
9: Dumdoma, O Dios, nga ginhimo mo ako gikan sa lunang,
: imo bala ako dugmokon liwat pabalik sa yab-ok?
10: Ginhatagan mo sing kusog ang akon amay sa paghimo sa akon,
: ginpatubo mo ako sa tiyan sang akon iloy.
11: Ginbuhat mo ang akon lawas nga may mga tul-an kag mga ugat
: kag ginputos mo ang akon mga tul-an sing mga unod kag panit.
12: Ginhatagan mo ako sing kabuhi kag malig-on nga gugma,
: kag ang imo pagtatap nagatipig sang akon kabuhi.
13: Pero karon nahibaluan ko nga sa tanan nga tion sadto
: may sekrito ikaw nga tinutuyo sa paghalit sa akon.
14: Nagbantay ikaw kon bala magapakasala ako,
: agod indi mo ako pagpatawaron.
15: Sa tion nga makasala ako, makaluluoy ako sa imo,
: pero kon maghimo ako sing matarong, wala man ako sing ipabugal.
: Makaluluoy ako kag napun-an sing kahuy-anan.
16: Kon magmadinalag-on gid man ako,
: ginalagas mo ako subong sang leon,
: nagahimo ikaw sing mga milagro sa paghalit sa akon.
17: Sa gihapon may saksi ikaw batok sa akon,
: ang imo kaakig sa akon nagadugang nga nagadugang,
: wala nagauntat ang imo pagpadala sang mga soldado nga handa sa pagsalakay sa akon.
18: Ngaa bala, O Dios, gintugot mo nga matawo ako?
: Kuntani maayo pa nga napatay ako sa wala pa sing may nakakita sa akon.
19: Kuntani napatay na lang ako kag sa gilayon ginlubong nila ako.
: Mas maayo pa ini sang sa pagkabuhi.
20: Indi bala ilisipon na lang ang akon mga inadlaw? Pabay-i lang ako!
: Tugoti ako nga magkalipay sa akon nabilin nga mga tion.
21: Sa indi madugay magataliwan ako kag indi na gid magbalik,
: pakadto sa madulom, kag masubo nga duta,
22: isa ka duta sang kadudulman, mga landong, kag kagamo,
: sa diin bisan ang kapawa kadudulman.