1: O Dios, kami nga imo mga tawo dapat magdayaw sa imo sa Sion
: kag maghatag sa imo sang amon mga ginsaad,
2: tungod kay ikaw nagasabat sang mga pangamuyo.
: Ang tanan nga mga tawo magapalapit sa imo
3: tungod sang ila mga sala.
: Ang amon kasaypanan nagapabug-at sa amon,
: pero ginapatawad mo ini.
4: Malipayon ang imo mga pinili,
: nga imo ginadala sa pag-estar sa imo santuaryo.
: Mabusog kami sang maayo nga mga butang sa imo balay,
: ang mga kaayuhan sang imo balaan nga Templo.
5: Ginasabat mo kami, paagi sa pagpadaog sa amon,
: kag ginaluwas mo kami sa imo paghimo sang makatilingala nga mga butang.
: Ang mga katawhan sa bug-os nga kalibutan,
: kag sa tabok sang malayo nga kadagatan, nagasalig sa imo.
6: Ginapahamtang mo ang mga kabukiran sa lugar sini paagi sa imo kusog,
: sa pagpakita sang imo daku nga gahom.
7: Ginpalinong mo ang dinaguhob sang mga dagat,
: kag ang kinagahod sang mga balod,
: ginapahipos mo ang kinagula sang mga katawhan.
8: Ang bug-os nga kalibutan nagakahadlok,
: tungod sang dalagku nga mga butang nga imo ginhimo.
: Ang imo mga binuhatan nagadala sing paghinugyaw
: halin sa isa ka punta sang duta pakadto sa isa.
9: Nagapakita ka sa imo pag-atipan sang duta sa imo pagpadala sang ulan,
: ginahimo mo ini nga maayo kag mapinatubason.
: Ang imo suba, O Dios, puno sang tubig
: sa paghatag sa duta sang mga patubas.
: Amo ini ang imo ginahimo
10: nagapadala ikaw sing madamo nga ulan sa naarado nga mga kaumhan
: kag ginapatubigan nimo ini,
: ginapahumok mo ang duta sa mga talithi
: kag ginapatubo mo ang bag-o nga mga tanom.
11: Madamo gid nga patubas ang imo ginahatag tungod sang imo kaayo!
: Bisan diin ka magkadto may kabuganaan.
12: Ang mga pasto puno sang kasapatan,
: ang kilid sang mga bakulod puno sang kalipay.
13: Ang mga latagon puno sang mga karnero,
: kag ang kapatagan puno sang trigo.
: Ang tanan nagahinugyaw kag nagakinanta sa kalipay.