1: Sang si Acaz nga anak ni Jotam kag apo ni Uzias amo ang hari sang Juda, si Rezin nga hari sang Siria upod kay Peca nga anak ni Remalias nga hari sang Israel, naggubat sang Jerusalem, pero wala nila ini maagaw.
2: Sang pagkabati sang hari sang Juda nga ang mga hangaway sang Siria yara na sa duta sang Israel, sia kag ang iya mga katawhan hinadlukan gid sa bagay nga nagkulurog sila kaangay sang mga kahoy nga ginauyog sang hangin.
3: Ang Ginoo nagsiling kay Isaias, Dalha ang imo anak nga si Sear-jasub kag maglakat ka sa pagsugata kay Haring Acaz. Makita mo sia sa dalan sa diin nagaobra ang mga manughabol, sa punta sang kanal nga ginailigan sang tubig halin sa punong nga naibabaw.
4: Singgana sia nga mag-andam, magkalma, kag indi magkahadlok ukon magsalasala. Ang kaakig ni Haring Rezin kag sang iya mga tinawo nga taga-Siria, kag ni Haring Peca wala sing katalagman pareho sang aso halin sa duha ka dungkolan.
5: Ang Siria, upod sa Israel kag sang iya hari nagaplano batok sa imo.
6: Ang tuyo nila amo ang paggubat sang Juda, sa pagpahadlok sa mga tawo agod mag-upod sa ila, kag dayon himuon nga hari ang anak ni Tabeel.
7: Pero ako, ang Ginoo nga Gamhanan nagasiling nga indi ini matabo.
8: Tungod kay ang Damasco kapital lamang nga siudad sang Siria, kag ang Damasco ginagamhan lamang ni Haring Rezin. Nahanungod sa Israel, sa sulod sang sesentay singko ka tuig malaglag ini kag indi na makatindog subong isa ka pungsod.
9: Ang Samaria kapital lamang nga siudad sang Israel, kag ang Samaria ginagamhan lamang ni Haring Peca.
: Kon ang inyo pagtuo indi mabakod, indi kamo makapadayon.
10: Ang Ginoo nagpadala sing isa pa gid ka mensahe kay Acaz
11: Pangayo ka sa Ginoo nga imo Dios sing isa ka tanda. Ayhan magahalin ini sa kadadalman sa kalibutan sang mga patay ukon halin sa langit sa ibabaw.
12: Si Acaz nagsabat, Indi ako magpangayo sing isa ka tanda. Indi ko pagtilawan ang Ginoo .
13: Tungod sini si Isaias nagsiling, Karon, mga kaliwat ni Haring David, pamati kamo. Indi maayo para sa inyo ang pagpaugtas sa mga tawo, paugtason man bala ninyo ang Dios?
14: Karon ang Ginoo mismo magahatag sa inyo sang isa ka tanda: Ang isa ka dalaga magabusong kag magabata sing isa ka anak nga lalaki kag pagatawgon sia nga Emanuel.
15: Sa tion nga makahibalo na sia kon ano ang maayo kag malain, magakaon sia sing gatas kag dugos.
16: Bisan sa wala pa mag-abot ina nga tion, ang mga duta sang duha ka mga hari nga nagpahadlok sa inyo pagabayaan.
17: Ang Ginoo magapadala sa imo, sa imo mga tawo, kag sa bug-os nga harianon nga panimalay sing magamo nga mga adlaw nga sobra pa kalain halin sang pagpihak sang ginharian sang Israel sa Judaipagubat niya kamo sa hari sang Asiria.
18: Kon mag-abot ina nga tion, ang Ginoo magapanihol subong patimaan sa mga Ehiptohanon sa pag-abot kaangay sang mga langaw gikan sa pinakamalayo nga ginahalinan sang Nilo, kag sa mga Asiriahanon sa pag-abot halin sa ila duta kaangay sang mga putyokan.
19: Magahugpa sila sa batuhon nga mga kapatagan kag sa mga kweba sa dalagku nga mga bato, kag tabunan nila ang tanan nga mga kahoy nga magamay kag ang tanan nga mga palahalban.
20: Kon mag-abot ina nga tion, ang Ginoo magasuhol sang isa ka barbero halin sa Eufratesang hari sang Asiria!kag sia magabarbas sang inyo mga bungot, kag magakiskis sang buhok sa inyo mga ulo kag sang mga bulbol sa inyo mga lawas.
21: Kon mag-abot ina nga tion, bisan ang isa ka mangungoma may isa lamang ka bakiya nga baka kag duha ka mga karnero,
22: magahatag ini sila sing madamo nga gatas kag indi sia pagkulangon. Ang tanan nga buhi nga nabilin sa duta may gatas kag dugos nga kalan-on.
23: Kon mag-abot ina nga tion, ang labing maayo nga talamnan sang ubas nga may linibo ka mga puno, ang tagsa ka talamnan sang ubas nga nagabili sang 1,000 ka bilog nga pilak, pagalumson sang mga talungon kag mga sapinit.
24: Wala sing isa nga mangahas sa pagkadto didto nga wala sing pana. Ang bug-os nga pungsod mapuno sang mga sapinit kag sang mga talungon.
25: Ang tanan nga mga kabakuloran nga sang una gintamnan pagatuboan sang mga sapinit kag mga tunok, kag wala sing isa nga mangisog sa pagkadto didto. Manginhalalban ini sang mga baka kag mga karnero.