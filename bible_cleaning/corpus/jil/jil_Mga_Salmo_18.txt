1: O Ginoo , daw ano ang akon paghigugma sa imo!
: Ikaw ang akon mangangapin.
2: Ang Ginoo amo ang nagaamlig sa akon,
: sia amo ang akon malig-on nga pamakod.
: Ang akon Dios amo ang akon mangangapin,
: kag upod sa iya indi ako maano.
: Sia amo ang akon taming,
: ginaapinan niya ako agod indi ako maano.
3: Nagpanawag ako sa Ginoo ,
: kag iya ako ginluwas sa akon mga kaaway.
: Dayawon ang Ginoo !
4: Ang lubid sang kamatayon nagsambod sa akon,
: ang mga balod nga nagalaglag naglapaw sa akon.
5: Ang lubid sang kamatayon nagsambod sing hugot sa akon,
: kag ang lulobngan naghanda sang iya tugalbong para sa akon.
6: Nagpanawag ako sa Ginoo sa akon kalisdanan,
: nagpanawag ako sa akon Dios agod buligan.
: Sa iya templo nabatian niya ang akon tingog,
: ang akon pagpanawag sa pagpangayo sing bulig nakalambot sa iya palamatin-an.
7: Dayon ang duta naglinog kag nagkurog,
: ang mga sadsaran sang mga bukid nag-uyog kag nagtay-og,
: tungod kay ang Dios nangakig!
8: Nagtub-ok ang aso sa iya ilong,
: naggwa sa iya baba ang nagaharahara nga kalayo kag nagadabdab nga mga baga.
9: Ginbuksan niya ang langit kag nagpanaog sia,
: nga may gal-om sa idalom sang iya mga tiil.
10: Nagsakay sia sa kerubin kag naglupad,
: nag-abot sia sa hinali nga nagasakay sa mga pakpak sang hangin.
11: Gintabunan niya ang iya kaugalingon sang kadudulman,
: ang madamol nga mga gal-om nga puno sang tubig naglibot sa iya.
12: Yelo nga daw mga bato kag nagadabdab nga mga baga
: nagikan sa kilat nga yara sa atubang niya,
: kag naglapos ini sa madamol nga mga gal-om.
13: Dayon ang Ginoo nagdaguob gikan sa langit,
: kag nabatian ang tingog sang Labing Mataas.
14: Ginpana niya ang iya mga baslay, kag nag-alaplaag ang iya mga kaaway,
: ginpakirab niya ang kilat, kag nagtal-as sila.
15: Nakit-an ang kadadalman sang kadagatan,
: kag ang mga sadsaran sang duta nabuksan,
: sang pagsaway mo sang imo mga kaaway, O Ginoo ,
: kag sang pagdaguob sang imo tingog sa kaakig.
16: Gikan sa langit gindawhat ako sang Ginoo ,
: iya ako ginbatak gikan sa madalom nga tubig.
17: Ginluwas niya ako sa akon gamhanan nga mga kaaway,
: kag sa tanan nga nagadumot sa akon,
: kay indi ako makasarang sa ila.
18: Sang yara ako sa kalalat-an ila ako ginsalakay,
: pero gin-apinan ako sang Ginoo .
19: Ginlikaw niya ako sa katalagman,
: ginluwas niya ako tungod kay iya ako nahamut-an.
20: Ang Ginoo naghatag sa akon sing balos tungod kay matarong ako,
: ginbendisyunan niya ako tungod kay wala ako sing sala.
21: Gintuman ko ang kasugoan sang Ginoo ,
: wala ako nagtalikod sa akon Dios.
22: Ginatuman ko ang tanan niya nga mga kasugoan,
: wala ko ginalapas ang iya mga sugo.
23: Nakahibalo sia nga wala ako sing kasaypanan,
: nga ang malaut akon ginalikawan.
24: Gani, ginhatagan niya ako sing balos tungod kay nagahimo ako sing matarong,
: kag nakahibalo sia nga wala ako sing sala.
25: Ikaw, O Ginoo , matutom sa mga matutom sa imo,
: kag maayo gid sa mga himpit.
26: Putli ka sa mga putli,
: pero ginadumtan mo ang mga malaut.
27: Ginaluwas mo ang mga mapainuboson,
: pero ginasumpo mo ang mga bugalon.
28: O Ginoo , nagahatag ka sa akon sing kapawa,
: ang akon Dios nagasubol sang kadudulman nga yara sa akon.
29: Ginahatagan mo ako sing kusog sa pagsalakay sang akon mga kaaway,
: kag sang gahom sa pagguba sang ila mga depensa.
30: Daw ano kahimpit sang mga binuhatan sini nga Dios!
: Daw ano ka masaligan ang iya mga pulong!
: Kaangay sia sang taming
: sa tanan nga nagadangop sa iya.
31: Ang Ginoo lamang amo ang Dios,
: ang Dios lamang amo ang aton mangangapin.
32: Sia ang Dios nga nagahatag sa akon sing kusog,
: ginaapinan niya ako nga indi maano sa akon dalanon.
33: Ginapalig-on niya ang akon mga tikang subong sang usa,
: ginabantayan niya ako sa kabukiran.
34: Ginahanas niya ako para sa inaway,
: agod mabingat ko ang labing mabaskog nga pana.
35: Ikaw, O Ginoo , nagaapin kag nagaluwas sa akon,
: nangingamhanan ako sa imo pag-atipan,
: kag ang imo gahom nagaapin sa akon.
36: Tungod sa imo wala ako madakpi,
: kag wala ako mahulog sa kamot sang kaaway.
37: Ginalagas ko ang akon mga kaaway kag nadakpan ko sila,
: wala ako mag-untat tubtob malutos ko sila.
38: Ginalampusan ko sila, kag indi na sila makabangon,
: nalutos sila kag nagahamyangon sa akon tiilan.
39: Ginahatagan mo ako sing kusog sa pag-away,
: kag pagdaog sa akon mga kaaway.
40: Ginapatal-as mo ang akon mga kasumpong,
: ginalaglag ko ang mga nagadumot sa akon.
41: Nagapangayo sila sing bulig, pero wala sing may makaluwas sa ila,
: nagapanawag sila sa Ginoo , pero wala niya sila pagsabta.
42: Ginadugmok ko sila kaangay sang
: yab-ok nga ginapalid sang hangin,
: ginatasak ko sila, kaangay sang lunang sa mga dalan.
43: Ginaluwas mo ako sa mabinatuon nga mga katawhan,
: kag ginapadumala mo ako sang mga kapungsoran,
: ang mga tawo nga wala ko anay makilala akon na karon mga ginsakpan.
44: Kon mabatian nila ako, nagatuman sila gilayon,
: ang mga dumoluong nagaduko sa atubang ko.
45: Nadulaan sila sing kaisog,
: kag gikan sa ila mga pamakod naggwa sila nga nagakurog.
46: Buhi ang Ginoo ! Dayawon ang akon mangangapin!
: Ang Dios amo ang akon manluluwas! Isugid ang iya pagkagamhanan!
47: Ginpadaog niya ako batok sa akon mga kaaway,
: iya ginpaidalom ang mga tawo sa akon gahom,
48: kag iya ako ginaluwas sa akon mga kasumpong.
: Tungod sa imo, O Ginoo , nagadaog ako batok sa akon mga kaaway,
: kag ginaapinan mo ako sa mapintas nga mga tawo.
49: Gani, O Ginoo , sa tunga sang kapungsoran nagadayaw ako sa imo,
: nagaamba ako sing mga pagdayaw sa imo.
50: Dalagku nga mga pagdaog ang ginahatag sang Dios sa iya hari,
: ginapakita niya ang iya mapinadayunon nga gugma sa iya pinili,
: sa kay David kag sa iya mga kaliwat sa walay katubtoban.