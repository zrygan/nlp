1: Amo ini ang talalupangdon nga mga pulong nga ginhambal sang iloy ni Haring Lemuel sa iya
2: Ikaw ang akon pinalangga nga anak, ang sabat sang akon mga pangamuyo. Ano bala ang isiling ko sa imo?
3: Indi paggamita ang tanan mo nga kusog kag tanan mo nga kwarta sa mga babayi, kay ang mga hari nagkalapukan tungod sa ila.
4: Lemuel, magpamati ka. Ang mga hari indi dapat mag-inom sang bino, ukon maghandom sang makahulobog nga ilimnon.
5: Kon mag-inom sila, nagakalipat sila sang mga kasugoan, kag wala nila ginasapaka ang mga kinamatarong sang mga tawo nga may kinahanglan.
6: Paimna sing bino kag makahulobog nga ilimnon ang mga nagahimumogto kag ang mga yara sa kabudlayan,
7: kag malimtan nila ang ila kaimulon kag mga kalisod.
8: Maghambal ka para sa mga tawo nga indi makahambal para sa ila kaugalingon. Apini ang mga kinamatarong sang tanan nga wala sing may nagaapin.
9: Maghambal ka para sa ila, kag magmatarong ka nga hukom. Apini ang mga kinamatarong sang mga imol kag nawad-an.
10: Daw ano kabudlay ang pagpangita sang isa ka huwaran nga asawa! Labaw pa sia sang sa mga alahas!
11: Ang iya bana nagasalig sa iya, kag sia nga bana indi makulangan sang iya kinahanglanon.
12: Samtang nagakabuhi pa sia, wala sia sing ginahimo nga malain sa iya bana, kundi maayo lang.
13: Maukod sia sa paghabol sang tela nga delana kag lino.
14: Nagadala sia sing pagkaon sa ila balay gikan sa malayo nga mga lugar, kaangay sang mga bapor sa negosyo.
15: Nagamata sia sing aga pa sa paghanda sing pagkaon para sa iya panimalay kag nagatudlo sa iya mga suloguon nga babayi kon ano ang ila dapat himuon.
16: Ginatan-aw niya ang uma nga balaklon, kag ginabakal niya ini, kag sa iya natipon nga kwarta ginapatamnan niya ini sang ubas.
17: Mabakas sia, mapisan kag maayo sing lawas.
18: Nahibal-an niya ang kapuslanan sang iya ginahimo, kag nagaobra sia tubtob hanagob na ang kagab-ihon.
19: Sia ang nagahimo sang iya bunang kag nagahabol sang iya bayu.
20: Maalwan sia sa imol kag nawad-an.
21: Wala sia nagapalibog kon magtigtulognaw, tungod kay ang iya panimalay may panapton para sa tugnaw.
22: Nagahimo sia sing mga tela nga inugtabon sa katre, kag nagabayo sia sang mapino nga lino nga pula.
23: Ang iya bana kilala sing maayo, isa sia ka opisyal sang banwa.
24: Nagahimo sia sing mga bayu kag mga paha kag ginabaligya niya ini sa mga negosyante.
25: Mabakod sia kag ginatahod, kag wala sia mahadlok sang palaabuton.
26: Maalam sia kag malulo maghambal.
27: Wala sia nagapahuway sa pag-obra, kag nagaatipan sia sang kinahanglanon sang iya panimalay.
28: Ang iya mga kabataan nagapakamahal sa iya kag ang iya bana nagadayaw sa iya.
29: Ang iya bana nagasiling, Madamo ang maayo nga mga asawa, pero ikaw ang labing maayo sa tanan.
30: Ang kagayon malimbungon kag ang katahom umalagi, pero ang babayi nga nagatahod sa Ginoo dapat dayawon.
31: Pasidunggi sia tungod sang tanan niya nga ginahimo. Bagay sia tahuron sang tanan.