1: Ang iya daku nga gahom nagalambot sa bug-os nga bahin sang kalibutan kag iya ginabutang ang tanan sa mapuslanon nga pagkahimtang.
2: Pinalangga ko ang Kaalam. Ginpangaluyagan ko sia halin pa sang bata ako kag luyag ko nga mangin-asawa sia. Ginhigugma ko ang iya katahom.
3: Iya ginahimaya ang dungganon niya nga pagkatawo paagi sa iya pagkabuhi upod sa Dios, ang Ginoo sang tanan nga nagahigugma sa iya.
4: Kabisado niya ang mga misteryo sang Dios kag nagabulig sia sa iya mga ginabuhat.
5: Maayo bala ang pag-angkon sang manggad sa sining kinabuhi? Wala na sing may makapamanggaranon sa imo sing labi luas sang sa Kaalam nga nagapatigayon sa tanan sa pagpangabudlay.
6: Mapuslanon bala ang pag-angkon sang kinaalam? Wala na sing mas maayo sang sa Kaalam nga nagahatag porma sa tanan nga nagakabuhi.
7: Palangga mo bala ang katarungan? Ang tanan nga mga virtud hinimuan sang Kaalam: ang katarungan kag kaisog, ang pagpugong sang kaugalingon kag paghangop. Ang kabuhi indi makahatag sa aton sing mas mahal pa sang sa sini.
8: Luyag ka bala nga magsangkad ang imo eksperiensya? Ang Kaalam nakahibalo sang mga pagtulon-an sang maragtas sang mga tawo kag sarang sia makahibalo sang palaabuton. Mapaathag niya ang ginasiling sang mga tawo kag makalubad sia sang mga palaligban. Nahibaluan niya ang mga milagro nga pagabuhaton sang Dios kag kon paano nagakatabo ang kasaysayan sang mga tawo.
9: Gani ginpakamaayo ko ang pagdala sang Kaalam sa balay agod magpuyo sia upod sa akon tungod kay akon nahibaluan nga magahatag sia sa akon sang maayo nga panugyan kag magahatag sa akon sang paglipay sa tion sang kasubo kag kalalat-an.
10: Nagsiling ako sa akon kaugalingon, Tungod sa Kaalam pagapasidunggan ako sang mga tawo sa ila pagtililipon. Ang mga tigulang magatahod sa akon bisan pa nga bataon ako.
11: Ila masapwan nga madalom ang akon mga panghunahuna kag ang mga yara sa gahom magakaluyag sa akon.
12: Sa akon paghipos, magahulat sila sa akon paghambal, kag kon maghambal ako, magapamati sila. Bisan pa nga malawig ang akon pamulongpulong, magapamati sila sing maayo.
13: Tungod sa Kaalam maangkon ko ang kabuhi nga di-mamalatyon; magakabuhi ako sing walay katapusan sa mga handumanan sang mga magakabuhi sa tapos ako makataliwan.
14: Magagahom ako sa mga pungsod kag mga katawhan;
15: ang makahaladlok nga mga manugpigos magakurog sa pagkabati nila sang akon ngalan. Manginbantog ako subong maayo nga hari kag maisog nga soldado.
16: Sa akon pagpauli sa Kaalam, maangkon ko ang kaayawan tungod kay sa iya tupad wala sing kagamo kag kasakit, kundi kalipay lang kag kasadya.
17: Gani akon gindumdom ini: ang pagpakasal sa Kaalam amo ang pagkabuhi tubtob sa walay katubtoban,
18: ang paghigugma sa iya amo ang himpit nga kalipay, ang pagbuhat sang iya mga bulohaton amo ang pag-angkon sang manggad nga indi matakos, ang pagpakig-upod sa iya amo ang pag-angkon sang maayo nga paghukom, kag ang pagpakigsugilanon sa iya amo ang pag-angkon sang kadungganan. Gani hugot ang akon pamat-od sa pagpangasawa sa Kaalam.
19: Maayo ako sing pamatasan halin sang bata pa ako. Mapalaron ako sa pag-angkon sang maayo nga kalag, ukon ginhatagan ako sang maayo nga lawas tungod kay maayo na ako.
20: Pero akon nahangpan nga indi ko maangkon ang Kaalam kon indi sia pag-ihatag sa akon sang Dios kag sa paghibalo nga ang Dios lamang ang makahatag sini sa akon tuman na nga palatandaan sang paghangop. Gani nagpangamuyo ako sa Ginoo sa bug-os ko nga tagipusoon