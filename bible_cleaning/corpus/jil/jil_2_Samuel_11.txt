1: Sa tapos ang tigtulognaw, sa panahon nga ang mga hari nagalakat sa pagpakig-away, ginpadala ni David si Joab upod ang iya mga opisyales kag ang mga hangaway sang Israel; ginlutos nila ang mga Amonhon kag ginkibon ang siudad sang Raba. Pero si David nagpabilin sa Jerusalem.
2: Isa sadto ka hapon, si David nagbangon gikan sa iya pagpahuway kag nagsaka sia sa atop sang palasyo. Samtang nagadayandayan sia sa atop, may nakita sia nga isa ka babayi nga nagapaligo. Matahom sia kaayo.
3: Gani nagpasugo sia sa pag-usisa kon sin-o ini nga babayi, kag nahibal-an niya nga sia amo si Batseba, anak nga babayi ni Eliam kag asawa ni Urias nga Hethanon.
4: Si David nagpasugo nga dalhon ini nga babayi sa iya, gindala nila sia kay David kag ginhuliran sia ni David. Bag-o lang sia makatapos sang iya pagpaninlo sa iya pamulanon. Dayon nagpauli sia.
5: Sang ulihi, nasapwan niya nga nagabusong sia, gani ginpahibalo niya si David.
6: Dayon si David nagpadala sang mensahe kay Joab: Papaulia diri sa akon si Urias nga Hethanon. Gani ginpadala ni Joab si Urias kay David.
7: Sang pag-abot niya, ginpamangkot sia ni David kon kamusta si Joab kag ang mga hangaway, kag kon paano man ang inaway.
8: Dayon nagsiling sia kay Urias, Pauli ka anay sa imo balay kag magpahuway. Si Urias naglakat kag ginpadalhan sia ni David sing regalo sa iya balay.
9: Pero si Urias wala magpauli, didto sia nagtulog sa pwerta sang palasyo upod sa mga gwardya sang hari.
10: Sang pagkabati ni David nga si Urias wala magpauli, namangkot sia, Bag-o ka lang mag-abot kag dugay na nga wala ka makapauli, ngaa nga wala ka magpauli sa inyo?
11: Nagsabat si Urias, Ang mga tawo sang Israel kag sang Juda yadto sa patag-awayan, kag ang Kaban sang Kasugtanan upod sa ila; ang akon pangulo nga si Joab kag ang iya mga opisyales yadto didto sa kawayangan. Makabatas bala ako magpauli sa pagkaon kag pag-inom kag paghulid sa akon asawa? Nagsumpa ako sa atubang sang Ginoo nga indi ko paghimuon ina nga butang!
12: Si David nagsiling, Kon amo pabilin ka diri sa bug-os nga adlaw, kag buas pabalikon ko ikaw. Gani si Urias nagpabilin sa Jerusalem sadto nga adlaw kag sa madason pa gid nga adlaw.
13: Gin-agda sia ni David sa pagpanihapon upod sa iya kag ginhubog sia. Pero sa liwat si Urias wala magpauli sa iya balay, sa baylo nagtulog sia sa kwarto sang gwardya sa palasyo nga ang iya ginhigdaan amo lang ang iya habol.
14: Sang madason nga adlaw si David nagsulat kay Joab kag ginpadala niya ini kay Urias.
15: Nagsulat sia: Ibutang si Urias sa nauna nga mga soldado sa diin ang inaway malapuyot kag dayon bayaan ninyo sia agod mapatay.
16: Gani samtang ginakibon ni Joab ang siudad, ginbutang niya si Urias sa lugar sa diin mabakod ang mga kaaway.
17: Ang mga soldado sang mga kaaway naggwa sa siudad kag nagpakig-away sa mga hangaway ni Joab, kag ginpatay nila ang pila ka mga opisyales ni David, kag si Urias napatay man.
18: Dayon si Joab nagpahibalo kay David nahanungod sang inaway,
19: kag ginsingganan niya ang iya mensahero, Sa tapos masugiran mo ang hari sang tanan nahanungod sa inaway,
20: ayhan mangakig sia kag mamangkot sa imo, Ngaa nga nagpalapit gid kamo sa siudad sa pagpakig-away batok sa ila? Wala bala kamo makahibalo nga sarang nila kamo mapana halin sa mga pader?
21: Wala bala kamo makadumdom kon paano napatay si Abimelec nga anak ni Gideon? Natabo yadto sa Tebes sa diin ang isa ka babayi naghulog sing galingan nga bato halin sa pader kag ginpatay sia. Gani, ngaa nga nagpalapit kamo sa pader? Kon ang hari magpamangkot sini sa imo sugiri sia, Ang imo opisyal nga si Urias napatay man.
22: Gani, ang mensahero nagkadto kay David kag ginsugiran sia sang ginsugo sa iya ni Joab.
23: Nagsiling sia, Ang mga kaaway mas makusog sang sa amon kag naggwa sila sa siudad kag nagpakig-away sa amon sa kawayangan, pero gindusdos namon sila pabalik sa pwerta sang siudad.
24: Dayon ginpana nila kami halin sa pader kag napatay ang iban sang imo opisyales, Mahal nga Hari, kag ang imo opisyal nga si Urias napatay man.
25: Si David nagsiling sa mensahero, Paisuga si Joab kag singgana sia nga indi magpakaluya, kay indi gid mapaktan kon sin-o ang mapatay sa inaway. Singgana sia nga salakayon niya liwat sing mabaskog ang siudad kag agawon ini.
26: Sang pagkabati ni Batseba nga ang iya bana napatay, naglalaw sia.
27: Sang matapos na ang paglalaw, ginpakuha sia ni David kag gindala sa palasyo. Nangin-asawa niya sia kag nag-anak sia kay David sing isa ka lalaki. Pero ang Ginoo wala malipay sa ginhimo ni David.