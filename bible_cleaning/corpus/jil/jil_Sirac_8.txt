1: Indi ka magpakigsumpong batok sa gamhanan nga tawo,
: kay basi mahulog ka sa iya gahom.
2: Indi ka magpakig-away sa manggaranon nga tawo,
: kay mahamhaman niya ang mga tawo sa pagkontra sa imo.
: Ang kwarta amo ang kabangdanan sang pagkalaglag sang madamo
: kag nagpatalang sang mga panghunahuna sang mga hari.
3: Indi ka magpakigbais sa palahambal nga tawo,
: kag indi paggatungi ang iya kalayo.
4: Indi paglahuglahogi ang wala sing batasan nga tawo,
: kay basi mabatian mo ang pagpasipala sa imo mga katigulangan.
5: Indi pag-akigi ang tawo nga nagahinulsol na,
: dumdoma nga kita tanan nakasala.
6: Indi pagtamaya ang tawo tungod sang iya pagkatigulang,
: ang iban sa aton nagatigulang man.
7: Indi pagkadlawi ang kamatayon sang isa ka tawo,
: dumdoma nga kita tanan magakalamatay.
8: Indi pagpasipakpaki ang hambal sang mga maalam,
: kundi hibalua ang ila ginatudlo,
: tungod sini makatuon ka sang mga paagi,
: kon ano ang pag-alagad sa mga prinsipe.
9: Indi pagpasipakpaki ang ginasiling sang imo mga katigulangan,
: kay sila mismo nakatuon sa ila mga ginikanan.
: Sila makatudlo sa imo sa paghangop
: kag kon ano ang pagsabat sa nagakaigo nga tion.
10: Indi pagdabuki ang baga sang makasasala,
: kay basi masunog ka sa dabdab sang iya kalayo.
11: Indi ka magpadaladala sa hambog nga tawo,
: kay basi masiod niya ikaw sa imo mga ginahambal.
12: Indi ka magpahulam sa tawo nga mas gamhanan pa sang sa imo,
: kon himuon mo ini, kabiga na lang ang imo ginpahulam nga wala na.
13: Indi ka magpiyansa labaw sa imo masarangan,
: kag kon magpiyansa ka, maghanda ka sa pagbayad.
14: Indi ka mag-asunto sa isa ka hukom,
: kay tungod sa iya palangakuan magadaog sia.
15: Indi ka magbiyahe upod sa dasudaso nga tawo,
: kay mabudlayan gid ikaw sa iya.
: Himuon niya ang nagaabot sa iya hunahuna,
: kag mapatay kamo nga duha tungod sa iya kabuangan.
16: Indi ka magpakigbais sa mainiton nga tawo
: kag indi ka mag-upod sa iya sa baw-ing nga lugar,
: kay wala sia mahadlok sa pagpatay,
: kag kon wala sing may matabang sa imo patyon ka niya.
17: Indi ka magpangayo sang laygay sa isa ka buangbuang,
: kay indi sia makatago sang sekrito.
18: Indi ka maghimo sa atubang sang isa ka dumoluong sang butang nga dapat taguon,
: kay indi ka makahibalo kon ano ang himuon niya nahanungod sini.
19: Indi pag-isugid sa tanan nga mga tawo ang yara sa imo hunahuna,
: kag indi ka magpangayo sing bulig sa ila.