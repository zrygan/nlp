1: Pamatii ang akon pangamuyo, O Ginoo ,
: pamatii ang akon pagpangayo sing bulig!
2: Indi ka magpanago sa akon
: kon yara ako sa kagamo!
: Pamatii ako,
: kag sabta gilayon ang akon pagpanawag!
3: Ang akon kabuhi nagakawala subong sang aso,
: ang akon lawas daw ginasunog sa horno.
4: Nagakalaya ako subong sang hilamon,
: wala na ako sing gana sa pagkaon.
5: Nagaugayong ako sing mabaskog,
: panit na lang ako kag tul-an.
6: Kaangay ako sang ilahas nga pispis sa desierto,
: subong sang bukaw sa mga lugar nga ginub-an.
7: Nagahigda ako nga indi makatulog,
: subong ako sang pispis nga nagaisahanon sa atop sang balay.
8: Sa bug-os nga adlaw ginapakahuy-an ako sang akon mga kaaway,
: ang mga nagayaguta sa akon nagagamit sang akon ngalan sa pagpakamalaut.
9: Abo ang akon kalan-on,
: kag ang akon mga luha nagasimbog sa akon ilimnon,
10: tungod sang imo kaakig kag kasingkal.
: Ginhakwat mo ako kag ginhaboy.
11: Ang akon kabuhi kasubong sang mga landong sa kahapunanon,
: kaangay ako sang laya nga hilamon.
12: Pero ikaw, O Ginoo , hari sa walay katapusan,
: ang tanan nga mga kaliwatan magadumdom sa imo.
13: Magatindog ka kag magakaluoy sa Sion,
: nag-abot na ang tion sa pagkaluoy sa iya,
: amo ini ang nagakaigo nga tion!
14: Ang imo mga alagad nagahigugma sa iya,
: bisan nga nalaglag na sia,
: naluoy sila sa iya
: bisan nga naguba na sia.
15: Ang mga pungsod magakahadlok sa Ginoo ,
: ang tanan nga mga hari sang duta magakahadlok sa iya gahom.
16: Kon ang Ginoo magpatindog liwat sang Sion,
: ipakita niya ang iya pagkagamhanan.
17: Magapamati sia sa pagpanawag sang iya mga tawo nga ginpatumbayaan
: kag pagasabton niya ang ila pangamuyo.
18: Isulat para sa palaabuton nga kaliwatan ang ginhimo sang Ginoo ,
: agod ang mga tawo nga wala pa mabun-ag magadayaw sa iya.
19: Ang Ginoo nagtamod halin sa iya balaan nga lugar sa kahitaasan,
: nagtamod sia sa duta gikan sa langit,
20: sa pagpamati sang mga ugayong sang mga binilanggo,
: kag sa paghilway sang mga ginpamatbatan sing kamatayon.
21: Gani ang mga tawo magasugid sang ngalan sang Ginoo sa Sion,
: magadayaw sila sa iya sa Jerusalem,
22: kon ang mga pungsod kag mga ginharian magtipon kag
: magsimba sa Ginoo .
23: Ang Ginoo nagpaluya sa akon samtang ako pamatan-on pa,
: ginpalip-ot niya ang akon kabuhi.
24: O Dios ko, indi ako pagkuhaa karon,
: sa wala pa ako magtigulang!
: O Ginoo , ikaw nagakabuhi sing walay katapusan;
25: sang una gintuga mo ang duta,
: kag ang mga langit ginhimo sang imo gid mga kamot.
26: Sila tanan mawala, pero ikaw magapadayon,
: magadaan sila subong sang mga bayu.
: Pagailisan mo sila subong sang mga bayu,
: kag mawala sila.
27: Pero ikaw amo man sa gihapon,
: kag ang imo kabuhi wala sing katapusan.
28: Ang amon mga kabataan magakabuhi nga indi maano,
: kag ang ila mga kaliwat
: magakabuhi sa idalom sang imo pagbantay.