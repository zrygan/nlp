1: Mahulik mo bala ang Lebiatan sang kalat?
2: Matuhog mo bala sang kalat ang iya hingudhingod?
: Ukon makaw-itan mo bala sing taga ang iya mga sag-ang?
3: Magapangabay bala sia sa imo nga buy-an sia?
: Magapakitluoy bala sia sa imo?
4: Magahimo bala sia sing kasugtanan sa imo
: kag magasaad bala sia sa pag-alagad sa imo sa walay katubtoban?
5: Mahigtan mo bala sia subong sang isa ka pispis nga hinuptanan,
: subong isa ka hampanganan sa paglingaw sang imo mga suloguon nga babayi?
6: Magaayo bala sa pagbakal sa iya ang mga mangingisda?
: Lasaon bala sia sang mga negosyante agod ibaligya?
7: Mapadutlan mo bala ang iya panit sang pana nga inugpangisda?
: Ukon mapadutlan mo bala ang iya ulo sang sibat?
8: Tanduga sia bisan kaisa lang kag indi ka na gid magtandog sa iya liwat.
: Indi mo gid malipatan ang imo pagpakig-away sa iya!
9: Ang bisan sin-o nga makakita sa Lebiatan
: madulaan sing kaisog kag mapukan sa duta.
10: Kon matublag sia, tama sia ka bangis.
: Wala sing may mangahas sa pagtindog sa atubangan niya.
11: Sin-o bala ang makapakig-away sa iya kag indi maano?
: Wala sing isa sa bug-os nga kalibutan nga makahimo sini.
12: Tugoti ako sa pagsugid sa imo nahanungod sang mga tiil sang Lebiatan,
: kag isaysay ko sa imo kon daw ano ka gamhanan kag kakusog sa iya.
13: Wala sing may makagisi sang iya nagwa nga panapton,
: ukon makapadulot sa taming nga iya ginasuksok.
14: Sin-o bala ang makapanganga sang iya baba,
: nga nagailidas lang ang makahaladlok nga mga ngipon?
15: Sa iya likod nagaidas ang mga taming,
: nga nagasampawanay kag matig-a kaangay sang bato.
16: Ang isa nagasampaw gid sa isa,
: nga bisan ang hangin indi makalusot sa ila ulot.
17: Nagatapikay gid sila tanan
: sa bagay nga wala sing may makabulag sa ila sa isa kag isa.
18: Nagakirab kon magpangatsi sia,
: kag ang iya mga mata nagabanaag kaangay sang nagabutlak nga adlaw.
19: Ang dabdab sang kalayo nagaibwal sa iya baba,
: kag ang mga alipalok sang kalayo nagagwa gikan sa iya baba.
20: Ang aso nagatub-ok gikan sa iya ilong,
: kaangay sang aso gikan sa nagabukal nga kolon sa ibabaw sang ginagatong nga hilamon.
21: Ang iya ginhawa nagapamakot sang kalayo,
: kag ang mga dabdab nagaibwal sa iya baba.
22: Ang iya liog tama kabakod
: kag ang tanan nga makasugata sa iya nagakahadlok.
23: Wala sing mahumok nga bahin sa iya panit,
: matig-a ini kag indi madutlan kaangay sang salsalon.
24: Ang iya matig-a nga tagipusoon wala nagakahadlok,
: kaangay katig-a sang naidalom nga bahin sang galingan nga bato.
25: Kon magbangon sia, bisan ang mga gamhanan nagakahadlok,
: nagasalasala sila sa kahadlok.
26: Wala sing espada nga makapilas sa iya,
: wala sing bangkaw, baslay, ukon sumbiling nga makadulot sa iya.
27: Para sa iya ang salsalon kaangay lang sang dagami,
: kag ang bronsi kaangay sang gabok nga kahoy.
28: Wala sing baslay nga makapadalagan sa iya,
: ang mga bato nga ginahaboy sa iya kaangay lang sang mga dagami.
29: Para sa iya ang mga inuglampos kaangay sang dagami,
: kag nagakadlaw sia kon ang mga tawo magpangbangkaw.
30: Ang mga himbis sa iya tiyan kaangay sang mga buka nga kolon,
: daw agi sang karas ang agi sini sa lunang.
31: Ginapaalimbukad niya ang dagat kaangay sang nagaindakal nga tubig sa kolon,
: kag ginapabukal niya ini kaangay sang isa ka kaldero nga lana.
32: Ang iya maagyan nagahining
: kag ang dagat ginapaalimbukad niya kag nagaputi.
33: Wala sing bisan ano diri sa duta nga kaangay niya,
: isa sia ka tinuga nga wala sing kahadlok.
34: Ginapakanubo niya bisan ang labing bugalon nga mga sapat.
: Sia ang hari sang tanan nga mga kasapatan nga talunon.