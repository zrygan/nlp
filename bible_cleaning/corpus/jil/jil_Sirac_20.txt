1: May pagsaway sa indi nagakaigo nga panahon,
: kag may yara nga mahipos, pero may abtik.
2: Pero labing maayo ang magreklamo sang sa maghupot sing dumot!
3: Kag ang nagakilala sang iya sayop makaluwas sa kahuy-anan.
4: Kaangay sang isa ka kapon nga luyag maghimulos sang isa ka lamharon nga babayi,
: amo man ang isa ka tawo nga luyag magdaog sang iya kaso paagi sa pakusog.
5: May tawo nga mahipos kag ginakilala nga maalam sia,
: kag may yara nga ginakaugtan tungod sang iya pagkapalawakal.
6: May tawo nga mahipos, tungod kay wala sia sing isabat,
: pero may yara nga nagahipos, tungod kay nagahulat lamang sia sang nagakaigo nga tion sa paghambal.
7: Ang maalam nga tawo nagahipos tubtob mag-abot ang nagakaigo nga tion,
: pero ang palawakal nga buangbuang nagahukom sini sing di-nagakaigo.
8: Ang palawakal nga tawo ginakaugtan sang iban,
: kag ang nagapang-agaw sang hambal sang iban ginakangil-aran.
9: Ang isa ka tawo kon kaisa may makuha nga kaayuhan sa mga pag-antos,
: kag may yara nga maayo nga maabutan nga mangin-kapierdihan.
10: May regalo nga wala gid sing pulos,
: kag may regalo nga doble ang balos sa imo.
11: Ang paghandom sing kadungganan mahimo nga magapadulong sa kahuloy-an,
: pero may yara nga naggikan sa kaimulon kag nanginbantog.
12: May yara nga tawo nga makaayo sing daku
: pero nagabayad sini sing makapito ka pilo.
13: Ang maalam nga tawo ginapakamahal bangod sa iya paghambal,
: pero ang mga buangbuang nagapalapta sing mga pagdayaw nga wala sing pulos.
14: Ang dulot halin sa isa ka buang indi makahatag sa imo sing kaayuhan,
: pero nagapaabot sia sing balos nga makapito ka pilo.
15: Diutay ang iya ginahatag, pero bugana manghikay,
: daku pa ang iya baba sang sa mensahero sang banwa.
: Nagapahulam sia karon nga adlaw kag manukot pagkaaga,
: daw ano sa iya ka makangilil-ad!
16: Ang buangbuang nagasiling, Wala ako sing mga abyan,
: wala gid ako ginapasalamati sa akon kaalwan,
: bisan ginakaon nila ang akon kalan-on, malain pa ang ila hambal sa akon.
17: Ginakadlawan lang sia pirme sang madamo!
18: Mas maayo pa nga madanlog ka sa salog nga semento sang sa madanlog ang dila mo,
: gani ang pagkapukan sang malauton nagaabot sa hinali lang.
19: Ang isa ka bastos nga tawo kaangay sa isa ka istorya nga ginsugid sa indi nagakaigo nga tion,
: nga pirme lang ginasaysay sang isa ka ignorante nga tawo.
20: Ang isa ka hulobaton wala gid sing pulos kon ihambal sang isa ka buangbuang,
: kay iya ini gamiton sa indi husto nga tion.
21: May tawo nga bisan imol sia wala nagapakasala,
: kag kon sia magpahuway, ang iya konsensya wala nagatublag sa iya.
22: May tawo nga nagalaglag sang iya kaugalingon tungod sang indi nagakaigo nga pagkamahuloy-on,
: ginalaglag niya ang iya kaugalingon tungod sang mga panghunahuna sang mga buangbuang.
23: May tawo nga tungod sang indi nagakaigo nga kahuya, mapilitan magsaad sa isa ka abyan,
: kag sa wala sing kabangdanan nangin-isa sia ka kaaway.
24: Ang butig isa ka malaw-ay nga mansa sa ngalan sang isa ka tawo,
: kag masunson ini ginahambal sang mga wala sing tinun-an.
25: Mas maayo pa ang isa ka makawat sang sa isa ka tawo nga pirme nagabutig,
: pero amo man nga kalaglagan ang maabtan nila nga duha.
26: Ang pagbinutig isa ka makangilil-ad nga batasan,
: ang kahuloy-an sini wala sing katapusan.
27: Nagadugang ang pag-uswag sang maalam nga tawo kon sia maghambal,
: kag ang isa ka tawo nga may tinun-an naluyagan sang mga kadalagkuan.
28: Ang tawo nga nagauma sang iya duta nagapatubas sing madamo,
: kag ang nagalipay sang mga gamhanan nagabaton sing kapatawaran sa iya mga kasaypanan.
29: Ang pag-amuma kag ang mga regalo nagabulag sang maalam nga mga tawo,
: kaangay sang busal sa baba nga nagapahipos sang pagreklamo.
30: Ang tinago nga kaalam kag ang manggad nga ginlubong,
: ano bala ang pulos sini?
31: Mas maayo pa ang tawo nga nagatago sang iya kabuangan
: sang sa tawo nga nagatago sang iya kaalam.