1: Ngaa indi mo pagpihakon ang langit kag magpanaog? Ang mga bukid makakita sa imo kag magatay-og sa kahadlok.
2: Magakurog sila kaangay sang tubig nga nagabukal sa ibabaw sang nagadabadaba nga kalayo. Dali kag ipakita ang imo gahom sa imo mga kaaway, kag pakurogon mo ang mga kapungsoran sa imo presensya!
3: Nag-abot ka sang una kag naghimo sang makakulogmat nga mga butang nga wala namon ginapaabot, ang mga kabukiran nakakita sa imo kag nagtay-og sa kahadlok.
4: Wala gid sing isa nga nakakita ukon nakabati sang isa ka Dios kaangay sa imo, nga nagahimo sini para sa ila nga nagalaom sa iya.
5: Ginaabiabi mo ang may kalipay sa paghimo sing matarong, yadtong mga nagapanumdom kon ano nga sahi sang kabuhi ang luyag mo para sa ila. Naakig ka sa amon, pero nagpadayon kami sa pagpakasala, walay sapayan sang imo daku nga kaakig, nagpadayon kami sa pagpakasala halin sang una pa nga panahon.
6: Tanan kami nagpakasala, bisan ang labing maayo nga ginhimo namon kaangay sang mahigko nga lapat. Tungod sang amon mga sala, kaangay kami sang laya nga mga dahon nga ginapalid sang hangin.
7: Wala sing isa nga nagapangamuyo sa imo, wala sing may nagadangop sa imo sa pagpangayo sing bulig. Nagpanago ikaw sa amon, kag ginpatumbayaan mo kami tungod sang amon mga sala.
8: Pero ikaw ang amon amay, O Ginoo . Lunang kami, kag ikaw ang maninihon. Ikaw ang nagtuga sa amon,
9: gani indi ka magkaakig sing tama sa amon, kag indi na pagdumdoma ang amon mga sala tubtob san-o. Kami imo mga tawo, magkaluoy ka sa amon.
10: Ang imo balaan nga mga siudad kaangay sang isa ka desierto, kag ang Jerusalem isa ka narumpag kag mamingaw nga lugar.
11: Ang amon Templo, balaan kag matahom nga lugar sa diin ang amon mga katigulangan nagdayaw sa imo, nasunog sang kalayo. Ang tanan nga mga lugar nga amon ginapakamahal nagkalaguba.
12: O Ginoo , wala ka bala nagakanugon sini tanan? Wala ka bala sing mahimo, kag paantuson mo bala kami labaw sa amon masarangan?