1: May isa ka tawo didto sa Gilgal nga huroshuros nga ginahingalanan kay Seba, ang anak ni Bicri sang tribo ni Benjamin. Nagpatunog sia sing trumpeta kag nagsinggit, Pukanon ta si David! Indi kita magsunod sa iya! Mga tawo sang Israel, pauli kita!
2: Gani ang mga tawo sang Israel nagbiya kay David kag nagbuylog kay Seba, pero ang mga tawo sang Juda nag-unong kag nag-upod kay David halin sa Jordan pakadto sa Jerusalem.
3: Si David nagpauli sa iya palasyo sa Jerusalem, ginkuha niya ang iya napulo ka mga babayi nga ginbilin sa pagtatap sang palasyo kag ginpabantayan sila. Ginhatagan niya sila sang ila mga kinahanglanon, pero wala sia maghiusa sa ila. Ginbukot niya sila kag nagkabuhi sila sa bug-os nila nga kabuhi kaangay sang mga balo.
4: Ang hari nagsiling kay Amasa, Tawga sing tingob ang mga tawo sang Juda kag magbalik ka diri upod sa ila sa isa ka buas.
5: Si Amasa naglakat sa pagtawag sa ila, pero wala sia makabalik sa tion nga ginsiling sang hari.
6: Gani ang hari nagsiling kay Abisai, Si Seba magahatag sa aton sing mas daku pa nga palaligban sang sa kay Absalom. Dalha ang akon mga tawo kag pangitaa sia, kay basi makasulod sia sa iban nga siudad nga napamakuran, kag indi naton sia madakpan.
7: Gani ang mga tinawo ni Joab nga mga gwardya sang hari, kag ang iban nga mga soldado nag-upod kay Abisai. Naghalin sila sa Jerusalem sa pagpangita kay Seba.
8: Sang pag-abot na nila sa daku nga bato sa Gabaon, nasugata nila si Amasa. Si Joab lupit sa hinganiban nga nagataklos sang iya espada. Sang nagapalapit sia, ang iya espada nadagdag.
9: Si Joab nagsiling kay Amasa, Kamusta ka, abyan? kag gin-uyatan ni Joab sang iya tuo nga kamot ang bungot ni Amasa nga kuno abi mahalok sia.
10: Si Amasa wala makapanginlaman nga si Joab sa iya wala nga kamot nagauyat sang espada kag dayon ginbuno sia ni Joab sa tiyan kag nagwagay ang iya tinai sa duta. Napatay sia gilayon, gani wala na sia ginbuno ni Joab liwat.
: Dayon si Joab kag ang iya utod nga si Abisai nagpadayon sa pagpangita kay Seba.
11: Ang isa sang mga tinawo ni Joab nagtindog sa tupad sang bangkay ni Amasa kag nagsinggit, Ang tanan nga nagaapin kay Joab kag kay David magsunod kay Joab!
12: Ang bangkay ni Amasa nagahamyang sa tunga sang dalan nga nagapaligo sa iya kaugalingon nga dugo. Ang isa ka tinawo ni Joab nakakita nga ang tagsatagsa nga makakita sini nagadulog sa pagtan-aw, gani ginsagnoy niya ang bangkay halin sa dalan pakadto sa latagon kag gintabunan niya ini sing habol.
13: Sang makuha na ang bangkay sa dalan, ang tagsatagsa nag-upod kay Joab sa pagpangita kay Seba.
14: Si Seba nag-agi sa kadutaan sang tanan nga mga tribo sang Israel kag nag-abot sia sa siudad sang Abel-Bet-Maaca, kag ang tanan nga mga kabarangayan ni Bicri nagtipon sing tingob kag nagsunod sa iya pasulod sa siudad.
15: Ang mga tinawo ni Joab nakabati nga si Seba yadto didto, gani nagkadto sila kag ginkibon ang siudad. Naghimo sila sing trinsera nga duta sa gwa sang pader, kag nagsugod sila sa pagkutkot sa idalom sang pader agod matumba ini.
16: May isa ka maalam nga babayi sa sulod sang siudad nga nagsinggit halin sa pader, Pamati kamo! Pamati kamo! Singgana ninyo si Joab nga magkadto diri kay luyag ako magpakighambal sa iya.
17: Si Joab nagkadto sa iya, kag ang babayi nagpamangkot sa iya, Ikaw bala si Joab?
: Nagsabat sia, Huo.
: Ang babayi nagsiling, Pamatii bala ako.
: Nagsabat sia, Sigi, nagapamati ako.
18: Nagsiling ang babayi, Sang una anay may isa ka hulobaton nga nagasiling, Lakat kag magkuha sang imo sabat sa siudad sang Abelkag amo ina ang ila ginhimo.
19: Ang amon siudad isa ka bantog nga siudad, isa sang labing malinong kag mainunongon sa Israel. Ngaa bala nagtinguha kamo sa pagguba sini? Luyag bala ninyo gub-on ang siudad nga iya sang Ginoo ?
20: Si Joab nagsabat, Indi gid ako magguba ukon maglaglag sang inyo siudad!
21: Indi amo ina ang amon tuyo. Ang isa ka tawo nga ginahingalanan kay Seba nga anak ni Bicri nga taga-kabakuloran sang Efraim nagsugod sa pagrebelde batok kay Haring David. Itugyan ini nga tawo sa akon kag magahalin ako sa inyo siudad.
: Ang babayi nagsiling, Ihaboy namon sa imo ang iya ulo sa gwa sang pader.
22: Dayon ginkadtuan niya ang mga pumoluyo sang siudad kag ginsugiran sang iya plano. Ginpugotan nila si Seba kag ginhaboy ang iya ulo kay Joab sa gwa sang pader. Ginpatunog ni Joab ang trumpeta kag ang tanan niya nga mga tinawo naghalin sa siudad kag nagpauli. Kag si Joab nagbalik sa hari sa Jerusalem.
23: Si Joab amo ang pangulo sang mga hangaway sang Israel; si Benaya nga anak ni Joiada amo ang pangulo sang mga gwardya ni David;
24: si Adoniram amo ang pangulo sa pilit nga pag-obra; si Josafat nga anak ni Ahilud amo ang gintugyanan sang mga dokumento;
25: si Seva amo ang sekretaryo sang korte sang hari; si Sadoc kag si Abiatar amo ang mga pari,
26: kag si Ira nga taga-Jair isa man sang mga pari ni David.