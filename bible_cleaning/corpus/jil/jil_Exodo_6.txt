Dayon ang Ginoo nagsiling kay Moises, Karon makita mo ang akon himuon sa hari. Piliton ko sia sa pagpalakat sa akon mga tawo. Matuod gid nga mapilitan sia sa pagpagwa sa ila sa iya duta.
Ang Dios nagsiling kay Moises, Ako amo ang Ginoo .
Nagpakita ako kay Abraham, kay Isaac, kag kay Jacob, subong Makagagahom nga Dios. Wala ako magpakilala sa ila paagi sa akon balaan nga ngalan, ang Ginoo .
Naghimo man ako sang akon kasugtanan sa ila, nga nagasaad sa paghatag sa ila sang duta sang Canaan, ang duta nga ila gin-estaran subong mga dumoluong.
Karon nabatian ko ang mga panghakroy sang mga Israelinhon nga gin-ulipon sang mga Ehiptohanon, kag nadumdoman ko ang akon kasugtanan.
Gani, dapat mo isiling sa mga Israelinhon, Ako amo ang Ginoo hilwayon ko kamo sa mabudlay nga mga trabaho nga ginapaobra sa inyo sang mga Ehiptohanon. Luwason ko kamo sa ila pag-ulipon sa inyo. Luwason ko kamo paagi sa akon makusog nga butkon nga nagadala sang makakulogmat nga silot.
Mangin-akon kamo kaugalingon nga katawhan, kag ako mangin-inyo Dios. Mahibaluan ninyo nga ako amo ang Ginoo nga inyo Dios, nga nagahilway sa inyo sa mabudlay nga mga trabaho nga ginapaobra sa inyo sang mga Ehiptohanon.
Dal-on ko kamo sa duta nga ginpanumpa ko nga ihatag kay Abraham, kay Isaac kag kay Jacob. Ihatag ko ini sa inyo subong inyo kaugalingon nga panublion. Ako amo ang Ginoo .
Ginsugid ini ni Moises sa mga Israelinhon, pero indi sila magpamati sa iya, kay nadulaan na sila sing paglaom tungod sang mapintas nga pag-ulipon sa ila.
Dayon ang Ginoo nagsiling kay Moises,
Lakat kag isiling sa hari sang Ehipto nga dapat niya pagwaon ang mga Israelinhon sa iya duta.
Pero si Moises nagsiling sa Ginoo , Kon ang mga Israelinhon indi gani magpamati sa akon, ano ang pagpamati sang hari sa akon? Indi ako maayo nga manughambal.
Ang Ginoo nagmando kay Moises kag kay Aaron: Singgana ang mga Israelinhon kag ang hari sang Ehipto, nga ginsugo ko kamo sa pagpagwa sang mga Israelinhon halin sa duta sang Ehipto.
Amo ini ang mga pangulo sang ila mga panimalay: ang mga anak nga lalaki ni Ruben nga panganay ni Jacob amo sanday Hanoc, Palu, Hezron, kag Carmi; ini sila amo ang mga katigulangan sang mga kabarangayan ni Ruben.
Si Simeon may anom ka mga kabataan nga lalaki nga amo sanday Jemuel, Jamin, Ohad, Jaquin, Zohar kag Shaul nga anak sang Canaanhon nga babayi; ini sila amo ang mga katigulangan sang mga kabarangayan ni Simeon.
Si Levi may tatlo ka mga anak nga lalaki nga amo sanday Gerson, Kohat, kag Merari; ini sila amo ang mga katigulangan sang mga kabarangayan ni Levi. Si Levi nagkabuhi sing 137 ka tuig.
Ang mga anak nga lalaki ni Gerson amo sanday Libni, Simei, kag sila may madamo nga mga kaliwat.
Ang apat ka mga anak nga lalaki ni Kohat amo sanday Amram, Izar, Hebron, kag Uziel. Si Kohat nagkabuhi sing 133 ka tuig.
Ang duha ka mga anak nga lalaki ni Merari amo sanday Mali kag Musi. Amo ini ang mga kabarangayan ni Levi, kag ang ila mga kaliwatan.
Si Amram nagpangasawa kay Jocabed nga utod sang iya amay, kag sia nagbata kay Aaron kag kay Moises. Si Amram nagkabuhi sing 137 ka tuig.
Ang tatlo ka mga anak nga lalaki ni Izar amo sanday Core, Nepeg kag Zicri.
Ang tatlo ka mga anak nga lalaki ni Uziel amo sanday Misael, Elzafan, kag Sitri.
Si Aaron nagpangasawa kay Eliseba, nga anak ni Aminadab kag utod nga babayi ni Naason. Ang anak nanday Aaron kag Eliseba amo sanday Nadab, Abiu, Eleazar, kag Itamar.
Ang tatlo ka mga anak nga lalaki ni Core amo sanday Asir, Elkana, kag Abiasaf; kabarangayan sang mga Corinhon.
Si Eleazar nga anak ni Aaron, nagpangasawa sang isa sang mga anak ni Putiel, nga nag-anak kay Fineas. Amo ini ang mga pangulo sang mga panimalay ni Levi suno sa iya mga kabarangayan.
Si Aaron kag si Moises amo ang ginsingganan sang Ginoo , Pagwaa ang mga Israelinhon halin sa duta sang Ehipto suno sa ila mga tribo.
Sila ni Moises kag ni Aaron amo ang nagsiling sa hari sang Ehipto nga hilwayon ang mga Israelinhon.
Sang paghambal sang Ginoo kay Moises didto sa Ehipto
nagsiling sia, Ako amo ang Ginoo . Singgana ang hari sang Ehipto, sang tanan nga ginsiling ko sa imo.
Pero nagsabat si Moises sa Ginoo , Nakahibalo ka nga indi ako maayo nga manughambal. Indi gid sia magpamati sa akon!