1: O Jerusalem, kaangay ka sang isa ka baw-as nga babayi.
: Pero karon makakanta ka kag makahugyaw.
: Karon makaangkon ikaw sang mas madamo pa nga mga kabataan
: sang sa isa ka babayi nga wala gid mabayai sang iya bana!
2: Pasangkara ang tolda nga imo ginaestaran,
: palabaa ang iya mga banting kag papag-una ang iya mga palpal!
3: Pasangkara ang imo mga dulonan sa tanan nga mga kilid,
: ang imo mga pumoluyo magabawi sang duta
: nga ginapanag-iyahan karon sang iban nga mga pungsod.
: Ang mga siudad nga ginbayaan karon mapuno sang mga tawo.
4: Indi ka magkahadlok, indi ka na mahuy-an liwat,
: indi ka na pagpakanuboon.
: Malimtan mo ang imo pagluib subong sang isa ka bataon nga asawa,
: kag ang imo kahuloy-an subong sang isa ka balo.
5: Ang imo Manunuga manginkaangay sang isa ka bana sa imo,
: ang Ginoo sang mga hangaway amo ang iya ngalan.
: Ang balaan nga Dios sang Israel magaluwas sa imo,
: sia ang magagahom sa bug-os nga kalibutan.
6: O Israel, kaangay ikaw sang isa ka bataon nga asawa,
: ginbayaan sang iya bana, kag nagaantos sang kasakit.
: Pero ang Ginoo nagatawag sa imo nga magbalik sa iya kag nagasiling
7: Sa isa ka malip-ot nga tion ginbayaan ko ikaw,
: sa daku ko nga paghigugma kuhaon ko ikaw liwat.
8: Sa malip-ot nga tion nagpalagyo ako nga may kaakig,
: pero karon pagahigugmaon ko ikaw sa wala sing katapusan.
: Amo ini ang ginasiling sang Ginoo nga nagaluwas sa imo.
9: Nagsaad ako sang tion ni Noe
: nga indi na ako magpadala liwat sing anaw sa duta.
: Karon nagasaad ako nga indi na magkaakig sa imo liwat,
: ukon magsilot sa imo.
10: Ang mga kabukiran kag ang mga kabakuloran magakatiphag,
: pero ang akon paghigugma sa imo
: wala sing katapusan,
: pagatipigan ko sa walay katubtoban ang akon saad sang paghidait.
: Amo ini ang ginasiling sang Ginoo nga nagahigugma sa imo.
11: Ang Ginoo nagasiling,
: O Jerusalem, siudad nga nagaantos, kag wala na sing sarang mahimo,
: wala sing isa nga magalipay sa imo.
: Gamiton ko ang malahalon nga mga bato sa pagpahamtang liwat sang imo mga sadsaran.
12: Gamiton ko ang mga rubi sa pagpatindog sang imo mga tore,
: ang mga bato nga nagainggat kaangay sang kalayo sa imo mga pwerta,
: ang malahalon nga mga bato sa pader sa imo palibot.
13: Ako gid ang magatudlo sang imo mga pumoluyo,
: kag hatagan sila sing kauswagan kag paghidait.
14: Ang pagkamatarong magapalig-on sa imo.
: Mahilway ka sa mga pagpigos kag mga katalagman.
15: Kon may magsalakay sa imo,
: ginahimo niya ini nga wala sang akon pahanugot,
: ang bisan sin-o nga magpakig-away batok sa imo mapukan.
16: Ako ang nagtuga sang panday nga nagaobra sang salsalon,
: nga nagadabok sang kalayo
: kag nagasalsal sang mga hinganiban.
: Ako man ang nagtuga sang soldado,
: nga nagagamit sang mga hinganiban sa pagpamatay.
17: Pero wala sing hinganiban nga ginhimo nga makahalit sa imo,
: may isabat ikaw sa tanan nga nagasumbong sa imo.
: Pagaapinan ko ang akon mga alagad,
: kag padag-on ko sila.
: Ang Ginoo amo ang naghambal sini.