1: Ang sala nagadikta sa tagipusoon sang malaut nga tawo,
: ginasikway niya ang Dios, kag wala sia nagakahadlok sa iya.
2: Tungod kay mataas gid ang pagkabig niya sang iya kaugalingon,
: nagahunahuna sia nga ang Dios indi makahibalo sang iya sala kag indi magsilot sa iya tungod sini.
3: Ang iya ginahambal malaut kag puno sang kabutigan,
: indi na sia makahibalo sa paghimo sing maayo.
4: Nagaplano sia sing malaut bisan sa iya higdaan,
: indi maayo ang iya pagginawi,
: kag wala niya ginasikway ang malaut.
5: Ang imo mapinadayunon nga gugma, O Ginoo , nagalambot sa kalangitan,
: ang imo pagkamatutom tubtob sa kahawaan.
6: Ang imo pagkamatarong malig-on kaangay sang matag-as nga mga bukid,
: ang imo mga paghukom kaangay sang kadadalman sang dagat.
: Ikaw, O Ginoo , nagatatap sa mga tawo kag mga sapat.
7: Daw ano ka malahalon, O Dios, ang imo mapinadayunon nga gugma!
: Makapanago kami sa landong sang imo mga pakpak.
8: Nagapaayaw-ayaw kami sang bugana nga pagkaon sa imo balay,
: ginapainom mo kami sa suba sang imo kaayo.
9: Ikaw ang ginahalinan sang tanan nga kabuhi,
: kag tungod sang imo kapawa makakita kami sing kapawa.
10: Padayuna man ang paghigugma mo sa mga nakakilala sa imo,
: kag ang paghimo sang maayo sa mga matarong.
11: Indi pagtugoti nga salakayon ako sang bugalon nga mga tawo,
: ukon lagson ako sang mga malaut nga mga tawo!
12: Tan-awa kon diin napukan ang malaut nga mga tawo!
: Didto sila nagahamyang nga indi na makabangon.