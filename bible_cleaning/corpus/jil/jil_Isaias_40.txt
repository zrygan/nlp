1: Ang Dios nagasiling, Lipaya ang akon mga tawo, Lipaya sila!
2: Paisuga ang mga tawo sang Jerusalem.
: Singgana sila nga nag-antos sila sing malawig,
: kag ang ila mga sala ginpatawad na.
: Ginsilutan ko sila sing lubos
: tungod sang tanan nila nga mga sala.
3: May isa ka tingog nga nagasinggit,
: Mag-aman kamo sing dalan sa desierto para sa Ginoo !
: Hawani ang dalan sa desierto para sa aton Dios!
4: Ang tagsa ka nalupyakan pagatampukan,
: ang tagsa ka bukid pagatapanon,
: ang mga kabakuloran manginkapatagan,
: kag ang mga kudolkudol pagatapanon.
5: Dayon ang himaya sang Ginoo ipahayag,
: kag ang tanan nga mga tawo makakita sini.
: Ang Ginoo gid amo ang nagsaad sini.
6: Ang isa ka tingog nagasinggit, Isugid ang mensahe!
: Nagpamangkot ako, Ano ang akon isugid?
: Isugid nga ang tanan nga mga tawo kaangay sang mga hilamon,
: indi sila maglawig pa sang sa mga bulak sa latagon.
7: Ang mga hilamon nagakalaya kag ang mga bulak nagakalayong
: kon ang Ginoo magpadala sang hangin sa paghuyop sa ila.
: Kag ang mga tawo pareho man kaluya sang sa hilamon.
8: Huo, ang mga hilamon nagakalaya kag ang mga bulak nagakalayong,
: pero ang pulong sang Dios nagapadayon sa walay katubtoban.
9: O Jerusalem, taklad ka sa isa ka mataas nga bukid,
: ipahibalo ang maayong balita!
: O Sion, magsinggit ka sing tudo,
: isugid ang maayong balita!
: Maghambal ka kag indi magkahadlok!
: Sugiri ang mga banwa sang Juda nga ang ila Dios magaabot!
10: Ang Ginoo nga Gamhanan magaabot sa paghari nga may gahom,
: nga upod sa iya ang mga tawo nga iya ginluwas.
11: Magaatipan sia sang iya panong kaangay sang isa ka manugbantay,
: tipunon niya sing tingob ang mga kordero,
: kag kugoson niya sila sa iya mga butkon,
: tuytoyan niya sing mahinay ang ila mga inang.
12: May yara bala nga makasukob sang kadagatan paagi sa iya palad,
: ukon makatakos sang kalangitan paagi sa iya dangaw?
: Sin-o bala ang makasulod sang bug-os nga duta sa isa ka kupa,
: ukon makatimbang sang mga kabukiran kag mga kabakuloran?
13: May yara bala nga makasugo sa Ginoo kon ano ang iya himuon?
: Sin-o bala ang makatudlo sa iya, ukon makalaygay sa iya?
14: Sa kay sin-o bala sia nagapakighinun-anon
: agod makahibalo sia kag makahangop,
: kon ano ang pagahimuon?
15: Para sa Ginoo ano gid bala ang mga kapungsoran?
: Kaangay lamang ini sila sang isa ka tulo nga tubig;
: ang malayo nga mga kapuloan mamag-an subong sang yab-ok.
16: Ang tanan nga mga kasapatan sa mga kagulangan sang Libano
: kulang pa para sa mga halad sa aton Dios,
: kag ang iya mga kakahuyan kulang pa sa pagpamakot sang kalayo!
17: Ang mga kapungsoran daw wala lang sa iya.
18: Sa kay sin-o bala sarang mapaanggid ang Dios?
: Ano ang pagsaysay mo kon kay sin-o sia kaangay?
19: Indi sia kaangay sang diosdios nga ginhimo sang tawo,
: nga ginhaklapan sang platero sing bulawan
: kag ginpatindog ini sa sadsaran nga pilak.
20: Ang tawo nga indi makasarang sang pilak kag bulawan
: nagapili sang kahoy nga wala nagagabok.
: Nagapangita sia sang isa ka maayo nga panday
: sa paghimo sang isa ka imahen nga indi matumba.
21: Wala bala kamo makahibalo? Wala bala kamo makabati?
: Wala bala kamo ginsugiri halin sang una?
: Wala bala kamo makahangop kon ano ang pagsugod sang kalibutan?
22: Ginhimo ini sang isa nga nagapungko sa iya trono
: sa ibabaw sang duta kag labaw pa sang sa langit;
: ang mga tawo sa idalom kaangay lamang sang magamay nga mga subay kon tan-awon!
: Ginahumlad niya ang langit kaangay sang kurtina,
: kaangay sang tolda nga pagaestaran sang mga tawo.
23: Ginapakanubo niya ang gamhanan nga mga pangulo,
: kag ginpakawalay pulos sila.
24: Kaangay sila sang bag-o lang nga tanom
: nga bag-o lang magtubo kag makapanggamot.
: Kon ang Ginoo magpadala sang hangin,
: magakalaya sila kag magakapalid kaangay sang dagami.
25: Sa kay sin-o bala mapaanggid ang balaan nga Dios?
: May isa bala nga kaangay sa iya?
26: Tangla ka sa langit!
: Sin-o bala ang nagtuga sang mga bituon nga imo makita?
: Sia nga nagapangulo sa ila kaangay sang hangaway,
: nahibaluan niya ang ila kadamuon,
: kag ginatawag niya sila tanan sa ila ngalan!
: Tungod kay ang iya gahom tama kadako,
: wala gid sing isa sa ila nga madula!
27: O Israel, ngaa karon nagareklamo ka
: nga ang Ginoo wala makahibalo sang imo mga kabudlayan,
: ukon wala nagakabalaka sa paghatag sa imo sang kinamatarong?
28: Wala ka bala makahibalo? Wala ka bala makabati?
: Ang Ginoo amo ang walay katubtoban nga Dios,
: gintuga niya ang bug-os nga kalibutan.
: Wala sia ginakapoy ukon ginaluyahan.
: Wala sing may makatungkad sang iya mga hunahuna.
29: Ginahatagan niya sing kusog ang mga maluya kag ginakapoy.
30: Bisan ang mga pamatan-on ginaluyahan,
: ang mga pamatan-on ginakapoy,
31: pero ang mga nagasalig sa bulig sang Ginoo
: makaangkon sang bag-o nga kusog.
: Magatimbuok sila kaangay sang mga agila,
: magadalagan sila, kag indi pagkapuyon,
: magalakat sila, kag indi pagluyahan.