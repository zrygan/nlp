1: Ang Ginoo nagasiling, Magsinggit sing tudo suno sa imo masarangan! Pakilalaha ang akon mga tawo nga Israelinhon sang ila mga sala!
2: Nagasimba sila sa akon adlaw-adlaw, kag nagasiling sila nga luyag sila maghibalo sang akon kabubot-on kag magatuman sang akon mga kasugoan. Nagapangayo sila nga hatagan ko sila sing matarong nga mga kasugoan kag nagahandom gid sa pagsimba sa akon.
3: Ang mga tawo nagapamangkot, Ngaa magpuasa kita, kon ang Ginoo indi man lang makakita? Ngaa magpagutom kita kon wala man lang sia makatalupangod?
: Ang Ginoo nagasiling sa ila, Ang matuod amo nga samtang nagapuasa kamo, ang inyo man lang kaugalingon nga kaayuhan ang inyo ginapangita kag ginapigos ninyo ang nagapamugon sa inyo.
4: Ang pagpuasa ninyo nagahimo sa inyo nga mapintas kag pirme lang kamo nagainaway kag nagabinaisay. Nagahunahuna bala kamo nga pamatian ko ang inyo mga pangamuyo tungod sini nga sahi sang pagpuasa?
5: Kon magpuasa kamo, ginapaantos ninyo ang inyo kaugalingon, nagaduko kamo sing manubo kaangay sang dahon sang hilamon, kag nagabuklad sang sako kag nagasabwag sing abo nga inyo higdaan. Amo bala ina ang inyo pagpuasa? Nagahunahuna bala kamo nga nalipay ako sina?
6: Ang sahi sang puasa nga luyag ko amo ini: Kuhaa ninyo ang kadena sang pagpamigos kag ang gota sang pagkadi-matarong, kag hilwaya ninyo ang mga ginapigos.
7: Hatagi man ninyo sing kalan-on ang mga ginagutom kag abrihi ninyo ang inyo mga balay sa mga imol nga wala sing ilistaran. Hatagi sing bayu ang mga wala sing ginasuksok, kag indi magbalibad sa pagbulig sa inyo mga kaparientehan.
8: Dayon ang akon kaayo magasilak sa inyo kaangay sang nagabutlak nga adlaw, kag ang inyo mga pilas magaayo gilayon. Magaupod ako pirme sa inyo kag magaluwas sa inyo, kay kon yara ako maapinan kamo sa bug-os ninyo nga palibot.
9: Kon mangamuyo kamo, ako magapamati sa inyo. Kon manawag kamo sa akon, ako magasabat.
: Kon untatan na ninyo ang pagpamigos, pagtamay kag tagsa ka hambal nga malain,
10: kon hatagan ninyo sing kalan-on ang ginagutom, kag busgon ninyo ang mga nawad-an, dayon ang kadudulman nga yara sa inyo palibot magasanag subong sang udtong adlaw.
11: Kag tuytoyan ko kamo sa gihapon, kag busgon ko kamo sang maayo nga mga butang. Hatagan ko kamo sang kabakod kag maayong lawas. Manginkaangay kamo sang isa ka katamnan nga bugana ang tubig, kaangay sang tuboran sang tubig nga wala nagakahubas.
12: Ang imo mga tawo magapatindog liwat sang madugay na nga mga nagkalaguba, nga ipatindog liwat sa daan nga mga sadsaran. Manginbantog kamo subong mga tawo nga nagkaayo sang mga pader, nga nagpatindog liwat sang naguba nga mga balay.
13: Ang Ginoo nagasiling, Kon pakabalaanon ninyo ang Adlaw nga Inugpahuway, kag mag-untat kamo sa pagpangita sang inyo kaugalingon nga kaayuhan sa sina nga adlaw, kon pakamahalon kag pasidunggan ninyo ang akon balaan nga adlaw nga indi kamo maglakat, indi mag-obra ukon indi maghambal sing walay pulos,
14: dayon maagom ninyo ang kalipay sa pag-alagad sa akon. Pasidunggan ko kamo sa bug-os nga kalibutan, kag maaguman ninyo ang mga patubas sang duta nga ginhatag ko sa isa sang inyo mga katigulangan nga si Jacob. Ako, ang Ginoo naghambal sini.