1: Nagapanawag ako sing mabaskog sa Dios,
: nagapanawag ako, kag ginapamatian niya ako.
2: Sa tion sang kalisod nagapangamuyo ako sa Ginoo,
: sa bilog nga gab-i ginabayaw ko ang akon mga kamot sa pagpangamuyo,
: pero ako wala sing naagom nga kalipay.
3: Ginapanumdom ko ang Dios, kag nagapanghayhay ako,
: nagapamalandong ako, kag nawad-an ako sing paglaom.
4: Wala niya ako ginapatulog sa bilog nga gab-i,
: nagpalibog gid ako sa bagay nga indi ako makahambal.
5: Ginapanumdom ko ang mga adlaw nga nagliligad
: kag ang madugay na nga mga tinuig.
6: Nagpalibog ako sa bug-os nga gab-i,
: nagapamalandong ako, kag amo ini ang ginapamangkot ko sa akon kaugalingon
7: Magapadayon bala ang Ginoo sa pagsikway sa aton?
: Indi na gid bala sia malipay liwat sa aton?
8: Wala na bala sia nagahigugma sa aton?
: Indi na bala masaligan ang iya mga saad?
9: Wala na bala ang Dios sing kaluoy?
: Nabayluhan bala sing kaakig ang iya kaluoy?
10: Dayon nagsiling ako, Ang nalainan gid sang akon buot amo
: nga ang Labing Mataas wala na gabulig sa amon.
11: O Ginoo , dumdomon ko ang imo dalagku nga mga binuhatan,
: indi ko pagkalimtan ang imo katingalahan nga mga buhat sang una.
12: Dumdomon ko ang tanan nga imo ginhimo,
: pamalandungan ko ang tanan mo nga dalagku nga mga binuhatan.
13: O Dios, ang tanan nga imo ginahimo balaan!
: Wala sing iban nga dios nga gamhanan subong sa imo.
14: Ikaw amo ang Dios nga nagahimo sang mga milagro,
: ginpakita mo ang imo kusog sa mga kapungsoran.
15: Sa imo gahom ginluwas mo ang mga tawo,
: ang mga kaliwat ni Jacob kag ni Jose.
16: Sang makita ikaw sang mga tubig, O Dios, hinadlukan sila,
: kag ang mga kadadalman sang dagat nagkurog.
17: Ang mga gal-om nagbubo sing ulan,
: nagpanaguob gikan sa langit,
: kag nagpangilat sa bisan diin.
18: Ang imo pagdaguob nabatian,
: kag ang mga kilat nagpasanag sang kalibutan,
: ang duta nagkurog kag nagtay-og.
19: Gin-ubog mo ang dagat,
: gintabok mo ang madalom nga mga kalalawran,
: pero ang inagyan sang imo mga tiil indi makit-an.
20: Gintuytoyan mo ang imo mga tawo kaangay sang manugbantay sang karnero,
: nga gintatap ni Moises kag ni Aaron.