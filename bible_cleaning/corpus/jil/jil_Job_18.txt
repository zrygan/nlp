1: Dayon naghambal si Bildad nga taga-Suha
2: O Job, indi bala makahipos ang mga tawo nga kasubong mo?
: Kon magpamati ka sarang kami makapakighambal sa imo.
3: Ngaa bala nga nagahunahuna ka nga subong kami ka hangag sang mga sapat?
4: Imo lamang ginahalitan ang imo kaugalingon sa imo pagkaakig.
: Pagabayaan bala ang duta tungod sang imo kaakig?
: Pagahalinon bala sang Dios ang mga bukid sa paglipay sa imo?
5: Ang suga sang malaut nga tawo pagapalungon,
: kag indi na ini magsiga liwat.
6: Ang suga sa iya tolda manginmadulom.
7: Ang iya mga tikang sang una malig-on, pero karon nagapalangluya na sia.
: Nagakapukan sia nga biktima sang iya kaugalingon nga padihot.
8: Nagsulod sia sa siod kag nadakpan ang iya mga tiil,
9: ang tiglapak nagasiod sang iya mga tikod kag indi sia makahalin.
10: Ginbutangan sing tugalbong ang duta para sa iya,
: kag isa ka tiglapak sa iya alagyan.
11: Sa bug-os nga palibot niya ang kakugmat nagahulat,
: ini nagasunod sa iya sa tagsa niya ka tikang.
12: Manggaranon sia sang una, pero karon ginagutoman,
: sa iya tupad nagatindog kag nagahulat ang kalaglagan.
13: Ang makamamatay nga balatian nagtugob sa iya bug-os nga lawas,
: kag nagadunot sang iya mga butkon kag mga batiis.
14: Ginkuha sia sa iya tolda sa diin sia nagaestar sing matawhay,
: kag ginsagnoy sa pag-atubang kay Haring Kamatayon.
15: Karon ang bisan sin-o sarang makaestar sa iya tolda,
: sa tapos masabwagan ini sing asupre sa pagpatay sang mga kagaw!
16: Ang iya mga gamot kag mga sanga nalaya kag nagkigas.
17: Wala na sia ginabantog sa iya banwa kag sa gwa sang pungsod,
: wala na gid sing may nagadumdom sa iya.
18: Pagatabugon sia paggwa gikan sa duta sang mga buhi,
: pagatabugon sia gikan sa kapawa pakadto sa kadudulman.
19: Wala na sia sing mga kaliwat, kag wala sing nabilin nga buhi.
20: Halin sa sidlangan pakadto sa nakatundan, ang tagsatagsa nga makabati sang iya nadangatan
: nagakurog sa kahadlok.
21: Amo ini ang maabutan sang malaut nga mga tawo,
: ang maabutan sang mga wala nagasapak sa Dios.