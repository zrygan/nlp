1: Ang Ginoo amo ang akon kapawa kag kaluwasan,
: wala ako sing bisan sin-o nga kahadlukan.
: Ang Ginoo nagaapin sa akon sa tanan nga katalagman,
: wala ako sing kahadlukan.
2: Kon salakayon ako sang malaut nga mga tawo sa tuyo nga patyon ako,
: nagakasandad kag nagakapukan sila.
3: Bisan pa ginalibutan ako sang bug-os nga hangaway,
: wala ako sing kahadlukan,
: bisan pa nga salakayon ako sang mga kaaway,
: sa gihapon magasalig ako sa Dios.
4: Isa lamang ka butang ang akon ginapangayo sa Ginoo ,
: isa lamang ka butang ang akon naluyagan
: sa pag-estar sa balay sang Ginoo sa bug-os ko nga kabuhi,
: sa pagpamalandong didto sang iya kaayo,
: kag sa pagpangayo sang iya pagtuytoy.
5: Taguon niya ako sa iya palasilungan sa tion sang kinagamo,
: iya ako tipigan nga indi maano sa sulod sang iya Templo,
: kag iya ako ipahamtang sing malig-on sa ibabaw sang mataas nga igang.
6: Gani pagadag-on ko ang akon mga kaaway nga nagalibot sa akon.
: Sa daku nga kasadya magadulot ako sing mga halad sa iya Templo,
: magakanta kag magadayaw ako sa Ginoo !
7: Pamatii ako, O Ginoo , sa akon pagpanawag sa imo!
: Kaluoyi kag sabta ako!
8: Ang akon tagipusoon nagsiling nga nagsugo ka, Dali kamo kag magsimba sa akon.
: Nagsabat ako, Mapalapit ako, O Ginoo .
9: Indi ka magpanago sa akon!
: Indi ka magkaakig sa akon,
: indi man pagsikwaya ang imo alagad.
: Ikaw ang akon bulig,
: indi man ako pagbayai kag pagpatumbayai,
: O Dios nga akon manluluwas!
10: Ang akon amay kag iloy ayhan magabiya sa akon,
: pero ikaw, O Ginoo , magasapupo sa akon.
11: Tudloi ako, O Ginoo , sang luyag mo nga himuon ko,
: kag tuytoyi ako sa dalan nga wala sing katalagman,
: tungod kay madamo ang akon mga kaaway.
12: Indi ako pagpabay-i sa akon mga kaaway,
: nga nagasalakay sa akon sa mga kabutigan kag mga pagpamahog.
13: Akon nahibal-an nga magakabuhi ako sa pagtan-aw
: sang kaayo sang Ginoo sa sini nga duta sa diin ang iya mga katawhan nagaestar.
14: Magsalig sa Ginoo !
: Magtuo kag indi magdula sing paglaom.
: Magsalig sa Ginoo!