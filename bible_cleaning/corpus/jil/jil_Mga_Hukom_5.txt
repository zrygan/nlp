1: Sa sadto nga adlaw si Debora kag si Barak nga anak ni Abinoam nagkanta sini nga ambahanon
2: Dayawon ang Ginoo !
: Sang pagpamat-od sang mga Israelinhon nga sila magapakig-away,
: ang mga tawo nagbulontad sing malipayon.
3: Pamati kamo, O mga hari!
: Talupangda ninyo, O mga pangulo!
: Magaamba ako kag magalanton
: sa Ginoo nga Dios sang Israel!
4: O Ginoo , sang bayaan mo ang kabukiran sang Seir,
: sang maglakat ikaw halin sa kadutaan sang Edom,
: nagtay-og ang duta, kag nag-ulan halin sa kahawaan.
: Huo, ang mga gal-om nag-ula sang mga tubig.
5: Ang mga kabukiran nagkurog sa atubang sang Ginoo sang Sinai,
: sa atubang sang Ginoo , ang Dios sang Israel.
6: Sa mga inadlaw ni Samgar nga anak ni Anat,
: sa mga inadlaw ni Jael,
: ang madamo nga mga manlulugayaw wala na mag-agi sa mayor nga dalan,
: ang mga nagapanglakaton nag-agi sa hilithilit nga mga dalan.
7: O Debora, ang mga banwa sang Israel ginpatumbayaan,
: nagpabilin sila nga wala sing pumoluyo tubtob sa imo pag-abot,
: nag-abot ikaw subong nga iloy sang Israel.
8: Dayon may inaway sa duta
: sang pagpili sang mga Israelinhon sang bag-o nga mga dios.
: Sa kwarenta mil ka mga lalaki sa Israel,
: may yara bala nga nagdala sing taming ukon bangkaw?
9: Ang akon tagipusoon yara sa mga pangulo sang Israel,
: sa mga tawo nga nagbulontad sing malipayon.
: Dayawon ang Ginoo !
10: Isugid ninyo ini, kamo nga nagasakay sa bukay nga mga asno,
: nga nagalingkod sa mga montora,
: kag kamo nga kinahanglan maglakat lang sa inyo pagakadtuan.
11: Pamatii ninyo ang magahod nga mga tawo sa palibot sang bubon
: nagasugid sila sang mga pagdaog sang Ginoo ,
: ang mga pagdaog sang mga Israelinhon!
: Dayon ang mga tawo sang Ginoo nagdulhog halin sa ila mga pwerta.
12: Pangulohi, O Debora, pangulohi!
: Pangulohi! Pangulohi! Amba ka sing ambahanon!
: Lakat ka, O Barak, anak ni Abinoam,
: dalha ang imo mga bihag!
13: Dayon ang matutom nga mga tawo nagkadto sa ila mga pangulo,
: ang mga tawo sang Ginoo nagpalapit sa iya nga handa sa pagpakig-away.
14: Nagdulhog sila halin sa Efraim pakadto sa kapatagan,
: nga nagasunod sa tribo ni Benjamin kag sa iya mga kaliwat.
: Ang mga pangulo nagdulhog halin sa Maquir,
: ang mga opisyales nagdulhog halin sa Zabulon.
15: Ang mga pangulo ni Isacar nag-abot upod kay Debora,
: huo, si Isacar nag-abot, kag si Barak man.
: Nagsunod sila sa iya pakadto sa kapatagan.
: Pero ang tribo ni Ruben nagbinahinbahin,
: indi sila makapamat-od sa pagpalapit.
16: Ngaa nagpabilin sila upod sa mga karnero?
: Sa pagpamati bala sa mga manugbantay sang karnero nga nagapanawag sa mga panong?
: Huo, ang tribo ni Ruben nagbinahinbahin,
: indi sila makapamat-od sa pagpalapit.
17: Ang tribo ni Gad nag-estar sa sidlangan sang Jordan,
: ang tribo ni Dan nagpabilin sa mga sakayan.
: Ang tribo ni Aser nag-estar malapit sa dagat,
: nagpabilin sila sa baybayon.
18: Pero ang mga kaliwat ni Zabulon kag ni Neftali
: nagtaya sang ila mga kabuhi sa patag sang pag-awayan.
19: Ang mga hari nag-abot kag nagpakig-away sa Taanak,
: sa higad sang sapa sang Megido.
: Ang mga hari sang Canaan nagpakig-away,
: pero wala sila sing may nakuha nga pilak.
20: Ang mga bituon halin sa langit nagpakig-away,
: samtang nagaagi sa ila alagyan sa langit
: nagpakig-away sila batok kay Sisera.
21: Ang baha sa Kison nag-anod sa ila,
: ang masulog nga Suba sa Kison.
: Magaabanse kag magaabanse ako nga may kusog!
22: Dayon nagtuwak nga nagtuwak ang mga kabayo,
: nga nagadagubdob ang ila mga tiil sa duta.
23: Nagsiling ang anghel sang Ginoo , Pakamalauta ang Meros,
: pakamalauta, pakamalauta ang mga nagaestar didto.
: Wala sila mag-abot sa pagbulig sa Ginoo ,
: subong mga soldado nga nagapakig-away para sa iya.
24: Ang labing mapalaron sa mga babayi amo si Jael,
: ang asawa ni Heber nga Kenhanon,
: ang labing mapalaron sa mga babayi nga nagaestar sa mga tolda.
25: Nagpangayo si Sisera sing tubig, pero ginhatagan niya sia sing gatas,
: gindalhan niya sia sing krema sa matahom nga yahong.
26: Sa isa niya ka kamot, nagdala sia sang palpal sang tolda,
: ang iya tuo nga kamot nag-uyat sang martilyo sang panday,
: ginpulpog niya si Sisera sa ulo kag nabuka ini,
: ginpalpalan niya ang iya dungandungan kag gindugmok ini.
27: Naglup-og si Sisera.
: Natumba kag naghamyang sa tiilan ni Jael.
: Sa iya tiilan naglup-og si Sisera kag natumba,
: natumba sia sa duta kag napatay.
28: Ang iloy ni Sisera naglantaw sa bintana,
: sa likod sang mga birha nagpanalambiton sia
: Ngaa atrasado ang pag-abot sang iya karwahi?
: Ngaa bala kadugay magbalik sang iya mga kabayo?
29: Ang iya labing maalam nga mga dama nagsabat sa iya,
: kag ginsingganan niya sing liwatliwat ang iya kaugalingon
30: Nagapangita lamang sila sing mga maagaw, kag mabahinbahin,
: isa ukon duha ka dalaga para sa tagsa ka soldado,
: malahalon nga bayu para kay Sisera,
: binordahan nga mga panapton para sa liog sang rayna.
31: Gani, O Ginoo , kabay nga magkalamatay ang tanan mo nga mga kaaway,
: pero kabay ang imo mga abyan manginsubong sang adlaw sa iya pagbutlak!
: Kag nagluntad ang paghidait sa duta sa sulod sang kwarenta ka tuig.