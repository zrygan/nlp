1: Amo ini ang mga hulobaton ni Solomon nga anak ni David, kag hari sang Israel.
2: Paagi sini makahibalo ka sang kaalam kag sang maayo nga laygay, kag makahangop sang mga pulong nga may madalom sing kahulogan.
3: Ini makatudlo sa imo sa pagkabuhi sing maalamon, maminatud-on, matarong, kag wala sing pinilian.
4: Makatudlo ini sing kaalam sa wala sing tinun-an kag makahatag sing ihibalo sa mga pamatan-on.
5: Ini nga mga hulobaton makadugang sing kaalam sa mga maalam, kag makatuytoy sa mga edukado,
6: agod makahangop sila sang madalom nga mga kahulogan sang mga hulobaton, kag sang mga paktakon sang maalam nga mga tawo.
7: Ang pagtahod sa Ginoo amo ang ginsugoran sang kaalam. Pero ang buangbuang nga mga tawo nagasikway sang kaalam kag pagtudlo.
8: Anak, pamatii ang ginatudlo sang imo amay kag tumana ang ginasiling sang imo iloy.
9: Ang ila pagtudlo magapatahom sang imo pamatasan subong sang pagpatahom sa imo sang isa ka turban ukon kulintas.
10: Anak, indi ka magpadaladala sa mga pagsulay sang mga makasasala
11: kon magsiling sila, Upod ka sa amon. Agod malingaw kita mangita kita sing palatyon, kag banggaan ta ang mga tawo nga wala sing sala!
12: Ayhan buhi pa sila kag mabakod sang aton pagkakita sa ila, pero kon maagyan ta sila tapos gid sila!
13: Makakita kita sing madamo nga manggad, kag pun-on ta ang aton mga balay sang aton mga inagaw!
14: Dali, upod ka sa amon, kag partihon naton ang aton kinawatan.
15: Anak, indi ka mag-upod sa mga tawo nga kaangay sini. Palayo ka sa ila.
16: Maabtik sila sa paghimo sing kalainan kag nagakalam gid ang ila kamot sa pagpatay sing tawo.
17: Wala sing pulos ang paghabyog mo sang sapyod kon ang pispis nga dalakpon mo nagatan-aw.
18: Pero ini nga mga tawo nagabutang sing siod para sa ila kaugalingon, kag sila man lang ang mapatay sang ila kaugalingon nga siod.
19: Ang makawat masunson nagakapatay sa pagpangawat. Amo ini ang masami nagakatabo sa tawo nga nagakabuhi paagi sa pagpangawat.
20: Pamatii ninyo! Ang kaalam nagasinggit sa mga kalsada kag sa mga tiendahan.
21: Nagapanawag sia sing mabaskog sa mga pwerta sang siudad, kag sa bisan diin nga ginatipunan sang mga tawo
22: Mga buangbuang! Tubtob san-o pa bala nga luyag kamo manginbuangbuang? Tubtob san-o pa bala ang inyo pagyaguta sang ihibalo? Indi gid bala kamo matudloan?
23: Magpamati kamo kon sawayon ko kamo. Laygayan ko kamo sing maayo kag tudloan ko kamo sang akon ihibalo.
24: Nagpanawag ako sa inyo sa pag-agda sa inyo nga magpalapit, pero indi kamo magpamati. Wala kamo magsapak sa akon.
25: Wala ninyo pagsapaka ang tanan ko nga mga laygay, kag indi kamo luyag magpatudlo sa akon.
26: Gani, kon yara kamo sa kahul-anan kadlawan ko kamo. Magayaguta ako sa inyo kon mag-abot ang kakugmat,
27: kaangay sang mabaskog nga bagyo nga nagadala sing mga kahalitan, kag yara kamo sa pag-antos kag sa kasubo.
28: Dayon kon magpanawag kamo sa akon, indi ako magsabat sa inyo. Kon kamo magpangita sa akon bisan diin, indi ninyo ako makita.
29: Kay ginhikayan ninyo ang ihibalo, kag wala gid kamo magtahod sa Ginoo ,
30: indi gid kamo luyag magpalaygay sa akon, kag wala kamo magsapak sang akon pagsaway sa inyo.
31: Gani, pagaagumon ninyo ang nagakabagay sa inyo, kag kamo ang magaantos sang inyo mga pahito.
32: Ang wala sing tinun-an nga mga tawo nagakamatay tungod kay ginasikway nila ang kaalam. Ang mga buangbuang nagakalaglag tungod sang ila pagpasapayan.
33: Pero ang bisan sin-o nga nagapamati sa akon magakabuhi nga may kalig-unan. Indi sia maano kag wala sia sing dapat kahadlukan.