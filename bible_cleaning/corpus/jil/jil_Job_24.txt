1: Ngaa ang Dios nga Makagagahom wala nagatalana sing tion sa paghukom,
: kag ngaa wala sia nagatalana sing adlaw nga ang mga nagaalagad sa iya makakita sang iya matarong nga paghukom?
2: Ang malaut nga mga tawo nagahalin sang mga muhon sa paghugakom sang dugang pa nga mga duta,
: nagapangawat sila sing mga karnero kag ginasimpon nila ini sa ila mga panong.
3: Ginakawat nila ang mga asno sang mga ilo,
: kag ginakuha nila ang baka sang balo nga babayi tubtob makabayad sia sang iya mga utang.
4: Ginaupangan nila ang paghatag sang kinamatarong sa mga imol,
: kag ginapilit nila ang mga nawad-an sa pagdalagan kag pagpanago.
5: Gani ang mga imol, kaangay sang talunon nga mga asno,
: nagapangita sang ila kalan-on sa kigas nga mga kawayangan,
: bisan diin indi sila makakita sing pagkaon para sa ila mga kabataan.
6: Mapilitan sila sa pagpangani sa mga uma nga indi ila,
: kag sa pagpamupo sang mga ubas sa talamnan sang malaut nga mga tawo.
7: Kon gab-i nagatulog sila nga wala sing habol,
: wala gid sing makaamlig sa ila sa tugnaw.
8: Nagakabasa sila sang ulan nga nagatupa sa mga kabukiran,
: kag nagatumpok sila sa pagpasilong sa dalagku nga mga bato.
9: Ang malaut nga mga tawo nagaulipon sang mga kabataan nga wala sing amay,
: kag ginakuha ang mga kabataan sang mga imol subong nga bayad sang mga utang.
10: Pero ang mga imol nagadalangdalang nga nagaubauba,
: kag bisan ginagutom, nagaani sang trigo.
11: Nagapuga sila sang mga olivo sa pagkuha sing lana, kag sang ubas sa pagkuha sing bino,
: pero sila ila ginauhaw.
12: Sa mga siudad mabatian ang pag-ugayong sang mga pilason kag mga tagumatayon,
: pero ang Dios wala nagasapak sang ila mga pangamuyo.
13: May mga tawo nga nagasikway sang kapawa,
: wala sila makahangop sini kag wala nagapabilin sa iya mga dalanon.
14: Sa kaagahon ang manugpatay
: nagagwa sa pagpatay sang mga imol,
: kag sa kagab-ihon nagapangawat sia.
15: Ang babayidor nagahulat sang pag-abot sang kasisidmon,
: kag ginatabunan niya ang iya nawong agod wala sing may makakita sa iya.
16: Sa kagab-ihon ang mga makawat nagasulod sa mga balay,
: pero kon adlaw nagapanago sila kag nagalikaw sa kapawa.
17: Nagakahadlok sila sa kapawa sang adlaw,
: pero wala sila ginakugmat sang kadudulman.
18: Ang malaut nga tawo ginaanod sang baha,
: kag ang iya duta ginapakamalaut sang Dios,
: wala na sia nagakadto sa pag-obra sa iya talamnan sang ubas.
19: Subong nga ang yelo nagakatunaw sa init kag sa tingadlaw,
: amo man ang makasasala nagakadula gikan sa duta sang mga buhi.
20: Wala sing may nagadumdom sa iya, bisan gani ang iya iloy,
: ang mga ulod nagakaon sa iya, kag nalaglag sia subong sang napukan nga kahoy.
21: Nagakahanabo ini tungod kay wala niya gintratar sing maayo ang mga babayi nga balo
: kag wala sia magkaluoy sa mga babayi nga baw-as.
22: Ang Dios, sa iya kusog, nagalaglag sang mga gamhanan,
: kon ang Dios maghulag, ang malaut nga tawo nagakapatay.
23: Ayhan ang Dios magatugot nga magkabuhi sia nga indi maano,
: pero ginabantayan gid sang Dios ang tanan niya nga hulag sa tanan nga tion.
24: Sa malip-ot nga tion ang malaut nga tawo nagauswag,
: pero sa indi madugay nagakalaya sia subong sang hilamon,
: kaangay sang dagami nga gingarab.
25: May makapanghiwala bala sini?
: May makapamatuod bala nga kabutigan ang akon mga ginapanghambal?