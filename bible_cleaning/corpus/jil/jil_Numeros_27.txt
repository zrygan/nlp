1: Sanday Mala, Noa, Hogla, Milca, kag Tirsa amo ang mga anak nga babayi ni Zelofehad nga anak ni Hefer, anak ni Galaad, anak ni Maquir, anak ni Manases, anak ni Jose.
2: Nagkadto sila kag nagtindog sa atubang ni Moises, ni Eleazar nga pari, sang mga pangulo kag sang bug-os nga katilingban sa pwertahan sang Tolda sang presensya sang Ginoo kag nagsiling,
3: Ang amon amay napatay sa desierto nga wala sing ginbilin nga anak nga lalaki. Wala sia malakip sa grupo ni Core nga nagrebelde batok sa Ginoo , napatay sia tungod sang iya kaugalingon nga sala.
4: Ngaa bala panason ang ngalan sang amon amay sa Israel tungod lamang kay wala sia sing mga anak nga lalaki? Hatagi kami sang amon parti pareho sang mga pariente sang amon amay.
5: Gindala ni Moises ang ila pangayo sa Ginoo ,
6: kag ang Ginoo nagsiling sa iya,
7: Husto ang ginapangayo sang mga anak nga babayi ni Zelofehad; hatagi sila sing parti pareho sang mga pariente sang ila amay. Ihatag sa ila ang panublion sang ila amay.
8: Singgana ang mga tawo sang Israel nga kon ang isa ka tawo mapatay nga wala sing anak nga lalaki, ang iya anak nga babayi amo ang magapanubli sang iya pagkabutang.
9: Kon wala sia sing anak nga babayi, ang iya mga utod nga lalaki amo ang magapanubli sini.
10: Kon wala sia sing mga utod nga lalaki, ang mga utod nga lalaki sang iya amay amo ang magapanubli sini.
11: Kon wala sia sing mga utod nga lalaki ukon mga tiyo, dayon ang labing malapit niya nga pariente amo ang magapanubli sini kag magapanag-iya sini subong iya kaugalingon nga pagkabutang. Ang mga tawo sang Israel dapat magsunod sini nga kasugoan, subong nga ako, ang Ginoo , nagmando sini sa inyo.
12: Ang Ginoo nagsiling kay Moises, Taklad ka sa Kabukiran sang Abarim kag lantawa ang duta nga akon ginahatag sa mga Israelinhon.
13: Sa tapos mo makita ini, mapatay ka pareho sang imo utod nga si Aaron,
14: tungod kay kamo nga duha naglapas sang akon sugo sa desierto sang Zin. Sang magreklamo batok sa akon ang bug-os nga katilingban didto sa Meriba, wala ninyo pagkilalaha ang akon balaan nga gahom sa atubang nila. Ang Meriba amo ang tuboran sa Kades sa desierto sang Zin.
15: Si Moises nagpangamuyo,
16: O Ginoo nga Dios, nga ginahalinan sang tanan nga kabuhi, nagapangamuyo ako nga magpili ka sang isa ka tawo nga makasarang sa pagdumala sang mga tawo
17: kag makapangulo sa ila sa inaway, agod ang imo katilingban indi manginkaangay sang mga karnero nga wala sing manugbantay.
18: Ang Ginoo nagsiling kay Moises, Kuhaa si Josue nga anak ni Nun, isa ka tawo nga may ikasarang, kag itungtong ang imo mga kamot sa iya ulo.
19: Patinduga sia sa atubang ni Eleazar nga pari kag sang bug-os nga katilingban, kag didto sa atubang nila tanan ipakilala nga sia amo ang magabulos sa imo.
20: Hatagi sia sang imo awtoridad, agod nga ang bug-os nga katilingban sang Israel magatuman sa iya.
21: Magasalig sia sa kay Eleazar nga pari, nga magahibalo sang akon kabubot-on paagi sa paggamit sang Urim kag Tumim. Sa sini nga paagi si Eleazar magatudlo kay Josue kag sang bug-os nga katilingban sang Israel sang tanan nila nga pagahimuon.
22: Ginhimo ni Moises ang ginsugo sang Ginoo sa iya. Ginpatindog niya si Josue sa atubang ni Eleazar nga pari kag sang bug-os nga katilingban.
23: Suno sa ginsugo sang Ginoo , gintungtong ni Moises ang iya mga kamot sa ulo ni Josue, kag ginpakilala sia nga amo ang magabulos sa iya.