1: Pamati kamo sa akon, mga kapungsoran sa malayo,
: kamo nga mga tawo nga nagaestar sa malayo nga mga lugar!
: Sa wala pa ako matawo, ang Ginoo nagpili sa akon,
: kag naghimo sa akon nga mangin-iya alagad.
2: Ginhimo niya ang akon mga pulong nga matalom subong sang espada,
: gin-apinan niya ako sang iya kaugalingon nga kamot.
: Ginhimo niya ako kaangay sang baslay,
: matalom kag handa nga gamiton.
3: Nagsiling sia sa akon, Israel, ikaw ang akon alagad.
: Tungod sa imo, ang mga tawo magadayaw sa akon.
4: Nagsiling ako, Nagpangabudlay ako, pero wala sing pulos ini!
: Naurot na ang akon kusog, pero wala gid ako sing nahimo.
: Wala sapayan makasalig ako sa Ginoo nga apinan niya ang akon kawsa,
: hatagan niya ako sing balos sang akon ginahimo.
5: Sa wala pa ako matawo, ang Ginoo nagpili sa akon,
: ginhimo niya ako nga iya alagad sa pagpabalik sang iya mga tawo,
: sa pagpabalik sang nag-alaplaag nga mga tawo sang Israel.
: Ang Ginoo nagpasidungog sa akon,
: sia ang ginahalinan sang akon kusog.
6: Ang Ginoo nagsiling sa akon,
: May daku ako nga bulohaton para sa imo, alagad ko.
: Indi lamang nga ipabalik mo sa pagkagamhanan ang mga tawo sang Israel
: nga nagkalabilin nga buhi,
: kundi himuon ko man ikaw nga isa ka kapawa sa mga kapungsoran,
: agod ang bug-os nga kalibutan maluwas.
7: Sa gintamay sing tama,
: kag gindumtan sang mga kapungsoran,
: kag alagad sang mga pangulo,
: ang balaan nga Dios sang Israel kag manluluwas nagasiling
: Ang mga hari makakita sa imo nga ginhilway,
: kag magatindog sa pagpakita sang ila pagtahod;
: ang mga prinsipe makakita man,
: kag magasaludo sa pagpasidungog sa imo.
: Mahanabo ini tungod kay ang Ginoo , ang balaan nga Dios sang Israel,
: nagpili sang iya alagad kag nagtuman sang iya mga saad.
8: Ang Ginoo nagasiling sa iya mga tawo,
: Kon mag-abot ang tion sa pagluwas sa inyo, ipakita ko sa inyo ang akon kaayo,
: kag sabton ko ang inyo pagpangayo sing bulig.
: Ako magabantay kag magaapin sa inyo,
: kag paagi sa inyo magahimo ako sing kasugtanan sa tanan nga mga katawhan.
: Paestaron ko kamo liwat
: sa inyo duta nga karon mamingaw.
9: Magasiling ako sa mga binilanggo, Gwa kamo!
: Kag sa mga yara sa kadudulman,
: Maggwa kamo sa kapawa!
: Manginkaangay sila sang mga karnero nga nagahalab sa mga bakulod;
10: indi na gid sila paggutomon ukon pag-uhawon.
: Ang init sang adlaw kag desierto indi makahalit sa ila,
: kay pagatuytoyan sila sang nagahigugma sa ila.
: Pagadalhon niya sila sa mga tuboran sang tubig.
11: Magahimo ako sing malapad nga dalan nga magalakbay sa mga kabukiran,
: kag sang dalan nga pagaagyan sang akon mga tawo.
12: Ang akon mga tawo magaabot halin sa malayo nga mga lugar,
: halin sa aminhan kag sa nakatundan,
: kag halin sa Syene sa nabagatnan.
13: O mga langit, magkanta! Magsinggit sa kalipay, O duta!
: Mag-amba, O mga kabukiran!
: Ang Ginoo magalipay sa iya mga tawo,
: magakaluoy sia sa iya mga tawo nga nagaantos.
14: Pero ang mga pumoluyo sang Jerusalem nagsiling,
: Ginpabay-an kami sang Ginoo !
: Ginkalimtan niya kami.
15: Gani ang Ginoo nagsabat,
: Malipat bala ang iloy sa iya kaugalingon nga lapsag
: kag indi maghigugma sang bata nga gikan sa iya natawo?
: Bisan ang isa ka iloy malipat sa iya anak,
: pero indi gid ako malipat sa imo.
16: O Jerusalem, indi gid ako malipat sa imo!
: Ginmarka ko ang imo ngalan sa akon mga palad.
17: Ang mga magapatindog sa imo liwat magaabot sa indi madugay,
: kag ang mga naglaglag sa imo magahalin.
18: Tan-awa sa palibot kon ano ang nagakahanabo!
: Ang imo mga tawo nga nagatililipon, nagapalauli sila!
: Subong nga ako amo ang buhi nga Dios,
: magapabugal ikaw sang imo mga tawo,
: subong sang pagpabugal sang nobya sang iya mga alahas!
19: Ang imo pungsod nalaglag kag mamingaw,
: pero karon mangintama ini ka diutay
: sa mga nagaalabot sa pag-estar didto!
: Kag yadtong mga naglaglag sa imo
: manginmalayo na gid kaayo.
20: Magaabot ang adlaw nga ang imo mga tawo
: nga nagkalatawo didto sa tion nga sila ginbihag
: magasiling sa imo,
: Ini nga duta tama ka diutay,
: nagakinahanglan pa kita sing mas malapad nga lugar nga pagaestaran!
21: Dayon magasiling ka sa imo kaugalingon,
: Sin-o ang nagbata sini nga mga kabataan para sa akon?
: Nadulaan ako sing mga kabataan, kag indi na ako makapamata.
: Ginbihag ako kag gintabog palayo,
: sin-o ang nagpadaku sini nga mga kabataan?
: Isa lamang ako nga nabilin,
: diin naghalin ini nga mga kabataan?
22: Ang Ginoo nga Gamhanan nagasiling sa iya mga tawo
: Magasinyas ako sa mga kapungsoran,
: kag pagadalhon nila ang inyo mga kabataan pauli.
23: Ang mga hari manginkaangay sang inyo mga amay,
: ang mga rayna magabatiti sa inyo kaangay sang mga iloy.
: Magaluhod sila sa inyo atubang kag magapasidungog sa inyo,
: magapaubos sila sa pagtahod sa inyo.
: Dayon makilala ninyo nga ako amo ang Ginoo ,
: wala sing isa nga nagapaabot sang akon bulig nga mapaslawan.
24: Maagaw bala ninyo ang inagaw sang isa ka soldado?
: Matabangan bala ninyo ang mga bihag sang isa ka mapintas nga tawo?
25: Ang Ginoo nagasabat,
: Amo gid ina ang matabo.
: Ang mga binihag sang mga soldado pagaluwason,
: kag ang inagaw sang mapintas nga tawo pagaagawon.
: Awayon ko ang bisan sin-o nga nagapakig-away sa inyo.
: Kag luwason ko ang inyo mga kaanakan.
26: Himuon ko nga magapinatyanay ang mga nagapigos sa inyo,
: magasilabo sila sa pagpamatay kag kaakig.
: Dayon ang tanan nga mga katawhan magakilala nga ako amo ang Ginoo ,
: ang nagaluwas kag nagahilway sa inyo.
: Magakilala sila nga ako amo ang gamhanan nga Dios sang Israel.