1: Dayon naghambal si Sopar nga taga-Naama
2: Wala bala sing may magasabat sini tanan nga mga binuang?
: Mapakamatarong bala ang isa ka tawo paagi sa iya madamo nga mga hambal?
3: Job, nagahunahuna ka bala nga indi kami makasabat sa imo?
: Nga ang imo nagapangyaguta nga mga pulong makapahipos sa amon?
4: Nagasiling ikaw nga ang imo ginahambal matuod,
: nagasiling ikaw nga putli ka sa panulok sang Dios.
5: Maayo kuntani nga ang Dios magsabat sa imo!
6: Magasiling sia sa imo nga may madamo pa nga wala mo mahibaloi,
: may mga butang nga indi matungkad sang ihibalo sang tawo.
: Ang silot sang Dios kulang pa sang sa nagakabagay sa imo.
7: Matungkad mo bala ang mga butang nahanungod sa Dios nga mabudlay hangpon sang mga tawo?
: Matungkad mo bala ang kabug-osan sang Dios nga Makagagahom?
8: Ang kaalam sang Dios labaw pa sang sa kalangitan,
: ukon mas madalom pa sang sa kalibutan sang mga patay gani indi mo mahibaluan ini.
9: Ang kadako sang Dios mas malapad pa sang sa duta,
: kag mas masangkad pa sang sa dagat.
10: Kon ang Dios magdakop sa imo kag magdala sa imo sa hukmanan,
: sin-o bala ang makapugong sa iya?
11: Ang Dios nakakilala sang mga tawo nga wala sing pulos,
: makakita sia sang tanan nila nga mga binuhatan nga malaut.
12: Ang buangbuang nga mga tawo makatuon sing kaalam
: kon ang talunon nga mga asno matawo nga anta.
13: O Job, tadlunga ang imo tagipusoon. Magdangop ka sa Dios.
14: Kon ikaw makasala untati ini! Ipahilayo ang malaut sa imo balay.
15: Dayon atubanga liwat ang kalibutan, nga may kalig-on kag kaisog.
16: Dayon ang imo tanan nga mga kalalat-an mawala sa imo panumdoman,
: subong sang mga baha nga nag-agi kag wala na ginadumdoma.
17: Ang imo kabuhi manginmasanag pa sang sa silak sang adlaw sa kaudtohon,
: kag ang labing madulom nga tion sa imo kabuhi magapamanagbanag subong sang kaagahon.
18: Magakabuhi ka nga may kalig-on kag napun-an sing paglaom,
: ang Dios magaapin kag magahatag sa imo sing kapahuwayan.
19: Indi ka mahadlok sa imo mga kaaway,
: madamo nga mga tawo ang magapangayo sa imo sing bulig.
20: Pero ang malaut magatulok sa palibot nga wala sing paglaom,
: kay masapwan nila nga wala sing palagyuhan.
: Ang ila lamang paglaom amo ang kamatayon.