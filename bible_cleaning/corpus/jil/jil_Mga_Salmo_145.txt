1: Isugid ko ang imo pagkagamhanan, O Dios ko kag hari ko,
: magapasalamat ako sa imo sa wala sing katubtoban.
2: Sa tagsa ka adlaw magapasalamat ako sa imo,
: dayawon ko ikaw sa wala sing katubtoban.
3: Ang Ginoo gamhanan kag dapat gid sia dayawon,
: ang iya pagkagamhanan indi mahangpan.
4: Ang imo ginhimo pagadayawon halin sa isa ka kaliwatan pakadto sa isa,
: isugid nila ang imo gamhanan nga mga buhat.
5: Ang mga tawo magahambal sang imo kadungganan kag pagkahalangdon,
: kag magapamalandong ako sang imo makatilingala nga mga binuhatan.
6: Ang mga tawo magahambal sang imo gamhanan nga mga buhat,
: kag ako magasugid sang imo pagkagamhanan.
7: Magasugid sila nahanungod sang imo kaayo.
: kag magakanta nahanungod sang imo pagkamatarong.
8: Ang Ginoo mahigugmaon kag maluloy-on,
: indi madali mangakig kag puno sang mapinadayunon nga paghigugma.
9: Maayo sia sa tanan
: kag maluloy-on sa tanan nga iya ginhimo.
10: Ang tanan mo nga mga tinuga, O Ginoo , magadayaw sa imo,
: kag ang tanan mo nga mga tawo magapasalamat sa imo.
11: Magahambal sila sang himaya sang imo ginharian,
: kag magasugid sila sang imo gahom,
12: agod ang tanan nga mga tawo makahibalo sang imo gamhanan nga mga buhat,
: kag sang mahimayaon nga pagkahalangdon sang imo ginharian.
13: Ang imo ginharian wala sing katapusan,
: kag ikaw hari sa walay katubtoban.
: Ang Ginoo matutom sa iya mga saad,
: kag maluloy-on sa tanan nga iya ginahimo.
14: Ginabuligan niya ang tanan nga yara sa kahul-anan,
: ginabayaw niya ang tanan nga nadulaan sang paglaom.
15: Ang tanan nga nagakabuhi nagalaom sa imo,
: kag ginahatagan nimo sila sing pagkaon sa tion nga ila kinahanglanon ini.
16: Ginahatagan mo sila sing tuman
: kag ginasabat mo ang tanan nila nga mga kinahanglanon.
17: Ang Ginoo matarong sa tanan nga iya ginahimo,
: maluloy-on sa tanan niya nga mga binuhatan.
18: Malapit sia sa tanan nga nagapanawag sa iya,
: nga nagapanawag sa iya sing maminatud-on.
19: Ginahatagan niya sang ila mga kinahanglanon ang tanan nga nagapasidungog sa iya,
: ginapamatian niya ang ila mga pagpanawag kag ginaluwas niya sila.
20: Ginaapinan niya ang tanan nga nagahigugma sa iya,
: pero laglagon niya ang tanan nga mga malaut.
21: Dayawon ko ang Ginoo sa gihapon,
: ang tanan nga mga tinuga magdayaw sang iya balaan nga ngalan sa walay katubtoban.