1: O Ginoo nga akon mangangapin, nagapanawag ako sa imo.
: Pamatii man ang akon pagpanawag!
: Kon indi mo ako pagsabton,
: manginkaupod ako sang mga nagapanaog sa kalibutan sang mga patay.
2: Pamatii man ako kon magpangayo ako sa imo sing bulig,
: nga nagabayaw sang akon mga kamot sa imo balaan nga Templo.
3: Indi man ako pagkondenaha upod sa mga malaut,
: upod sa mga nagahimo sing kalautan,
: mga tawo nga ang ila mga pulong mainabyanon,
: pero ang ila mga tagipusoon puno sing pagdumot.
4: Siluti sila tungod sang ila ginbuhat,
: tungod sang tanan nga kalautan nga ila nahimo.
: Siluti sila tungod sang ila binuhatan,
: ihatag ang nagakaigo sa ila!
5: Wala sila nagatalupangod sang ginhimo sang Ginoo ,
: ukon sang iya ginbuhat;
: gani silutan niya sila,
: kag laglagon sila sing walay katapusan.
6: Dayawon ang Ginoo ,
: kay ginpamatian niya ang akon pagpangayo sing bulig!
7: Ang Ginoo amo ang nagaamlig kag nagaapin sa akon,
: sa iya ako nagasalig.
: Iya ako ginabuligan kag ginalipay.
: Nagaamba ako sing mga pagdayaw sa iya.
8: Ang Ginoo nagaapin sa iya mga tawo,
: ginaapinan kag ginaluwas niya ang iya pinili nga hari.
9: Luwasa ang imo mga katawhan, O Ginoo ,
: kag bendisyuni sila!
: Ikaw ang ila manugbantay,
: kag atipana sila sa wala sing katubtoban.