1: Dayawon ang Ginoo nga akon mangangapin!
: Ginahanas niya ako para sa pagpakig-away,
: kag ginahanda niya ako para sa inaway.
2: Sia ang akon mangangapin kag mananabang,
: akon palalipdan kag manluluwas,
: sa iya nagasalig ako nga indi maano.
: Ginatugyan niya ang mga pungsod sa akon paggahom.
3: O Ginoo , ano bala ang tawo nga ginatalupangod mo sia,
: ang ahaw nga tawo nga ginasapak mo sia?
4: Kaangay sia sa isa ka huyop sang hangin,
: ang iya mga inadlaw kaangay sang umalagi nga landong.
5: O Ginoo , abrihi ang langit, kag magpanaog ka,
: tanduga ang mga bukid kag magaaso ini.
6: Padalhi sing mga kilat, kag paalaplaaga ang imo mga kaaway,
: ipana ang imo mga baslay, kag padalagana sila!
7: Untaya ang imo kamot gikan sa ibabaw,
: sagupa ako sa madalom nga tubig,
: kag luwasa ako,
: luwasa ako sa gahom sang mga dumoluong,
8: nga wala gid nagasugid sang kamatuoran,
: kag nagabutig bisan sa ila pagsumpa.
9: Magaamba ako sa imo sing isa ka bag-o nga ambahanon, O Dios,
: magatukar ako sang arpa kag magakanta sa imo.
10: Ginapadaog mo ang mga hari,
: kag ginatabangan mo ang imo alagad nga si David.
11: Luwasa ako sa akon mapintas nga mga kaaway,
: tabangi ako sa gahom sang mga dumoluong,
: nga wala gid nagasugid sang kamatuoran,
: kag nagabutig bisan sa ila pagsumpa.
12: Kabay nga ang amon mga anak nga lalaki samtang pamatan-on pa sila
: manginkaangay sang mga tanom nga nagatubo sing mabakod.
: Kabay nga ang amon mga anak nga babayi manginkaangay sang mga haligi nga matahom,
: nga nagapuni sang mga pamusod sang palasyo.
13: Kabay nga ang amon mga bodega mapuno
: sang tanan nga sahi sang patubas.
: Kabay nga ang mga karnero sa amon mga latagon
: magpamata sing linibulibo.
14: Kabay nga ang amon mga baka magmuad sing madamo,
: nga wala sing mahar-asan ukon mapatay.
: Kabay nga wala sing nagapanalambiton sa amon mga dalan.
15: Malipayon ang pungsod nga amo ini ang iya kahimtangan,
: malipayon ang mga tawo nga ang ila Dios amo ang Ginoo !