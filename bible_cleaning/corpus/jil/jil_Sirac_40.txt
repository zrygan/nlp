1: Ang tama nga kabudlayan gintigana para sa tagsa ka tawo.
: Ang isa ka mabug-at nga gota natakod sa mga anak ni Adan,
: halin sang paggwa nila sa tiyan sang ila iloy,
: tubtob sa adlaw nga magbalik sila sa iloy sang tanan.
2: Ang nagapuno sa ila sing kahangawa kag nagahatag sing kahadlok sa ila tagipusoon
: amo ang kulba sa adlaw sang kamatayon.
3: Bisan ang isa ka tawo nagapungko sa mahimayaon nga trono
: ukon nagaigod sa yab-ok kag abo,
4: halin sa tawo nga nagabayo sing granate kag nagasuksok sang korona
: tubtob sa tawo nga nagabayo sing sako,
5: ang kabug-osan sang kabuhi may kaakig kag kahisa, kinagamo, kag kinagubot,
: kahadlok sa kamatayon, pagpaindis-indis, kag pag-ilinaway.
: Kag bisan sa kagab-ihon samtang nagapahuway sia sa iya katre,
: ang iya katulogon nagahatag lamang sa iya sing bag-o nga kahigayunan, sa pagdumdom sang iya mga palaligban.
6: Indi sia makapahuway sa iya paghigda
: ang iya pagtulog daw pareho lang nga nagabugtaw sia.
: Ginakurog sia sa makakulogmat nga mga dalamguhanon,
: kaangay sang isa ka tawo nga nagapalagyo sa inaway.
7: Sa tion sang pagtabang nakabugtaw sia,
: kag naumpawan sia sa paghibalo nga wala sia sing dapat kahadlukan.
8: Sa tanan nga mga tinuga halin sa mga tawo tubtob sa mga kasapatan
: kag makapito ka pilo sa mga makasasala
9: nagaabot ang kamatayon kag pagpaagay sang dugo kag inaway kag espada,
: mga kalalat-an, gutom, pag-antos, kag pamalatian.
10: Ini tanan gintuga para sa mga di-diosnon,
: tungod sa ila nag-abot ang anaw.
11: Ang tanan nga mga nagikan sa duta magabalik sa duta.
: Ang nagagikan sa tubig magabalik sa dagat.
12: Ang tanan nga paghamham kag pagkadi-matarong pagadulaon
: pero ang husto nga pagtuo magapadayon sa gihapon.
13: Ang manggad sang mga malinapason magamala kaangay sang baha,
: madula ini kaangay sang daguob sa ulan.
14: Kon humlaron niya ang iya mga kamot, masadyahan sia,
: sa amo man nga bagay ang mga malinapason malaglag.
15: Ang mga salingsing sang mga di-diosnon indi magpananga sing madamo,
: ang mahigko nga mga gamot makakita lamang sang matig-a nga bato.
16: Ang mga tabun-ak sa tagsa ka linaw kag sa pangpang sang suba,
: pagagabuton sa wala pa magtubo ang iban nga hilamon.
17: Ang mga buhat sang kaayo kaangay sang paraiso sang kaayuhan,
: kag ang kaalwan nagapadayon sing malig-on kaangay sang walay katapusan.
18: Para sa tawo nga may sarang kag sa tawo nga nagapamugon, ang pangabuhi maayo,
: pero mas maayo sa sining duha ang nakakita sing isa ka manggad.
19: Ang mga kabataan kag ang pagpatindog sang isa ka siudad nagahatag sing dungog sa isa ka tawo,
: pero mas maayo pa sa sini, ang pagtukib sing kinaalam.
: Ang mga kabakahan kag mga talamnan sang ubas nagahimo sa imo nga bantog,
: pero mas maayo pa sa sini ang himpit nga asawa.
20: Ang bino kag musika nagapasadya sang tagipusoon,
: pero mas maayo pa sini ang paghigugma sang kaalam.
21: Ang plawta kag arpa nagapanami sang kanta,
: pero mas maayo pa sa sini ang manami nga tingog.
22: Ang mata naluyag magtan-aw sang kaayo kag katahom,
: pero mas maayo pa sa sini ang berde nga ugbos sang mais.
23: Ang isa ka abyan ukon kaupod ginaabiabi sa gihapon,
: pero mas maayo pa sa sini ang isa ka asawa kag bana.
24: Ang mag-ulotod kag ang mga kadampig maayo sa mga panahon sang kinagamo,
: pero mas maayo pa sa sini ang kaalwan sa paglimos.
25: Ang bulawan kag pilak magapalig-on sang imo mga tiil,
: pero mas maayo pa sa sini ang maayo nga laygay.
26: Ang manggad kag kusog nagapalig-on sang tagipusoon,
: pero mas maayo pa sa sini ang pagtahod sa Ginoo.
: Ang tawo nga nagatahod sa Ginoo indi pagkulangon sang bisan ano,
: ang tawo nga nagaangkon sini, indi na kinahanglan magpangita sing apin.
27: Ang pagtahod sa Ginoo kaangay sang paraiso sang kaayuhan.
: Ginapanaptan sini ang tawo sing sobra pa sang sa himaya.
28: Anak ko, indi ka magkabuhi paagi sa pagpakilimos,
: mas maayo pa nga mapatay sang sa magpakilimos.
29: Ang kabuhi sang isa ka tawo nga nagasalig lang sa lamisa sang iban nga tawo,
: indi sarang matawag nga kabuhi.
: Ginadagtaan niya ang iya tutonlan sang kalan-on sang iban,
: ang tawo nga may tinun-an kag maayo nga batasan indi gid maghimo sini.
30: Ang pagpakilimos mahapos ibungat sang tawo nga wala sing huya,
: pero sa ulihi magasunog ini sang iya tiyan.