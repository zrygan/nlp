1: Ang gamhanan nga Dios, ang Ginoo , nagahambal,
: nagapanawag sia sa bug-os nga duta, halin sa sidlangan pa nakatundan.
2: Ang Dios nagabanaag gikan sa Sion,
: ang siudad nga himpit sa iya katahom.
3: Ang aton Dios nagaabot, pero indi sa hipos lang,
: nagauna sa iya ang nagaharahara nga kalayo,
: ginalibutan sia sang isa ka mabaskog nga bagyo.
4: Ginatawag niya ang langit kag ang duta nga mga saksi
: sa pagtan-aw sang iya paghukom sang iya mga katawhan.
5: Nagasiling sia, Tipuna sa akon ang matutom ko nga mga tawo,
: ang mga naghimo sing kasugtanan sa akon paagi sa pagdulot sang isa ka halad.
6: Ginapahayag sang kalangitan nga ang Dios matarong,
: nga sia gid amo ang hukom!
7: Pamati kamo, mga tawo ko, kag magahambal ako,
: magasaksi ako batok sa imo, O Israel.
: Ako ang Dios, ang imo Dios.
8: Wala ako nagasaway sa imo tungod sang imo mga halad
: kag sang mga halad nga sinunog nga imo pirme ginahalad sa akon.
9: Pero wala ako kinahanglan sang toro nga mga baka gikan sa inyo mga pastuhan,
: ukon mga kanding gikan sa inyo mga kahayupan,
10: tungod kay akon ang tanan nga mga kasapatan sang katalunan,
: kag ang mga baka nga linibo sa kabakuloran.
11: Akon ang tanan nga mga kapispisan sa talon,
: kag ang tanan nga nagakabuhi sa latagon.
12: Kon ginagutom ako indi ako magpangayo sa inyo sang pagkaon,
: tungod kay akon ang kalibutan kag ang tanan nga yara sa sini.
13: Nagakaon bala ako sang karne sang toro nga mga baka,
: ukon nagainom sang dugo sang mga kanding?
14: Ihalad sa Dios ang mga pagpasalamat,
: kag ihatag sa Labing Mataas ang tanan nga mga dulot nga inyo ginsaad.
15: Tawga ninyo ako kon mag-abot ang kalisdanan,
: luwason ko kamo, kag dayawon ninyo ako.
16: Pero nagasiling ang Dios sa malaut,
: Ngaa bala ginapabutyag mo ang akon mga sugo?
: Ngaa bala nagahambal ka nahanungod sang akon kasugtanan?
17: Indi ka magpatudlo sa akon,
: ginasikway mo ang akon mga sugo.
18: Kon makita mo ang isa ka makawat, nagapakig-abyan ka sa iya,
: kag nagapakig-upod ka sa mga nagapanginbabayi kag nagapanginlalaki.
19: Handa ka sa tanan nga tion sa paghambal sing malaut,
: maabtik ka magbinutig.
20: Handa ka sa pagsumbong bisan pa sang imo mga utod,
: kag imo sila ginapangitaan sing sala.
21: Ini tanan ginhimo mo, kag naghipos lang ako,
: gani nagpanghunahuna ka nga kaangay ako sa imo.
: Pero karon sawayon ko ikaw,
: kag ipaathag ini nga butang sa imo.
22: Pamatii ini, ikaw nga wala nagasapak sa akon,
: kay kon indi, laglagon ko ikaw,
: kag wala sing may makaluwas sa imo.
23: Ang mga pagpasalamat amo ang halad nga nagapasidungog sa akon,
: kag luwason ko gid ang tanan nga nagatuman sa akon.