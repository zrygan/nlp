1: Dayon nagsabat si Job
2: Pamatii ninyo sing maayo ang akon ginasiling,
: amo lamang ini nga paglipay ang akon ginapangayo sa inyo.
3: Hatagi ninyo ako sing kahigayunan sa paghambal,
: kag kon makatapos na ako hambal, yagutaa ninyo ako kon luyag ninyo.
4: Ang akon reklamo indi batok sa mamalatyon nga mga tawo,
: may nagakaigo ako nga rason sa pagpangakig.
5: Tuloka ninyo ako.
: Indi bala tuman na ina nga maurongan kamo
: kag indi na makahambal?
6: Kon panumdomon ko ang natabo sa akon,
: nagakaurongan ako kag nagakurog.
7: Ngaa bala ginatugotan sang Dios
: nga ang malaut nga mga tawo maglawig ang kabuhi kag mag-uswag?
8: Kag makita pa nila ang pagdalagku
: sang ila mga kabataan kag mga kaapuhan.
9: Ang Dios wala gid nagapadala sing mga kalalat-an sa ila mga panimalay,
: kag wala sila nagakabuhi sa kahadlok.
10: Huo, ang ila mga kahayupan nagadamo
: nga wala ginahar-asi sa ila pagpamata.
11: Ang ila mga kabataan nagadalagan kag nagahampang subong sang mga kordero
12: kag nagasaot sa sonata sang mga tamborin, mga arpa kag mga plawta.
13: Nagakabuhi sila sing matawhay,
: kag nagataliwan nga wala sing pag-antos.
14: Ang mga malaut nagasiling sa Dios nga pabay-an lang sila,
: indi sila luyag maghibalo sang kabubot-on sang Dios para sa ila mga kabuhi.
15: Nagahunahuna sila nga indi na kinahanglan
: ang pag-alagad sa Dios nga Makagagahom,
: ukon may makuha sila nga kaayuhan kon magpangamuyo sa iya.
16: Nagasiling sila nga nag-uswag sila
: tungod sang ila kaugalingon nga kusog,
: pero indi ako makapati sa ila.
17: May suga bala ang isa ka malaut nga tawo nga ginpalong?
: May isa bala sa ila nga nakasugata sang kalalat-an?
: May yara bala nga malaut nga ginsilutan sang Dios tungod sang iya kaakig?
18: Kaangay bala sila sang uhot nga ginhuyop sang hangin
: ukon kaangay sang labhang nga ginapalid sang bagyo?
19: Nagasiling kamo nga ang bata ginasilutan sang Dios tungod sang mga sala sang iya amay.
: Indi ini matuod! Pabay-i nga ang Dios magsilot sa mga nakasala,
: kag magapakilala nga ginahimo niya ini tungod sang ila mga sala.
20: Ipapas-an sa mga nakasala ang ila kaugalingon nga mga silot,
: ipatilaw sa ila ang kaakig sang Dios nga Makagagahom.
21: Kon matapos na ang kabuhi sang tawo,
: nagakabalaka pa bala sia sa kalipay sang iya mga kaanakan?
22: Makatudlo bala ang tawo sa Dios
: nga amo ang nagahukom bisan pa sang langitnon nga mga tinuga nga nagaalagad sa iya?
2324: Ang iban nga mga tawo may maayo nga lawas tubtob sa adlaw nga sila mapatay,
: malipayon kag malinong ang ila kamatayon,
: kag ang ila mga lawas ginasagod sing maayo.
25: Ang iban wala gid sing kalipay,
: nagakabuhi sila kag nagakalamatay nga may mapait nga balatyagon.
26: Pero tanan sila mapatay kag ginalubong,
: tanan sila pagakan-on sang mga ulod.
27: Nahibal-an ko ang malain nga mga butang nga inyo ginapanghunahuna batok sa akon.
28: Nagapamangkot kamo, Diin na karon ang balay sang kinilala nga tawo,
: ang tawo nga naghimo sing malaut?
29: Wala bala kamo makapakigsugilanon sa mga tawo nga nagapanglakaton?
: Wala bala kamo makahibalo sang mga balita nga ila nadala pabalik?
30: Sa adlaw nga ang Dios mangakig kag magpangsilot,
: ang malaut nga tawo amo ang wala ginasiluti.
31: Wala sing isa nga nagasumbong sa malaut nga tawo,
: ukon may nagabalos sang tanan nga iya nahimo.
32: Kon sia ginadala na sa lulobngan,
: sa diin ang iya pantyon ginabantayan,
33: linibo ang nagaupod sa paglubong sa iya,
: kag bisan ang duta nga nagatabon sang iya bangkay mahumok.
34: Kag kamo nagatinguha sa paglipay sa akon sing walay pulos!
: Ang tanan nga inyo ginasiling kabutigan!