1: Kag ang Ginoo nagpadayon sa pagsiling kay Job
2: Magapakigsuay ka pa bala sa Dios nga Makagagahom?
: Magauntat ka na bala, ukon magasabat ka pa?
3: Dayon si Job nagsabat sa Ginoo
4: O Ginoo , naghambal ako sing binuang. Ano ang isabat ko?
: Indi na ako maghambal sang bisan ano.
5: Sobra na ang akon ginhambal.
6: Dayon gikan sa bagyo ang Ginoo naghambal liwat kay Job
7: Maghanda ka kag magpakalalaki,
: kag sabta ang akon mga pamangkot.
8: Nagatinguha ka bala sa pagpamatuod nga indi ako matarong,
: sa pagpakamalain sa akon kag sa pagpakamatarong sang imo kaugalingon?
9: Pareho bala ikaw kakusog sa akon?
: Makadaguob bala ang imo tingog pareho sang akon?
10: Kon makahimo ka, magtindog ka nga may dungog kag bugal,
: magbayu ka sang pagkaharianon kag pagkahalangdon.
11: Tan-awa yadtong mga bugalon,
: iula ang imo kaakig sa ila kag dulaa ang ila bugal.
12: Huo, tuloka sila kag magapalangupos sila.
: Dugmoka ang mga malaut sa ila ginatindugan.
13: Ilubong sila tanan sa duta,
: gapusa sila sa kalibutan sang mga patay.
14: Dayon ako ang una nga magadayaw sa imo,
: kag magakilala nga ikaw ang nagpadaog sang imo kaugalingon.
15: Tan-awa ang sapat nga Behemot,
: gintuga ko sia kag gintuga ko ikaw.
: Nagahalab sia sang hilamon kaangay sang baka,
16: pero tama kakusog sa iya,
: kag daw ano nga pwersa ang yara sa iya balikawang!
17: Ang iya ikog nagatindog kaangay sang sedro,
: kag ang maskulo sa iya mga paa makusog.
18: Ang iya mga tul-an kaangay sang bronsi kabakod,
: kag ang iya mga tiil kaangay sang mga bara nga salsalon.
19: Sia ang labing makatilingala sang akon mga tinuga!
: Ang iya lamang Manunuga amo ang makalutos sa iya.
20: Gikan sa mga kabukiran sa diin ang mga talunon nagahampang,
: nagatubo ang hilamon nga iya ginahalab.
21: Nagaluko sia sa idalom sang tunokon nga mga kahoy nga magamay,
: kag nagapanago sa mga katabun-akan sa mga tubig.
22: Ang mga talungon kag mga kahoy sa higad sang sapa
: nagahatag sa iya sing palasilungan.
23: Wala sia mahadlok sang nagadaganas nga suba,
: kalmada sia bisan ang tubig sa Jordan nagalambot na sa iya nawong.
24: Sin-o ang makabulag sa iya mga mata kag makadakop sa iya?
: Ukon sin-o ang makatuhog sang iya ilong sing siod?