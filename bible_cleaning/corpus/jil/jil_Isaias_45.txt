1: Si Ciro ginpili sang Ginoo nga manginhari!
: Ang Ginoo nagpili sa iya sa pagpangdaog sang mga pungsod,
: ginpadala niya sia sa pag-agaw sang gahom sang mga hari;
: ang Ginoo magabukas sang mga pwerta sang mga siudad para sa iya.
: Sa kay Ciro ang Ginoo nagasiling,
2: Ako gid magaaman sang imo alagyan,
: tapanon ko ang mga bukid kag mga bakulod.
: Gub-on ko ang mga pwerta nga bronsi
: kag utdon ko ang ila mga pintal nga salsalon.
3: Hatagan ko ikaw sing mga manggad gikan sa madulom kag tago nga mga lugar,
: dayon mahibaluan mo nga ako amo ang Ginoo ,
: nga ang Dios sang Israel nagtawag sa imo.
4: Ginpili ko ikaw sa pagtabang sang akon alagad nga Israel,
: ang pinili ko nga mga tawo.
: Ginhatagan ko ikaw sing daku nga dungog,
: bisan nga wala ikaw makakilala sa akon.
5: Ako amo ang Ginoo , wala na sing iban nga Dios.
: Hatagan ko ikaw sing kusog nga imo kinahanglan,
: bisan wala ikaw makakilala sa akon.
6: Himuon ko ini agod ang tagsatagsa sa bug-os nga kalibutan
: makakilala nga ako amo ang Ginoo ,
: kag wala na sing iban nga Dios.
7: Ako ang nagtuga sang kapawa kag kadudulman,
: ako nagadala sang kaayuhan kag kalaglagan. nagahimo sini tanan nga mga butang.
8: Magahatag ako sing pagdaog halin sa langit kaangay sang ulan,
: magabuka ang duta sa pagbaton sini,
: kag magaluntad ang kahilwayan kag katarungan.
: Ako, ang Ginoo , magahimo sini.
9: Makaluluoy sia nga nagapakigbais sa iya Manunuga;
: sia nga isa ka kolon nga pareho man lang sa iban nga mga kolon!
: Nagapamangkot bala ang lunang sa manugkolon kon ano ang iya ginahimo?
: Nagareklamo bala ang kolon nahanungod sa abilidad sang iya maninihon?
10: May makasiling bala sa iya mga ginikanan,
: Ngaa ginhimo ninyo ako sing subong sini?
11: Ang Ginoo , ang balaan nga Dios sang Israel,
: ang nagagahom sang palaabuton, nagasiling
: Wala ka sing kinamatarong sa pagpamangkot sa akon nahanungod sa akon mga kaanakan,
: ukon sa pagsugo sa akon sang dapat ko himuon!
12: Ako amo ang naghimo sang kalibutan,
: kag nagtuga sang mga tawo sa pag-estar sa sini.
: Sa akon gahom ginhumlad ko ang kalangitan,
: ako ang nagagahom sang adlaw, sang bulan kag sang mga kabituonan.
13: Ako ang nagtulod kay Ciro sa pagtuman sang akon tinutuyo
: sa pagtadlong sang tanan.
: Kaayuhon ko ang tagsa ka dalan nga iya ginaagyan.
: Patindugon niya liwat ang akon siudad nga Jerusalem,
: kag hilwayon ang akon binihag nga mga tawo.
: Wala sing isa nga nagsuhol sa iya,
: ukon naghamham sa iya sa paghimo sini.
: Ang Ginoo sang mga hangaway naghambal sini.
14: Ang Ginoo nagasiling sa Israel,
: Ang manggad sang Ehipto kag Etiopia mangin-imo,
: kag ang matag-as nga mga tawo sang Seba mangin-imo mga ulipon,
: magasunod sila sa imo nga nakadenahan.
: Magaluhod sila sa imo kag magsiling,
: Ang Dios nagaubay sa imo, sia lamang ang Dios.
15: Ang Dios sang Israel, nga nagaluwas sang iya mga tawo,
: isa ka Dios nga wala nagapakita sang iya kaugalingon.
16: Ang nagahimo sang mga diosdios mahuy-an,
: tanan sila magatalang.
17: Pero ang Israel luwason sang Ginoo ,
: kag ang iya pagdaog magapadayon sa walay katubtoban,
: ang iya mga tawo indi gid mahuy-an.
18: Ang Ginoo nagtuga sang mga langit,
: sia amo lamang ang Dios!
: Gindihon niya kag ginhimo ang duta,
: ginhimo niya ini nga malig-on kag mapinadayunon!
: Wala niya paghimua ini nga wala sing kahusayan,
: kundi isa ka lugar nga pagaestaran sang mga tawo.
: Nagasiling sia, Ako amo ang Ginoo ,
: kag wala na sing iban nga Dios.
19: Wala ako maghambal sa tago,
: ukon maglikom sang akon mga katuyoan.
: Wala ako magsiling sa mga tawo sang Israel
: sa pagpangita sa akon sa diin may kinagamo.
: Ako ang Ginoo , kag nagahambal ako sang kamatuoran,
: ginapakilala ko kon ano ang matarong.
20: Ang Ginoo nagasiling,
: Palapit kamo sing tingob, mga katawhan sang mga kapungsoran,
: tanan kamo nga nabilin nga buhi sa pagkapukan sang ginharian,
: atubanga ninyo ang paghukom!
: Ang mga nagaprosisyon sang ila mga diosdios nga kahoy
: kag nagapangamuyo sa mga dios nga indi makaluwas sa ila,
: ini nga mga tawo wala gid sing nahibaluan!
21: Magpalapit kag ipasaka ang inyo kaso sa hukmanan,
: maghinun-anon kamo sing tingob.
: Sin-o ang nagtagna sini sang una sa wala pa ini mahanabo?
: Indi bala ako ang Ginoo , ang Dios nga nagaluwas sang iya mga tawo?
: Wala na sing iban nga Dios.
22: Magdangop kamo sa akon karon agod maluwas kamo,
: tanan nga mga katawhan sa bug-os nga kalibutan!
: Ako lamang amo ang Dios kag wala na sing iban.
23: Ang akon ginsaad matuod,
: kag indi ini magbaylo.
: Nagasumpa ako sa akon kaugalingon
: Nga ang tagsatagsa magpalapit kag magaluhod sa atubang ko,
: kag magasaad sa pag-unong sa akon.
24: Magasiling sila nga paagi lamang sa akon
: makaangkon sila sing kusog kag pagdaog,
: pero ang tanan nga nagadumot sa akon
: magaantos sing kahuloy-an.
25: Ako, ang Ginoo , magaluwas
: sang tanan nga mga kaliwat ni Jacob,
: kag magadayaw sila sa akon.