1: Palapit kamo, dayawon ta ang Ginoo !
: Magkanta kita sing malipayon sa aton mangangapin kag manluluwas!
2: Magpalapit kita sa iya atubang nga may pagpasalamat,
: kag magkanta sing masadya nga mga ambahanon sang pagdayaw!
3: Kay ang Ginoo isa ka gamhanan nga Dios,
: gamhanan nga hari kag labaw sa tanan nga mga dios.
4: Nagagahom sia sa bug-os nga duta,
: halin sa labing madalom nga mga kweba tubtob sa labing mataas nga mga kabukiran.
5: Nagagahom sia sa dagat nga iya ginhimo,
: sa duta man nga sia ang nagdihon.
6: Palapit kamo, magyaub kita kag magsimba sa iya,
: magluhod kita sa atubang sang Ginoo nga aton Manunuga!
7: Sia amo ang aton Dios,
: kag kita ang mga tawo nga iya ginaatipan,
: subong sang manugbantay nga nagaatipan sang iya mga karnero.
: Karon pamatii ninyo ang iya ginasiling
8: Indi kamo magpakatig-a sang inyo mga tagipusoon, subong sang inyo katigulangan didto sa Meriba,
: sang didto sila sa sadto nga adlaw sa desierto sa Masa.
9: Didto gintilawan kag ginsulay nila ako,
: bisan nakita na nila ang akon ginhimo para sa ila.
10: Sa sulod sang kwarenta ka tuig nag-ugtas ako tungod sadtong mga tawo,
: Nagsiling ako, Sa pagkamalinapason sa ila!
: Indi gid sila magtuman sang akon mga sugo!
11: Naakig ako kag nagpanumpa
: Indi gid kamo makasulod sa duta
: sa diin papahuwayon ko kamo kuntani.