1: Maayo kuntani kon ikaw utod ko nga lalaki,
: nga nagtiti sa akon iloy.
: Dayon, kon masugata ko ikaw sa kalye,
: halukan ko ikaw kag wala sing may magamalisya.
2: Pagadalhon ko ikaw sa balay sang akon iloy,
: sa diin tudloan mo ako sang gugma.
: Hatagan ko ikaw sing bino nga mahamot,
: kag duga nga ilimnon gikan sa bunga sang akon kahoy nga granada.
3: Ang imo wala nga kamot ginaunlan ko,
: kag ang imo tuo nga kamot nagahakos sa akon.
4: Magsaad kamo sa akon, mga babayi sang Jerusalem,
: nga indi ninyo pagtublagon ang amon paghigugma.
5: Sin-o bala ini ang nagataklad halin sa desierto,
: nga nagasipit sang iya kahagugma?
: Sa idalom sang kahoy nga mansanas ginpukaw ko ikaw,
: sa lugar diin ikaw natawo.
6: Indi ka maghigugma sa iban kundi sa akon lamang,
: indi ka maghakos sa iban, kundi sa akon lamang.
: Ang gugma subong ka gamhanan sang kamatayon,
: ang mainit nga balatyagon makusog subong man sang kamatayon.
: Nagaibwal subong sang dabdab,
: kag nagasunog subong sang nagaharahara nga kalayo.
7: Wala sing tubig nga makapalong sini,
: kag wala sing baha nga makaanod sini.
: Pero kon may magbakal sang gugma paagi sa iya manggad,
: ang pagtamay lamang ang maagom niya.
8: May diutay kami nga utod nga babayi,
: kag diutay pa ang iya suso.
: Ano ang amon himuon sa iya
: kon may pamatan-on nga lalaki nga magpangaluyag sa iya?
9: Kon sia isa ka pader,
: patindugan namon sing tore nga pilak sa pag-apin sa iya.
: Kon sia isa ka pwerta,
: himuan namon sia sing sira gikan sa tapi nga sedro.
10: Ako isa ka pader
: kag ang akon mga suso amo ang iya mga tore,
: ang akon kahagugma nakahibalo gid
: nga ako may kabulosgan kag kalinong kaupod niya.
11: Si Solomon may isa ka talamnan sang ubas
: sa lugar nga ginatawag Baal-hamon.
: May mga mangungoma nga nag-alkila sini gikan sa iya,
: ang kada-isa sa ila nagbayad sang isa ka libo nga pilak.
12: May akon ako nga talamnan sang ubas!
: Ikaw Solomon, imo lang inang imo isa ka libo nga pilak,
: kag ila sang mga mangungoma ang duha ka gatos nga ila parti.
13: Ang akon mga kaupdanan nagapamati sang imo tingog, palangga ko.
: Pabatia ako sang imo tingog gikan sa hardin.
14: Kahagugma ko, palapit ka sa akon subong sang gasela,
: subong sang torite nga usa sa mga bukid sa diin nagatubo ang mga pahumot.