1: Subong sang usa nga ginauhaw sang mabugnaw nga tubig sa sapa,
: subong man ang pagkauhaw ko sa imo, O Dios.
2: Ginauhaw ako sa imo, O Dios nga buhi.
: San-o pa bala ako makakadto sa pagsimba sa imo atubang?
3: Sa adlaw kag gab-i nagahibi ako,
: kag ang akon mga luha lamang amo ang akon kalan-on,
: sa tanan nga tion ginapamangkot ako sang akon mga kaaway,
: Diin na bala ang imo Dios?
4: Daw mabuka ang akon tagipusoon kon madumdoman ko ang mga nagliligad,
: sang nagaupod ako sa kadam-an pakadto sa balay sang Dios,
: kag ginpangulohan ko sila samtang nagalakat sila,
: malipayon nga kadam-an nga nagakanta kag nagahugyaw sa pagdayaw sa Dios.
5: Ngaa bala nagapangasubo gid ako?
: Ngaa bala nga natublag gid ako?
: Magalaom ako sa Dios,
: kag sa liwat dayawon ko sia,
: manluluwas ko kag Dios ko.
67: Daw mabuka ang akon tagipusoon diri subong isa ka bihag,
: gani dumdomon ko sia.
: Iya ginpadala ang mga balod sang kasubo sa akon kalag,
: magadaguhob ang kinagamo sa akon kaangay sang baha,
: kaangay sang mga busay nga nagadaguob pakadto sa Jordan
: gikan sa Bukid sang Hermon kag sa Bukid sang Mizar.
8: Kabay nga ipakita sang Ginoo ang iya mapinadayunon nga gugma kon adlaw,
: agod mag-amba ako sing kalantahon sa iya kon gab-i,
: kag magpangamuyo sa Dios nga nagahatag sa akon sang kabuhi.
9: Sa Dios nga akon mangangapin, nagasiling ako,
: Ngaa bala ginkalimtan mo ako?
: Ngaa bala magpadayon ako sa pag-antos
: sa kapintas sang akon mga kaaway?
10: Nadugmok ang akon lawas tungod sang ila mga pagpasipala,
: samtang nagapadayon sila sa pagpamangkot sa akon,
: Diin na bala ang imo Dios?
11: Ngaa bala nagapangasubo gid ako?
: Ngaa bala natublag gid ako?
: Magalaom ako sa Dios,
: kag sa liwat dayawon ko sia,
: manluluwas ko kag Dios ko.