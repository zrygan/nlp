1: Dayon nagpangamuyo si Tobit sing subong sini
: Dayawon ang walay katapusan nga Dios,
: dayawon sia nga nagagahom.
2: Iya kita ginasilutan, dayon iya kita ginakaluoyan.
: Ginadala niya kita sa kalibutan sang mga patay,
: dayon iya kita ginabanhaw.
: Wala sing bisan sin-o nga makaluwas sa iya gahom.
3: Mga tawo sang Israel, magpasalamat kamo sa tunga sang mga kapungsoran,
: sa diin ginpadala niya kamo subong mga bihag,
4: kay bisan didto ginpakita niya ang iya daku nga gahom.
: Dayawa sia sa atubang sang tanan nga tinuga.
: Ang Ginoo amo ang aton Dios kag Amay nga walay katapusan.
5: Bisan pa nga iya kamo ginsilutan tungod sang inyo pagkamalaut
: manginmaluloy-on sia,
: kag gikan sa duta nga kamo ginbihag, sa diin ginlalapta niya kamo,
: iya kamo pagadalhon pabalik sa duta nga inyo natawhan.
6: Magbalik kamo sa iya sa bug-os nga tagipusoon kag kalag,
: magkabuhi kamo nga matinumanon sa iya.
: Dayon magabulig sia sa inyo
: kag indi na sia magpanago sa inyo.
: Dumdoma ninyo ang mga ginbuhat sang Dios sa inyo,
: kag magpasalamat kamo sa iya sa bug-os ninyo nga tagipusoon.
: Dayawa ninyo ang matarong nga Ginoo,
: tahura ninyo ang Hari nga walay katubtoban.
: Bisan pa nga bihag ako kag nagaestar sa malayo nga kadutaan,
: magapasalamat ako sa Ginoo
: kag akon ipahayag ang iya daku nga kusog sa pungsod sang mga makasasala.
: Bayai ninyo ang pagpakasala kag buhata ninyo ang makapahamuot sa Dios!
: Ayhan sa sini manginmaalwan sia
: kag kaluoyan niya kamo.
7: Dayawon ko ang akon Dios, kag magakalipay ako sa iya pagkagamhanan,
: ang bug-os ko nga pagkatawo nagapasidungog sa Hari sang langit.
8: Pasugira ang tanan nga mga tawo sang iya pagkagamhanan
: kag pakantaha sa pagdayaw sa iya sa Jerusalem.
9: O Jerusalem, Balaan nga Siudad sang amon Dios
: silutan niya ikaw tungod sang mga sala sang imo mga tawo.
: Pero manginmaluloy-on sia sa tanan nga nagabuhat sing matarong.
10: Gani, magpasalamat sa Ginoo kay sia maayo.
: Dayawa ang Hari nga walay katapusan.
: Pagapatindugon liwat ang imo Templo
: kag magakalipay liwat ang imo mga tawo.
: Kabay pa nga ang Ginoo maglipay sang nabihag gikan sa imo,
: kabay pa nga magtatap sia tubtob sa katubtoban
: sang nagaantos mo nga mga tawo.
11: O Jerusalem, ang imo kasanag magabanaag para sa bug-os nga kalibutan
: kag gikan sa malayo magapalapit sa imo ang madamo nga mga pungsod.
: Ang ila mga tawo magaabot sa pagtahod sa Ginoo nga imo Dios,
: kag magadala sila sing regalo para sa Hari sang Langit.
: Ang imo mga kaliwatan malipayon nga magakanta sing pagdayaw sa imo mga dalanon.
: Ang imo ngalan magapadayon sa walay katubtoban subong pinili nga siudad sang Dios.
12: Pagapakamalauton ang bisan sin-o nga nagapamahog sa imo,
: ang tanan nga magaguba sa imo, ang tanan nga magrumpag sang imo mga pader,
: ang tanan nga magatumba sang imo mga tore kag magasunog sang imo mga balay.
: Pero pagabendisyunan niya ang tanan nga magatahod sa imo.
13: Magakalipay ka, O Jerusalem, tungod sang matarong nimo nga mga tawo,
: pagatipunon sila gikan sa ila pagkabihag
: kag magadayaw sila sa Ginoo nga walay katapusan.
14: Malipayon ang tanan nga nagapalangga sa imo
: kag nagakasadya sa imo kauswagan.
: Magakalipay yadtong mga nagakasubo sa imo mga pag-antos karon,
: kay ang imo kalipayan magapasadya sa ila sa walay katapusan.
15: Ginadayaw ko ang Ginoo, ang makagagahom nga Hari.
16: Patindugon liwat ang Jerusalem
: kag mangin-ilistaran ini sang Ginoo tubtob sa katubtoban.
: Daw ano ka malipayon sa akon, O Jerusalem,
: kon ang akon mga kaliwat makakita sang imo kahimayaan
: kag makapasalamat sila sa Hari sang langit.
: Ang imo mga pwerta pagapugtakan sang mga sapiro kag esmeralda,
: ang imo mga pader sang malahalon nga mga bato.
: Ang imo mga tore pagahumanon sa bulawan
: kag ang ila mga pamakod sa pinakapuraw nga bulawan.
17: Ang imo mga dalanon pagasanihan sang mga rubi kag malahalon nga mga bato.
18: Gikan sa imo mga ganhaan magalanog ang mga ambahanon sang pagkinasadya,
: kag gikan sa tagsa ka balay, ang mga tawo magasinggit
: Dayawon ang Ginoo! Dayawon ang Dios sang Israel!
: O Jerusalem, ang Dios magabendisyon sang imo mga tawo
: kag indi sila mag-untat sa pagdayaw sang iya balaan nga ngalan.
: Sa sining mga pulong gintapos ni Tobit ang iya ambahanon sa pagdayaw.