1: Ang Ginoo amo ang hari,
: gani nagakurog ang mga tawo.
: Nagapungko sia sa iya trono sa ibabaw sang mga kerubin,
: gani nagatay-og ang duta.
2: Ang Ginoo gamhanan sa Sion,
: nagagahom sia sa tanan nga mga kapungsoran.
3: Ang tagsatagsa magadayaw sang iya gamhanan kag halangdon nga ngalan.
: Balaan sia!
4: Gamhanan nga hari, ginahigugma mo ang matarong,
: gindala mo ang katarungan sa Israel,
: ginpaluntad mo ang pagkamatarong.
5: Dayawon ang Ginoo nga aton Dios,
: magsimba sa atubangan sang iya trono!
: Balaan sia!
6: Si Moises kag si Aaron iya mga pari,
: kag si Samuel isa sang mga nagpangamuyo sa iya;
: nagpanawag sila sa Ginoo , kag sia nagsabat sa ila.
7: Naghambal sia sa ila gikan sa haligi nga panganod,
: gintuman nila ang mga kasugoan kag mga sugo nga iya ginhatag sa ila.
8: O Ginoo nga amon Dios, ikaw nagsabat sa imo mga tawo,
: ginpakita mo sa ila nga ikaw isa ka Dios nga nagapatawad,
: bisan ginasilutan mo sila tungod sang ila mga sala.
9: Dayawon ang Ginoo nga aton Dios,
: kag magsimba sa iya balaan nga bukid!
: Ang Ginoo nga aton Dios balaan!