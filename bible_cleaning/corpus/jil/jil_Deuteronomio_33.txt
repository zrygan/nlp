1: Amo ini ang mga pagpakamaayo nga ginhambal ni Moises, ang tawo sang Dios, sa mga tawo sang Israel sa wala pa sia mapatay.
2: Ang Ginoo nag-abot halin sa Bukid sang Sinai,
: nagbutlak sia subong sang adlaw sa ibabaw sang Edom,
: kag nagsilak sia sa iya mga tawo halin sa bukid sang Paran.
: Ang napulo ka libo nga mga angheles kaupod niya,
: ang nagadabdab nga kalayo yara sa iya tuo nga kamot.
3: Ginahigugma sang Ginoo ang iya mga tawo,
: kag ginaapinan niya ang mga iya katawhan.
: Gani nagayaub kita sa iya nga tiilan
: kag nagatuman sang iya mga sugo.
4: Ginatuman naton ang Kasugoan nga ginhatag sa aton ni Moises,
: ang labing malahalon nga pagkabutang sang aton pungsod.
5: Ang Ginoo nanginhari sang iya mga tawo nga Israelinhon
: sang magtipon sing tingob ang ila mga tribo kag mga pangulo.
6: Si Moises nagsiling nahanungod sa tribo ni Ruben
: Kabay nga si Ruben indi mapapas,
: bisan diutay lang ang iya mga kaliwat.
7: Nahanungod sa tribo ni Juda nagsiling sia
: Ginoo , pamatii ang ila pagpangayo sing bulig,
: kag pabuyloga sila liwat upod sa iban nga mga tribo.
: O Ginoo , magpakig-away ikaw para sa ila,
: kag buligi sila batok sa ila mga kaaway.
8: Nahanungod sa tribo ni Levi nagsiling sia
: O Ginoo , ikaw nagapahayag sang imo kabubot-on paagi sa Urim kag Tumim
: paagi sa mga Levinhon, ang imo matutom nga mga alagad.
: Gintilawan mo sila didto sa Masa,
: kag napamatud-an sila nga masaligan sa tubig sang Meriba.
9: Nagpakita sila sing mas daku pa nga pag-unong sa imo,
: sang sa ila mga ginikanan, mga kautoran, ukon mga kabataan.
: Gintuman nila ang imo mga sugo,
: kag nanginmatutom sila sa imo kasugtanan.
10: Pagatudloan nila ang imo mga tawo sa pagtuman sang imo mga Kasugoan,
: nagadulot sila sing mga halad sa imo altar.
11: O Ginoo , buligi ang ila tribo nga magmabakod,
: kabay nga mahamuot ka sa ila ginahimo.
: Laglaga ang ila mga kaaway,
: agod indi na gid sila makabangon liwat.
12: Nahanungod sa tribo ni Benjamin nagsiling sia
: Amo ini ang tribo nga ginapalangga sang Ginoo kag ginaapinan,
: ginbantayan niya sila adlaw-adlaw,
: kag nagaestar sia sa tunga nila.
13: Nahanungod sang tribo ni Jose nagsiling sia
: Kabay nga bendisyunan sang Ginoo ang ila duta sing ulan,
: kag sang tubig halin sa idalom sang duta.
14: Kabay bendisyunan niya ang ila duta sang mga prutas nga naluto sa puno,
: kag bugana sang labing maayo nga prutas sa tagsa ka panahon.
15: Kabay ang ila dumaan nga mga kabakuloran mapuno sang pinili nga prutas.
16: Kabay ang ila duta mapuno sang tanan nga butang nga maayo,
: ginbendisyunan paagi sa kaayo sang Ginoo ,
: nga naghambal gikan sa nagadabdab nga magamay nga kahoy.
: Kabay nga ini nga mga bendisyon magaabot sa tribo ni Jose,
: tungod kay sia amo ang pangulo sang iya mga kautoran.
17: Si Jose may kusog nga pareho sang toro nga baka,
: ang mga sungay sang baka nga simaron.
: Ang iya mga sungay amo ang linibo ni Manases,
: kag napulo ka libo ni Efraim.
: Paagi sini ginasungay niya ang mga kapungsoran
: kag ginadis-og sila tubtob sa punta sang duta.
18: Nahanungod sa mga tribo ni Zabulon kag ni Isacar nagsiling sia
: Kabay nga si Zabulon magmauswagon sang ila negosyo sa dagat,
: kag kabay ang manggad ni Isacar magdamo sa ila balay.
19: Ginaagda nila ang mga dumoluong sa ila bukid,
: kag didto nagadulot sila sang husto nga mga halad.
: Nagakuha sila sang ila manggad sa dagat,
: kag halin sa balas sa mga baybayon.
20: Nahanungod sa tribo ni Gad nagsiling sia
: Dayawon ang Dios, nga nagpalapad sang ila kadutaan.
: Si Gad nagahukmong kaangay sang isa ka leon,
: sa pagkusnit sang butkon ukon alimpudwan.
21: Ginkuha nila ang labing maayo sa duta para sa ila kaugalingon,
: ang bahin sang pangulo ginhatag sa ila.
: Gintuman nila ang mga sugo kag mga kasugoan sang Ginoo ,
: sang magtipon sing tingob ang mga pangulo sang Israel.
22: Nahanungod sa tribo ni Dan nagsiling sia
: Si Dan isa ka bataon nga leon,
: nga nagalumpat halin sa Basan.
23: Nahanungod sa tribo ni Neftali nagsiling sia
: Si Neftali ginbendisyunan
: sing bugana sang kaayo sang Ginoo ,
: ang ila duta nagalambot sa bagatnan halin sa Linaw ang Galilea.
24: Nahanungod sa tribo ni Aser nagsiling sia
: Si Aser ginbendisyunan labaw pa sang sa iban nga mga tribo.
: Kabay nga sia amo ang pinalangga sang iya mga utod nga lalaki,
: kag kabay nga manginbugana ang mga kahoy nga olivo sa iya duta.
25: Kabay nga ang iya mga banwa maapinan sang mga pwerta nga salsalon kag bronsi,
: kag kabay nga mag-estar sia sa gihapon nga malig-on.
26: O mga tawo sang Israel, wala sing dios nga kaangay sang inyo Dios,
: nga nagasakay nga may pagkahalangdon sa kalangitan,
: nga nagasakay sa mga panganod sa pag-abot kag sa pagbulig sa inyo.
27: Ang wala sing katapusan nga Dios amo ang inyo mangangapin,
: ang iya wala ginakapoy nga mga butkon nagaalay-ay sa inyo.
: Gintabog niya ang inyo mga kaaway samtang nagaabanse kamo,
: kag ginsugo kamo sa paglaglag sa ila tanan.
28: Gani ang mga kaliwat ni Jacob magaestar sing malinong,
: nga wala sing katalagman sa duta nga bugana sang trigo kag bino,
: sa diin ang tun-og halin sa langit nagatulo sa duta.
29: O Israel, daw ano ka malipayon sa imo!
: Wala sing isa nga pareho sa imo,
: isa ka pungsod nga ginluwas sang Ginoo .
: Ang Ginoo amo gid ang imo taming kag imo espada,
: sa pag-apin kag sa pagpadaog sa imo.
: Ang imo mga kaaway magaampo kag magapangayo sing kaluoy,
: kag imo sila tasakon.