1: O Dios ko, luwasa man ako sa akon mga kaaway,
: apini ako sa mga nagagubat sa akon!
2: Luwasa ako sa sadtong malaut nga mga tawo,
: tabangi ako sa sadtong mga manugpatay!
3: Tan-awa! Nagahulat sila sa pagpatay sa akon!
: Ang mapintas nga mga tawo nagaplano batok sa akon.
: Indi tungod sang sala ukon malain nga akon nahimo,
4: indi tungod sang akon kasaypanan, O Ginoo ,
: nga sila nagadalidali sa pagsalakay sa akon.
5: Bangon ka, Ginoong Dios sang mga hangaway, palapit ka man sa pagtabang sa akon,
: ikaw gid ang magtan-aw, O Dios sang Israel!
: Magmata ka kag siluti yadtong mga wala nagatuo sa Dios,
: indi pagkaluoyi inang malaut nga mga traidor!
6: Nagabalik sila kon gab-i,
: nga nagangurob subong sang mga ido sa ila paglibot sa siudad.
7: Pamatii ang ila mga pagpang-insulto kag mga pamahog.
: Ang ila mga dila kaangay sang mga espada sa ila mga baba,
: pero nagapamangkot pa sila, Sin-o bala ang makabati sa aton?
8: Pero ginakadlawan mo lang sila, O Ginoo ,
: ginayaguta mo lang ang tanan nga wala nagatuo sa imo!
9: May pagsalig ako sa imo kusog,
: ikaw ang akon dalangpan, O Dios.
10: Ang akon Dios nga nagahigugma sa akon magapalapit sa akon,
: ipakita niya sa akon ang pagkalutos sang akon mga kaaway.
11: Indi sila pagpamatya, O Dios, agod nga indi malipat ang akon mga tawo.
: Paalaplaaga sila kag lutosa sila sang imo gahom,
: O Ginoo , nga amon mangangapin!
12: Ang sala yara sa ila mga bibig, malaut ang tanan nila nga ginapanghambal,
: kabay nga madakop sila sa ila pagkabugalon!
: Tungod kay nagapasipala sila kag nagabutig,
13: laglaga sila sa imo kaakig,
: papasa sila sing bug-os.
: Dayon ang tanan nga mga tawo
: makahibalo nga ang Dios
: nagagahom sa Israel, nga ang iya paggahom
: nagasakop sang bug-os nga kalibutan!
14: Ang akon mga kaaway nagabalik kon gab-i,
: nga nagangurob subong sang mga ido sa ila paglibot sa siudad.
15: Nagalibot sila sa pagpangita sang pagkaon,
: kag nagangurob kon indi sila mabusog.
16: Pero magakanta ako nahanungod sang imo gahom,
: sa tagsa ka aga magakanta ako sing matunog nahanungod sang imo mapinadayunon nga gugma.
: Ikaw nangindalangpan ko,
: palanaguan sa tion sang kinagamo.
17: Dayawon ko ikaw, akon mangangapin,
: ang akon dalangpan amo ang Dios,
: ang Dios nga nagahigugma sa akon.