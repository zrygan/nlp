1: May bug-os ako nga pagsalig, O Ginoo !
: Magakanta ako kag magadayaw sa imo!
: Magmata ka, O kalag ko!
2: Magbugtaw kamo, O arpa kag lira ko!
: Pukawon ko ang adlaw!
3: Pasalamatan ko ikaw sa tunga sang mga kapungsoran, O Ginoo !
: Dayawon ko ikaw sa tunga sang mga katawhan!
4: Ang imo mapinadayunon nga gugma nagalambot sa ibabaw sang kalangitan,
: ang imo katutom nagalambot sa kahawaan.
5: Ipakita sa langit ang imo pagkagamhanan, O Dios,
: kag ang imo kadungganan sa bug-os nga duta!
6: Luwasa kami paagi sa imo kusog,
: sabta ang akon pangamuyo,
: agod maluwas ang mga tawo nga imo ginahigugma.
7: Sa iya santuaryo ang Dios nagsiling,
: Sa akon pagdaog, partidahon ko ang Siquem,
: kag ipanagtag ko ang Kapatagan sang Sucot sa akon mga tawo.
8: Akon ang Galaad, subong man ang Manases,
: ang Efraim amo ang akon helmet,
: kag ang Juda amo ang akon harianon nga setro.
9: Pero pagagamiton ko ang Moab subong akon palanghinawan
: kag ang Edom himuon ko nga bulotangan sang akon sandalyas,
: bilang tanda sang akon pagpanag-iya sini.
: Magahugyaw ako tungod sang akon pagdaog batok sa Filistia.
10: Sin-o bala, O Dios, ang magadala sa akon sa siudad nga napamakuran?
: Sin-o bala ang magatuytoy sa akon pakadto sa Edom?
11: Ginsikway mo gid bala kami?
: Indi ka na bala mag-upod sa amon mga soldado?
12: Buligi kami sa pagsumpong sang kaaway,
: kay ang bulig sang tawo wala sing pulos!
13: Kon ang Dios magdampig sa amon magadaog kami,
: lutoson niya ang aton mga kaaway.