1: Sa tapos mapatay si Josue, ang mga tawo sang Israel nagpamangkot sa Ginoo , Sin-o bala sa amon mga tribo ang magalakat sing una sa pagsalakay sa mga Canaanhon?
2: Nagsabat ang Ginoo , Ang tribo ni Juda amo ang una nga magalakat. Ginatugyan ko sa ila ang paggahom sa amo nga duta.
3: Ang mga kaliwat ni Juda nagsiling sa mga kaliwat ni Simeon, Updi ninyo kami sa pagsulod sa kadutaan nga ginhatag sa amon sang Ginoo , kag magbuligay kita sa pagpakig-away sa mga Canaanhon. Dayon magaupod man kami sa inyo sa pagsulod sa kadutaan nga ginhatag sa inyo sang Ginoo . Gani ang mga tribo ni Simeon
4: kag ni Juda nagbuligay sa pagpakig-away. Ginpadaog sila sang Ginoo batok sa mga Canaanhon kag sa mga Peresnon, kag ginlutos nila ang 10,000 ka mga tawo sa Besek.
5: Nakita nila didto si Adoni-besek, kag nagpakig-away sila batok sa iya.
6: Nagpalagyo si Adoni-besek, pero ginlagas nila sia, gindakop kag ginpang-utod ang mga kumalagko sa iya mga kamot kag mga tiil.
7: Nagsiling si Adoni-besek, Setenta ka mga hari nga ginpang-utdan ko sing mga kumalagko sa ila mga kamot kag mga tiil ang nagpamulot sing mga salin nga kalan-on sa idalom sang akon lamisa. Ginhimo sang Dios sa akon ang akon karon ginhimo sa ila. Gindala nila si Adoni-besek sa Jerusalem kag didto sia napatay.
8: Ginsalakay sang mga kaliwat ni Juda ang Jerusalem kag gin-agaw ini. Ginpamatay nila ang mga pumoluyo kag ginsunog ang siudad.
9: Sa tapos sini gingubat nila ang mga Canaanhon nga nagaestar sa kabakuloran, sa kunsaran sang mga bukid kag sa desierto sa nabagatnan.
10: Ang mga kaliwat ni Juda naggubat sa mga Canaanhon nga nagaestar sa siudad sang Hebron, nga ginatawag anay Kiryat-arba. Ginlutos nila didto ang mga kabarangayan nanday Sesai, Ahiman kag Talmai.
11: Halin didto gingubat sang mga tawo ni Juda ang mga pumoluyo sang siudad sang Debir, nga ginatawag anay nga Kiryat-seper.
12: Nagsiling si Caleb sa iya mga hangaway, Ipaasawa ko si Acsa nga akon anak sa tawo nga makadaog kag makaagaw sang Kiryat-seper.
13: Si Otniel, ang anak ni Kenaz nga manghod ni Caleb, nag-agaw sang siudad. Gani ginpaasawa sa iya ni Caleb si Acsa nga iya anak.
14: Sa adlaw sang kasal, ginpilit sia ni Otniel sa pagpangayo sa iya amay sing isa ka puna nga duta. Gani nagkadto si Acsa kay Caleb, kag sang makapanaog sia sa iya asno, ginpamangkot sia ni Caleb kon ano ang iya kinahanglan.
15: Nagsabat sia, Hatagi man ako sing regalo. Tungod kay ginbutang mo ako sa Negeb sa diin mamala ang duta hatagi man ako sing mga tuboran sang tubig. Gani ginhatag sa iya ni Caleb ang naibabaw kag naubos nga mga tuboran.
16: Ang mga kaliwat sang ugangan nga lalaki ni Moises, nga mga Kenhanon, nagtaklad upod sa mga kaliwat ni Juda halin sa Jerico, ang siudad sang mga Palma pakadto sa desierto sang Juda sa nabagatnan sang Arad. Nag-estar sila didto upod sa mga Amaleknon.
17: Ang mga kaliwat ni Juda nag-upod sa mga kaliwat ni Simeon, kag ginlutos nila ang mga Canaanhon nga nag-estar sa siudad sang Sepat. Ginpakamalaut nila ang siudad kag ila ini ginlaglag sing bug-os. Ginhingalanan nila ang siudad nga Horma.
1819: Ginbuligan sang Ginoo ang mga kaanakan ni Juda, kag ginpanag-iyahan nila ang mga kabakuloran. Pero wala nila maagaw ang Gaza, Askelon, ukon ang Ekron, lakip ang ila palibot nga mga kadutaan. Indi sila makasarang sa pagtabog sang mga tawo nga nagaestar sa baybayon, tungod kay ini nga mga tawo may mga karwahi nga salsalon.
20: Suno sa ginsugo ni Moises, ang Hebron ginhatag kay Caleb. Gintabog ni Caleb halin sa Hebron ang tatlo ka mga kabarangayan nga mga kaliwat ni Anak.
21: Pero ang tribo ni Benjamin wala magtabog sang mga Jebusnon nagpadayon sa nag-estar sa Jerusalem. Sugod sadto ang mga Jebusnon nga nagpadayon sa pag-estar sa Jerusalem upod sa mga kaliwat ni Benjamin.
2223: Ang mga tribo ni Efraim kag ni Manases naglakat sa pagsalakay sang siudad sang Betel, nga gintawag anay Luz. Ang Ginoo nagbulig sa ila. Nagpadala sila sing mga espiya pakadto sa siudad,
24: kag ini sila nakakita sang isa ka tawo nga nagapagwa halin sa siudad, kag nagsiling sila sa iya, Tudloi kami sang dalan pakadto sa siudad, kag indi ka namon pag-anhon.
25: Gani gintudloan niya sila. Ginpamatay sang mga tribo ni Efraim kag ni Manases ang tagsatagsa sa siudad, luas lamang sini nga tawo kag sang bug-os niya nga panimalay.
26: Sang ulihi, ini nga tawo nagkadto sa duta sang mga Hethanon, kag nagpatindog didto sing isa ka siudad, kag iya ginhingalanan ini Luz. Ang ngalan sini nga siudad amo man gihapon tubtob sini nga adlaw.
27: Ang tribo ni Manases wala magtabog sang mga tawo nga nagaestar sa mga siudad sang Bet-san, Taanak, Dor, Ibleam, Megido, kag sa kaingod nila nga mga banwa. Ang mga Canaanhon nagpadayon sa pag-estar didto.
28: Sang magbakod na ang mga Israelinhon, ginpilit nila ang mga Canaanhon sa pagtrabaho para sa ila, pero wala gid nila pagtabuga sila tanan.
29: Ang tribo ni Efraim wala magtabog sang mga Canaanhon nga nagaestar sa siudad sang Gezer, gani nagpadayon sa pag-estar didto ang mga Canaanhon upod sa ila.
30: Ang tribo ni Zabulon wala magtabog sang mga tawo nga nagaestar sa mga siudad sang Kitron kag Nahalol, gani nagpadayon sa pag-estar ang mga Canaanhon upod sa ila, kag ginpatrabaho nila sila sing pilit para sa ila.
31: Ang tribo ni Aser wala magtabog sang mga tawo nga nagaestar sa mga siudad sang Ako, Sidon, Alab, Aczib, Helba, Afec, kag Rehob.
32: Ang mga kaliwat ni Aser nag-estar upod sa mga Canaanhon sa sadto nga lugar, tungod kay wala nila pagtabuga ang mga Canaanhon.
33: Ang tribo ni Neftali wala magtabog sang mga tawo nga nagaestar sa mga siudad sang Bet-semes kag Betanat. Nag-estar ang katawhan ni Neftali upod sa mga Canaanhon sa sadto nga lugar, pero ginpilit sila sa pagtrabaho para sa ila.
34: Ginsubol sang mga Amornon ang tribo ni Dan pabalik sa kabakuloran, kag wala nila sila pagtugoti sa pagdulhog sa kapatagan.
35: Ang mga Amornon nagpadayon sa pag-estar sa Ayalon, Saalbim, kag sa Bukid sang Heres pero ang mga tribo ni Efraim kag ni Manases naggahom sa ila, kag ginpilit sila sa pagtrabaho para sa ila.
36: Ang dulonan sang mga Amornon nagasugod sa Taklaran sang Akrabim halin sa Sela pa ibabaw.