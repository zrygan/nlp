1: Dali kamo, mga tawo sang tanan nga mga kapungsoran! Tipon kamo kag magpamati. Ang bug-os nga duta, kag ang tanan nga nagaestar sa sini, magpalapit kag magpamati.
2: Ang Ginoo naakig sa tanan nga mga kapungsoran kag sa ila mga hangaway. Ginhukman niya sila nga laglagon.
3: Ang ila mga bangkay indi pag-ilubong, kundi magahamyang didto nga magakadunot kag magabaho, kag ang mga bukid magapula sang dugo.
4: Ang adlaw, bulan kag mga bituon magakaladugmok subong sang yab-ok. Ang langit madula kaangay sang tulon-an nga ginlukot, kag ang mga bituon magakalahulog kaangay sang mga dahon nga nagakadagas gikan sa balagon sang ubas ukon kahoy nga higera.
5: Ang Ginoo nag-aman sang iya espada sa langit, kag karon patup-an niya ang Edom, ang mga tawo nga iya ginhukman nga pagalaglagon.
6: Ang iya espada mabulit sang ila mga dugo kag sapay, kaangay sang dugo kag sapay sang mga kordero kag mga kanding nga ginahalad. Ang Ginoo magadulot sining halad sa siudad sang Bozra, himuon niya ang madamo nga mga pagpamatay sa duta sang Edom.
7: Ang mga tawo magakalapukan kaangay sang simaron nga mga baka kag torite nga mga baka, kag ang duta magasanaw sang dugo kag malatom sing sapay.
8: Amo ini ang tion nga ang Ginoo magaluwas sang Sion kag magatimalos sa iya mga kaaway.
9: Ang mga suba sang Edom mangin-aspalto, kag ang duta mangin-asupre. Ang bug-os nga duta magadabdab subong sang aspalto.
10: Magadabdab ini sa adlaw kag gab-i, kag ang aso magatub-ok gikan sini sa wala sing katapusan. Ang duta pagabayaan sa tanan nga panahon, kag wala na gid sing may magaagi sa sini liwat.
11: Pero ang dapay kag ang porcupino nagapanag-iya sini, ang mga bukaw kag ang mga uwak amo ang magaestar diri. Ang Ginoo magahimo sini liwat nga wala sing kahusayan, subong sang wala pa ang pagtuga.
12: Wala sing hari nga magagahom sang pungsod, kag wala na sing mga pangulo.
13: Ang mga talungon kag mga sapinit magatubo sa tanan nga mga palasyo kag mga banwa nga nalibutan sing mga pader, kag ang talunon nga mga ido kag mga bukaw magaestar sa sini.
14: Ang mga sapat nga talunon magatilipon didto kag ang mga demonyo magatawag sa isa kag isa. Ang daku nga mga sapat sa kagab-ihon magakadto didto nga nagapangita sing lugar nga mapahuwayan.
15: Ang mga bukaw magahimo sang ila mga pugad, magaitlog, magabuto, kag magasagod sa ila didto. Ang mga dapay magatipon didto, nga nagaparisparis.
16: Usisaa sa libro sang Ginoo kag basaha kon ano ang iya ginasiling. Wala sing isa sining mga tinuga nga madula, kag wala sing isa nga wala sing pares. Amo ini ang mando sang Ginoo , sia gid ang magatipon sa ila.
17: Ang Ginoo amo ang magapartida sa ila sang duta kag magahatag sa tagsatagsa sang ila parti. Magaestar sila sa duta sa tanan nga mga panahon, kag mangin-ila ini sa tanan nila nga mga kaliwatan.