1: Sa sadto man nga tion, ang hari sang Babilonia nga si Merodac-baladan nga anak ni Baladan, nakabati nga si Haring Ezequias nagmasakit, gani nagpadala sia sing sulat kag regalo.
2: Si Ezequias nag-abiabi sang mga mensahero kag ginpakita niya sa ila ang iya manggadang iya pilak kag bulawan, ang iya mga pahamot kag mga agwa, kag ang tanan niya nga mga gamit sa inaway. Wala sing isa nga nabilin sa iya mga talaguan ukon bisan diin sa iya ginharian nga wala niya ginpakita sa ila.
3: Dayon si Isaias nga propeta nagkadto sa kay Haring Ezequias kag nagpamangkot, Diin maghalin ini nga mga tawo, kag ano ang ila ginsiling sa imo?
: Nagsabat si Ezequias, Naghalin sila sa malayo nga pungsod, halin sa Babilonia.
4: Ano ang ila nakita sa palasyo?
: Nakita nila ang tanan. Wala sing isa sa talaguan nga wala ko ginpakita sa ila.
5: Dayon si Isaias nagsiling sa hari, Ang Ginoo sang mga hangaway nagasiling nga
6: magaabot ang tion nga ang tanan nga mga pagkabutang sa imo palasyo, ang tagsa ka butang nga gintipon sang imo mga katigulangan tubtob karon nga adlaw, pagadalhon sa Babilonia. Wala sing mabilin.
7: Ang iban sang imo mga kaanakan pagabihagon kag kapunon agod mangin-alagad sa palasyo sang hari sang Babilonia.
8: Si Haring Ezequias naghangop sini nga sa iya panahon may paghidait kag kasigurohan, gani nagsabat sia, Ang ginsiling sang Ginoo paagi sa imo maayo.