1: Ang kalibutan kag ang tanan nga yara sa sini, iya sang Ginoo ,
: iya man ang duta kag ang tanan nga nagakabuhi sa duta.
2: Iya ini gintukod sa madalom nga mga tubig sa idalom sang duta,
: kag ginpasad niya ang mga sadsaran sini sa kadadalman sang dagat.
3: Sin-o bala ang makataklad sa bukid sang Ginoo ?
: Sin-o bala ang makasulod sa iya balaan nga Templo?
4: Sila nga may matinlo nga binuhatan kag panghunahuna,
: nga wala nagasimba sa mga diosdios,
: kag wala nagasaad sang kabutigan.
5: Pagabendisyunan sila sang Ginoo , kag luwason sila,
: ang Dios magapakilala sa ila nga wala sila sang sala.
6: Amo ina ang mga tawo nga nagapalapit sa Dios,
: nga nagapalapit sa atubang sang Dios ni Jacob.
7: Abrihi sing daku ang mga gawang,
: buksi ang dumaan nga mga pwertahan,
: kay magasulod ang Hari nga gamhanan!
8: Sin-o bala ining Hari nga gamhanan?
: Sia amo ang Ginoo nga makusog kag makagagahom,
: ang Ginoo nga nagadaog sa inaway.
9: Abrihi sing daku ang mga gawang,
: buksi ang dumaan nga mga pwertahan,
: kag magasulod ang Hari nga gamhanan.
10: Sin-o bala ining Hari nga gamhanan?
: Sia amo ang Ginoo sang mga hangaway, ang Hari nga gamhanan!