1: Ang wala sing pulos nga paglaom makapatalang sa mga buangbuang,
: kag ang ila mga dalamguhanon nagpasadya sa ila.
2: Ang pagsalig sa mga damgo kaangay sang nagadakop sang landong,
: kag nagalagas sang hangin.
3: Ang makita mo sa damgo indi matuod,
: kaangay sang laragway sang isa ka guya sa isa ka espeho.
4: Ang pagkaputli wala nagagikan sa higko.
: Paano ang paggikan sang kamatuoran sa kabutigan?
5: Ang pagpamakot, ang mga paghimalad, kag ang mga damgo wala sing pulos,
: kaangay ini sang mga dalamguhanon sang isa ka babayi nga ginasakitan.
6: Luas kon ini ginpadala halin sa Labing Mataas
: subong isa ka tanda, indi ini pagsapaka.
7: Ang mga damgo nagpatalang sang madamo,
: kag ang mga nagbutang sang ila paglaom sa sini napaslawan.
8: Wala na kinahanglan ini nga mga pagpatalang sa pagtuman sang Kasugoan,
: kag ang kaalam nga bug-os ginahambal sang mga bibig nga wala nagabutig.
9: Ang tawo nga nakapanglugayawan madamo ang nahibal-an
: kag ang isa ka tawo nga may inagihan nakahibalo kon ano ang iya ginahambal.
10: Ang tawo nga wala sing inagihan diutay ang nahibal-an
: pero ang isa ka tawo nga nagapanglakaton nagadugang ang iya ihibalo.
11: Madamo ang akon nakit-an sa akon pagpanglakaton,
: kag makahangop ako sing labi pa sa akon mahambal.
12: Nakaagi ako sa katalagman sang kamatayon
: kag naluwas ako, tungod sining mga inagihan.
13: Ang espiritu sang mga nagatahod sa Ginoo magakabuhi,
: kay ang ila pagsalig yara sa isa nga makaluwas sa ila.
14: Ang tawo nga nagatahod sa Ginoo indi gid magmatalaw ukon magkahadlok,
: tungod kay ang iya pagsalig yara sa Ginoo.
15: Daw ano ka malipayon sang tawo nga nagatahod sa Ginoo!
: Nakahibalo sia kon diin mangayo sing bulig.
16: Ang Ginoo nagabantay sang mga nagahigugma sa iya.
: Sia ang ila makusog nga mangangapin kag malig-on nga manugbulig.
: Sia isa ka palalipdan sa mainit nga hangin kag isa ka handong sa nagatagiti nga init sang udtong adlaw,
: isa ka apin sa pagkasandad kag pagkapukan.
17: Ginpasidla sila sang Ginoo kag ginpainggat niya ang ila mga mata.
: Ginhatagan niya sila sang maayong lawas, sang kabuhi kag bendisyon.
18: Ang isa ka halad nga naangkon sa di-matarong nga paagi ginakabig nga nadagtaan,
: ang mga dulot sang mga malinapason indi mabaton.
19: Ang Labing Mataas wala malipay sa mga dulot sang mga di-diosnon,
: kag wala man sia nagapatawad sang mga sala tungod sang madamo nga mga halad.
20: Ang pagdulot sing halad halin sa pagkabutang sang mga imol
: pareho kalain sang sa pagpatay sang isa ka bata nga lalaki sa atubang sang iya amay.
21: Ang diutay nga kalan-on kabuhi para sa mga imol,
: kag ang nagakuha sini sa ila isa ka tawo nga manugpatay.
22: Ang pagkuha sang palangabuhian sang imo isigkatawo amo ang pagpatay sa iya,
: kag ang tawo nga nagadaya sa obrero sang iya sweldo nagapaagay sing dugo.
23: Kon ang isa nagapatindog kag ang isa nagaguba,
: ano bala ang ila ganansya luas sa mabudlay nga obra?
24: Kon ang isa magpangamuyo kag ang isa magpakamalaut,
: sin-o bala ang pamatian sang Ginoo?
25: Kon ang isa ka tawo magpanghinaw sa tapos sia makatandog sang isa ka bangkay
: kag magtandog sini liwat, ano ang pulos sang iya pagpanghinaw?
26: Amo man ang tawo nga nagapuasa tungod sang iya mga sala
: kag nagalakat kag nagapakasala liwat.
: Sin-o bala ang magapamati sang iya pangamuyo?
: Ano bala ang iya napulos sang iya pagpuasa?