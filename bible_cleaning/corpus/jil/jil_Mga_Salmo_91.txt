1: Ang bisan sin-o nga nagakabuhi sa idalom sang pag-apin sang Labing Mataas,
: ang bisan sin-o nga ginatipigan sang Makagagahom,
2: makasiling sa iya,
: Ikaw ang akon palalipdan kag mangangapin!
: Ikaw ang akon Dios, sa imo nagasalig ako.
3: Sia magaluwas sa imo sa tago nga mga katalagman,
: kag sa tanan nga makamamatay nga mga balatian.
4: Sia magatabon sa imo sang iya mga pakpak,
: indi ikaw maano sa idalom sang iya pagtatap,
: ang iya pagkatutom magaamlig kag magaapin sa imo kaangay sang taming.
5: Indi ka magkahadlok sang mga katalagman sa kagab-ihon,
: ukon sang hinali nga pagpanalakay sa kaadlawon,
6: ukon sang mga kalalat-an nga nagaabot sa kadudulman,
: ukon sang kalautan nga nagapamatay sa kaudtohon.
7: Ayhan ang isa ka libo mapukan sa imo tupad,
: napulo ka libo sa palibot mo,
: pero ikaw imo indi gid maano.
8: Magatan-aw ka kag makita mo
: kon paano ginasilutan ang malaut nga mga tawo.
9: Tungod kay ginhimo mo ang Ginoo nga imo mangangapin,
: ang Labing Mataas nga imo palalipdan,
10: wala sing kalaglagan nga magaabot sa imo,
: wala sing kalalat-an nga magpalapit sa imo balay.
11: Ang Dios magapadala sang iya mga anghel sa pagbantay sa imo,
: sa pag-apin sa imo bisan diin ikaw makadto.
12: Hakwaton ka nila sang ila mga kamot,
: agod indi masamad ang imo mga tiil sa mga bato.
13: Pagatapakon mo ang mga leon kag mga man-og,
: ang mabangis nga mga leon kag dalitan nga mga man-og.
14: Ang Dios nagasiling, Luwason ko ang mga nagahigugma sa akon,
: kag apinan ko ang mga nakakilala sa akon subong nga Ginoo .
15: Kon magpanawag sila sa akon, ako magasabat sa ila,
: kon yara sila sa kalisod, ako magaupod sa ila.
: Luwason kag pasidunggan ko sila.
16: Pagapadyaan ko sila sang malawig nga kabuhi,
: kag pagaluwason ko gid sila.