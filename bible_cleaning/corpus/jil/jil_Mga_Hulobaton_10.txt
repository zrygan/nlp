1: Amo ini ang mga hulobaton ni Solomon
: Ang maalam nga anak nagadala sing kalipay sa iya amay, kag ang buangbuang nga anak nagahatag sing kalisod sa iya iloy.
2: Ang manggad nga nakuha sa malain nga paagi indi makahatag sa imo sing kaayuhan, pero ang husto nga pagginawi makaluwas sang imo kabuhi.
3: Indi pagpagutoman sang Ginoo ang matarong nga tawo, pero indi niya paghatagan ang malaut nga tawo sang iya luyag.
4: Ang pagkatamad magapaimol sa imo, pero ang pagkapisan magapamanggad sa imo.
5: Ang maalam nga tawo nagatipon sang mga patubas kon handa na ini, pero makahuloya sa isa ka tawo nga magtulog kon tig-alani.
6: Ang matarong nga tawo magabaton sing mga kaayuhan. Ang mga pulong sang malaut nga tawo nagatabon sang iya mapintas nga kinaugali.
7: Ang matarong nga tawo may maayo nga handumanan, pero ang malaut nga tawo madali malipatan.
8: Ang maalam nga mga tawo nagapati sang maayo nga laygay. Ang mga tawo nga nagahambal sing binuang malaglag.
9: Ang maayo nga tawo indi maano, pero ang madaya nga tawo madakpan.
10: Ang tawo nga nagapasugot sa sala nagahatag sing kalisod, pero ang nagasaway sing hayag nagadala sing paghidait.
11: Ang mga pulong sang maayo nga tawo tuboran sang kabuhi, pero ang mga pulong sang malaut nga tawo nagatabon sang iya mapintas nga kinaugali.
12: Ang dumot nagabunga sing kagamo, pero ang gugma nagapatawad sang mga kasaypanan.
13: Ang maalam nga mga tawo nagahambal nga may kaalam, pero ang mga buangbuang dapat silutan.
14: Ang maalam nga mga tawo nagahimulat sa pag-angkon sang madamo nga kaalam. Kon ang buangbuang maghambal madali ang gamo.
15: Ang manggad nagaapin sang manggaranon, kag ang kaimulon nagalaglag sang imol.
16: Ang balos sang maayo nga buhat amo ang kabuhi, pero ang sala nagabunga sing madamo pa gid nga sala.
17: Ang tawo nga nagapamati kon sia ginasaway magakabuhi, pero ang indi magkilala sang iya sala yara sa katalagman.
18: Butigon ang tawo nga nagatago sang iya dumot. Ang nagapalapta sang kutsokutso buangbuang.
19: Ang palahambal madali makasala. Ang maalam indi palawakal.
20: Ang mga pulong sang maayo nga tawo kaangay sang puraw nga pilak, pero ang mga panghunahuna sang malaut nga tawo wala sing pulos.
21: Ang mga pulong sang maayo nga tawo makahatag sing kaayuhan sa madamo nga mga tawo, pero ang kabuangan amo ang makapatay sa imo.
22: Ang bendisyon sang Ginoo makapamanggad sa tawo. Ang tudo nga pagpangabudlay indi makadugang sang iya manggad.
23: Ang nagakalipay sa paghimo sing malain, buangbuang. Ang maalam nga tawo nagakalipay sa kaalam.
24: Ang matarong magaagom sang iya ginahandom, pero ang ginakahadlukan sang malaut nga tawo amo ang nagaabot sa iya.
25: Kon mag-abot ang bagyo, ang mga malaut nagakawala, pero ang mga matarong indi maano.
26: Subong nga ang langgaw nagapangilo sang ngipon kag ang aso nagapaluha sa mata, sa amo man ang matamad nga suloguon nga wala nagaobra.
27: Ang nagatahod sa Ginoo magakabuhi sing malawig, pero ang malaut nga mga tawo madali mapatay.
28: Ang paglaom sang maayo nga mga tawo nagadala sing kalipay, pero ang malaut nga mga tawo wala sing palaabuton.
29: Ang Ginoo nagaapin sang mga tawo nga wala sing sala, pero ginalaglag niya ang nagahimo sing malaut.
30: Ang matarong nga mga tawo may kalig-unan sa gihapon, pero ang malaut indi mabuhi sa duta.
31: Ang matarong nga mga tawo nagahambal nga may kaalam, pero ang dila nga nagahambal sing malaut pagautdon.
32: Ang matarong nga mga tawo nakahibalo sang husto nga inughambal, pero ang mga malaut pirme masakit maghambal.