1: Anak, indi pagkalimti ang ginatudlo ko sa imo. Dumdoma sa gihapon ang akon mga sugo sa imo,
2: kay ini magahatag sa imo sing malawig kag mainuswagon nga kabuhi.
3: Indi pagpabayai ang imo pagkamainunongon kag pagkamatutom, kundi ipangulintas ini kag hupti ini sa imo tagipusoon.
4: Kon himuon mo ini, mahamuot sa imo ang Dios kag mga tawo.
5: Magsalig ka sa Ginoo sa bug-os mo nga tagipusoon kag indi ka magsalig sa imo kaugalingon nga kaalam.
6: Dumdoma ang Ginoo sa tanan mo nga ginahimo, kag sia magatuytoy sa imo sa matarong nga dalanon.
7: Indi ka maghunahuna nga maalam ka na gid. Magtahod ka sa Ginoo kag indi maghimo sing malain.
8: Kon himuon mo ini, manginkaangay ini sang maayo nga bulong nga nagaayo sang imo mga pilas kag nagakuha sang mga kahapdi.
9: Pasidunggi ang Ginoo paagi sa pagdulot sa iya sang pinakamaayo sang imo tanan nga mga patubas.
10: Kon himuon mo ini, ang imo mga bodega magaawas sang patubas kag ang imo mga bino magasulobra nga wala na ikaw sing sulodlan.
11: Anak, indi pagpakalaina ang pagdisiplina sang Ginoo , ukon maglain ang imo buot sa iya pagsaway,
12: kay ang ginahigugma sang Ginoo ginasaway niya subong nga ang isa ka amay nagasaway sang iya anak nga iya ginapabugal.
13: Malipayon ang tawo nga nakaagom sing kaalam kag paghangop.
14: Kay ang kaalam mas maayo pa sang sa pilak, kag mas mapuslanon pa sang sa bulawan.
15: Ang kaalam mas malahalon pa sang sa mga alahas, kag ang tanan nga imo ginahandom indi makatupong sini.
16: Ang kaalam nagahatag sa imo sing malawig nga kabuhi, subong man sang manggad kag kadungganan.
17: Ang kaalam makahatag sa imo sing malipayon nga kabuhi kag makatuytoy sa dalanon sang kalinong.
18: Ang mga nakaagom sing kaalam malipayon, kag ang kaalam magahatag sa ila sing kabuhi.
19: Ang Ginoo nagtuga sang duta paagi sa iya kaalam,
: kag ginpahamtang niya ang langit paagi sa iya ihibalo.
20: Ang iya kaalam nagpailig sang mga suba,
: kag ang mga gal-om naghatag sing ulan sa duta.
21: Anak, tipigi ang imo kaalam kag paghangop. Indi pagtugoti nga madula ini sa imo.
22: Magahatag ini sing kabuhi sa imo, isa ka malipayon kag matahom nga kabuhi.
23: Magalakat ka sa imo dalanon nga indi maano kag indi madusmo.
24: Kon maghigda ka, wala ka sing kahadlukan kag mahamuok ang imo katulogon sa bug-os nga gab-i.
25: Indi ka dapat magkahadlok sang hinali nga mga kalaglagan, kaangay sang bagyo nga nagaabot sa mga malaut.
26: Ang Ginoo magatipig sa imo nga indi ka maano. Indi sia magtugot nga masiod ikaw.
27: Buligi ang buloligan suno sa imo masarangan.
28: Indi na pagpahulata ang imo kaingod tubtob buas kon mabuligan mo man lang sia karon.
29: Indi ka magpahito sang bisan ano nga makahalit sa imo kaingod, kay nagaestar sia sa tupad mo nga nagasalig sa imo.
30: Indi ka magpakigbais sa isa ka tawo sa wala sing kabangdanan, kon wala man lang sia sing nahimo nga malain sa imo.
31: Indi ka magkaibog sa ginahimo sang malaut nga tawo ukon magsunod sang iya pagginawi,
32: tungod kay ang Ginoo nagadumot sa mga tawo nga nagahimo sing malaut, pero nagasalig sia sa mga matarong.
33: Ginapakamalaut sang Ginoo ang mga panimalay sang mga malaut, pero ginabendisyunan niya ang mga panimalay sang mga matarong.
34: Ginakaugtan niya ang mga bugalon, pero maayo sia sa mga mapainuboson.
35: Ang mga maalam magaagom sing kadungganan, pero magadugang ang kahuloy-an sang mga buangbuang.