1: O Israel, ang Ginoo nga nagtuga sa imo nagasiling,
: Indi ka magkahadlok kay luwason ko ikaw.
: Gintawag ko ikaw sa imo ngalan kay akon ikaw.
2: Kon mag-agi ka sa madalom nga mga tubig, magaupod ako sa imo,
: ang imo mga kabudlayan indi makadaog sa imo.
: Kon mag-agi ka sa kalayo, indi ka masunog,
: ang mabudlay nga mga pagtilaw nga nagaabot indi makahalit sa imo.
3: Kay ako amo ang Ginoo nga imo Dios,
: ang balaan nga Dios sang Israel nga nagaluwas sa imo.
: Sikwayon ko ang Ehipto agod luwason ka,
: sikwayon ko ang Etiopia kag Seba.
4: Sikwayon ko ang tanan nga mga pungsod agod luwason ko ang imo kabuhi,
: tungod kay mahal ka sa akon,
: kag tungod kay ginpasidunggan ko ikaw kag ginahigugma.
5: Indi ka magkahadlok, kay ako upod sa imo!
: Halin sa malayo nga sidlangan kag sa pinakamalayo nga katundan,
: papaulion ko ang imo mga tawo.
6: Singganon ko ang aminhan sa pagpalakat sa ila,
: kag ang bagatnan nga indi sila pagpunggan.
: Pabalika ang akon mga tawo halin sa malayo nga mga kapungsoran,
: halin sa tagsa ka bahin sang duta.
7: Akon sila kaugalingon nga mga tawo,
: kag gintuga ko sila sa pagpasidungog sa akon.
8: Ang Dios nagasiling,
: Ipatawag ang akon mga tawo sa korte.
: May mga mata sila, pero indi makakita,
: may mga dulonggan sila, pero indi makabati!
9: Ipatawag ang mga kapungsoran sa pagtambong sa bista.
: Sin-o sang ila mga dios ang makatagna sang palaabuton?
: Sin-o sa ila ang nagtagna kon ano ang nagakahanabo karon?
: Ipadala sa sini nga mga dios ang ila mga saksi
: sa pagpamatuod nga husto sila,
: sa pagsaksi nga matuod ang ila ginahambal.
10: Mga tawo sang Israel, kamo ang akon mga saksi,
: ginpili ko kamo subong akon alagad,
: agod makilala ninyo ako kag magtuo sa akon,
: kag makahibalo nga ako lamang amo ang Dios.
: Luas sa akon wala na sing iban nga dios,
: halin sang una tubtob karon.
11: Ako lamang amo ang Ginoo ,
: ang isa nga amo lamang ang makaluwas sa inyo.
12: Ginsugiran ko na kamo kon ano ang mahanabo,
: dayon nag-abot ako sa pagbulig sa inyo.
: Wala sing iban nga dios nga nakahimo sini,
: kamo ang akon mga saksi.
13: Ako amo ang Dios, kag wala nagabaylo;
: wala sing makapalagyo sa akon gahom,
: wala sing makabaylo sang akon ginahimo.
14: Ang balaan nga Dios sang Israel, ang Ginoo nga nagaluwas sa inyo, nagasiling,
: Sa pagluwas sa inyo, magapadala ako sing mga hangaway batok sa Babilonia;
: pagagub-on ko ang mga pwerta sang siudad,
: kag ang paghinugyaw sang iya mga tawo pagabayluhan sing paghinibi.
15: Ako amo ang Ginoo , ang inyo Dios nga balaan.
: Gintuga ko ang Israel, kag ako amo ang inyo hari.
16: Sang una anay ang Ginoo naghimo sing isa ka dalan sa dagat,
: isa ka alagyan sa tunga sang nagaalimbukad nga tubig.
17: Gindala niya ang gamhanan nga mga hangaway sa kalaglagan,
: ang mga hangaway nga may mga karwahi kag mga kabayo.
: Nagkalapukan sila, kag indi na gid makabangon,
: ginpalong kaangay sang siga sang isa ka kingke!
18: Pero ang Ginoo nagasiling,
: Indi kamo magsalig sa mga hitabo sang una
: ukon magpanumdom sang mga butang sang una nga panahon.
19: Tan-awa ninyo ang bag-o nga mga butang nga akon pagahimuon.
: Nagakahanabo na ini, kag makita na ninyo karon!
: Magahimo ako sing dalan sa desierto,
: kag hatagan ko kamo sing mga sapa sang tubig didto.
20: Bisan ang mga sapat nga talunon magapasidungog sa akon,
: mga talunon nga ido kag mga ostrit magadayaw sa akon
: kon maghimo ako sing mga suba sa desierto,
: sa paghatag sing tubig sa akon pinili nga mga tawo.
21: Sila ang mga tawo nga ginhimo ko para sa akon kaugalingon,
: kag sila magaamba sa pagdayaw sa akon!
22: Ang Ginoo nagasiling,
: Pero indi ako ang inyo ginsimba,
: natak-an kamo sa akon, O Israel.
23: Wala kamo maghalad sa akon sing sinunog nga mga karnero,
: indi ako ang ginpasidunggan ninyo sang inyo mga halad.
: Wala ko kamo pagpabudlayi paagi sa pagpangayo sing mga dulot,
: ukon ginpatak-an ko kamo paagi sa pagpangayo sing insyenso.
24: Wala kamo magbakal sing insyenso para sa akon,
: ukon ginbusog ninyo ako sing sapay sang inyo mga kasapatan.
: Sa baylo ginpabug-atan ako ninyo sang inyo mga sala,
: ginpabudlayan ninyo ako sang mga kalautan nga inyo ginhimo.
25: Walay sapayan sini, ako amo ang Dios nga nagapatawad sang inyo mga sala,
: kag ginhimo ko ini tungod sa akon kaugalingon.
: Indi ko na pagdumdomon ang inyo mga sala.
26: Magkadto kita sa hukmanan, dalha ang inyo panumbongon!
: Ipasaka ang inyo kaso sa pagpamatuod nga matarong kamo!
27: Ang inyo nahauna nga mga katigulangan nagpakasala,
: ang inyo mga manugdumala nagpakasala batok sa akon.
28: Ang inyo mga pangulo nagdagta sang akon santuaryo.
: Gani ginlaglag ko ang Israel,
: ginpabay-an ko nga yagutaon ang akon kaugalingon nga mga tawo.