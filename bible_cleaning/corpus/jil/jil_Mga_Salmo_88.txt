1: O Ginoo Dios nga akon manluluwas, nagapanawag ako sa imo sa bug-os nga adlaw,
: kag sa kagab-ihon nagapalapit ako sa imo atubang.
2: Pamatii ang akon pangamuyo,
: pamatii ang akon pagpangayo sing bulig!
3: Madamo gid nga mga kalisdanan ang nag-abot sa akon
: sa bagay nga daw mapatay na gid ako.
4: Kaangay ako sang iban nga tagumatayon,
: nadula ang tanan ko nga kusog.
5: Ginbayaan ako upod sa mga patay,
: kaangay ako sang ginpatay nga nagahamyang sa ila mga lulobngan,
: nga imo ginkalimtan sing bug-os
: nga indi mo na gid matabangan.
6: Ginhaboy mo ako sa kadadalman sang lulobngan,
: didto sa labing madulom kag labing madalom nga buho.
7: Ang imo kaakig mabug-at nga nagapilpil sa akon,
: kag kaangay sang mga balod nga naglugdang sa akon.
8: Ginbuot mo nga sikwayon ako sang akon mga abyan,
: ginhimo mo ako nga kangil-aran sa ila.
: Nakibon ako kag indi makapalagyo,
9: ang akon mga mata nagapalanghuyos tungod sa pag-antos.
: O Ginoo , adlaw-adlaw nagapanawag ako sa imo,
: kag nagabayaw ako sang akon mga kamot sa imo sa pangamuyo.
10: Nagahimo ka bala sing mga milagro para sa mga patay?
: Nagabangon bala sila kag nagadayaw sa imo?
11: Ginapabutyag bala ang imo mapinadayunon nga gugma sa lulobngan,
: ukon ang imo pagkamatutom sa lugar sang kalaglagan?
12: Makita bala ang imo mga milagro sa sadto nga lugar sang kadudulman,
: ukon ang imo kaayo sa duta sang mga nagkalamatay?
13: O Ginoo , nagapanawag ako sa imo sa pagpangayo sing bulig,
: agaaga nagapangamuyo ako sa imo.
14: Ngaa bala ginasikway mo ako, O Ginoo ?
: Ngaa bala nagapanago ka sa akon?
15: Halin sang pamatan-on pa ako nag-antos ako nga yara sa bibi sang kamatayon,
: nakapoy na gid ako sa kabug-at sang imo mga silot.
16: Ang imo nagabalingaso nga kaakig nagligsa sa akon,
: ang imo makahaladlok nga mga pagsalakay nagalaglag sa akon.
17: Sa bug-os nga adlaw ginlikupan nila ako subong sang baha,
: ginakibon nila ako.
18: Ginbuot mo nga sikwayon ako bisan pa sang akon suod nga mga abyan,
: ang akon lamang kaupod amo ang kadudulman.