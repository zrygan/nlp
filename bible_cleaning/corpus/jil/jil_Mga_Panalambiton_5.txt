1: Dumdoma, O Ginoo , ang natabo sa amon.
: Tuloka kami, kag tan-awa ang amon kahuloy-an.
2: Ang amon mga pagkabutang yara sa mga kamot sang iban nga mga tawo;
: ang mga dumoluong nagaestar sa amon mga balay.
3: Ang amon mga ginikanan ginpatay sang mga kaaway,
: kag karon ang amon mga iloy nabalo na.
4: Kinahanglan magbayad kami sa tubig nga amon ginainom;
: kinahanglan magbakal kami sang kahoy nga amon igatong.
5: Ginakapuyan kami kaangay sang mga asno kag mga kamelyo
: nga gintakdan sing gota pero wala kami pagpapahuwaya.
6: Agod nga mabuhi kami
: nagsungka kami sa Ehipto kag Asiria sa pagpangayo sing tuman nga pagkaon.
7: Ang amon mga katigulangan nagpakasala kag nagkalamatay,
: kag nagaantos kami tungod sang ila mga sala.
8: Gingamhan kami sang mga tawo nga mga ulipon,
: kag wala sing may makahilway sa amon gikan sa ila gahom.
9: Ang mga manugpatay nagalibot sa mga kaumhan,
: may katalagman ang amon kabuhi kon magpangita kami sang amon kalan-on.
10: Ang gutom nagpataas sang amon hilanat,
: tubtob ang amon panit nag-init subong sang hornohan.
11: Ang amon mga asawa ginpanglugos sa Bukid sang Sion;
: sa tagsa ka banwa sang Juda ginpanglugos ang amon mga kaanakan nga babayi.
12: Ang amon mga pangulo gindala kag ginbitay;
: ang amon tigulang nga mga lalaki wala ginatahod.
13: Ang amon pamatan-on nga mga lalaki ginpilit nga maggaling subong sang mga ulipon;
: ang mga kabataan nga lalaki nagakadusmo sa mabug-at nga ginapas-an nga kahoy.
14: Ang mga tigulang wala na nagapungko sa pwerta sang siudad,
: kag ang mga pamatan-on wala na nagatukar.
15: Wala na kami sing kalipay sa amon mga kabuhi,
: ang kasubo nagbaylo sang amon mga pagsinaot.
16: Wala na sing nabilin sang tanan nga amon ginapabugal.
: Nagpakasala kami, kag karon tapos gid kami.
17: Nagsakit ang amon mga tagipusoon
: kag indi kami makakita tungod sang amon mga luha,
18: tungod kay ang Bukid sang Sion mamingaw kag ginbayaan,
: ang talunon nga mga ido amo lamang ang nagalagaw sa iya mga ginub-an.
19: Pero ikaw, O Ginoo , ang hari sa wala sing katapusan,
: kag magahari tubtob sa katapusan nga tion.
20: Ngaa bala ginbayaan mo kami sing madugay gid?
: Dumdomon mo bala kami liwat?
21: Pabalika kami sa imo, O Ginoo ! Pabalika kami!
: Pabalika ang amon pagkabuhi subong sang una.
22: Ukon ginsikway mo bala kami sa wala sing katapusan?
: Wala na bala sing untat ang imo kaakig?