1: Magkanta kamo sing bag-o nga ambahanon sa Ginoo !
: Mag-amba kamo sa Ginoo , O bug-os nga duta!
2: Magkanta kamo sa Ginoo , kag dayawa ninyo sia!
: Isugid adlaw-adlaw ang maayong balita nga sia nagluwas sa aton!
3: Isugid ang iya kagamhanan sa mga kapungsoran,
: ang iya makatilingala nga mga binuhatan sa tanan nga mga katawhan.
4: Gamhanan ang Ginoo , kag takos sia sang daku nga pagdayaw,
: dapat sia pasidunggan labaw sa tanan nga mga dios.
5: Ang mga dios sang iban nga mga pungsod mga diosdios lamang,
: pero ang Ginoo amo ang naghimo sang kalangitan.
6: Ginalibutan sia sang kadungganan kag pagkahalangdon,
: ang gahom kag katahom yara sa iya Templo.
7: Dayawa ninyo ang Ginoo , tanan kamo nga mga katawhan sang duta!
: Dayawa ninyo ang iya himaya kag gahom!
8: Dayawa ninyo ang balaan nga ngalan sang Ginoo ,
: magdala kamo sing dulot kag magsulod sa iya Templo.
9: Magyaub kamo sa atubang sang Dios nga Balaan kon magpahayag sia,
: magkurog ka sa iya atubang, O bug-os nga duta!
10: Isugid sa tanan nga mga kapungsoran, Ang Ginoo amo ang hari!
: Ang duta napahamtang sing malig-on kag indi mauyog;
: sia magahukom sang mga katawhan sa katarungan.
11: Magkasadya kamo, O langit kag duta!
: Magdaguhob ka, O dagat, kag ang tanan nga mga tinuga nga yara sa imo;
12: magkasadya kamo, O mga latagon, kag ang tagsa ka butang nga yara sa inyo!
: Dayon ang mga kahoy sa kagulangan magahinugyaw sa kasadya
13: sa atubang sang Ginoo , kay magaabot sia sa paggahom sang duta.
: Pagagamhan niya ang tanan nga mga katawhan sang kalibutan
: sa katarungan kag kamatuoran.