1: Ang Ginoo nga nagakabuhi sa walay katapusan
: amo ang manunuga sang bug-os nga kalibutan.
2: Ang Ginoo lamang amo ang matarong.
4: Wala sing tawo nga ginhatagan sing ikasarang
: sa pagpahayag sang iya mga hinimuan.
5: Sin-o bala ang makatungkad sang iya makatilingala nga mga binuhatan?
: Wala sing makatakos sang iya daku nga gahom,
: wala man sing makasugid sing bug-os sang tanan niya nga mga kaluoy.
6: Wala sing makadugang ukon makabuhin sini,
: wala sing makahangop sang mga kalatingalahan sang Ginoo.
7: Kon ang tawo makatapos na, nagasugod pa lang sia,
: kag kon mag-untat na sia, matingala pa gihapon sia.
8: Ano bala ang tawo kag ano bala ang iya pulos?
: Ano bala ang kahulogan sang iya maayo ukon malain nga mga binuhatan?
9: Ang labing malawig niya nga kabuhi isa lamang ka gatos ka tuig.
10: Kon ipaanggid sa walay katapusan nga panahon,
: ang iya pila lamang ka mga tinuig kaangay sang isa ka tulo nga tubig sa dagat
: ukon isa ka bilog nga balas sa baybayon.
11: Gani ang Ginoo mapainulobon sa ila,
: nga nagapasagahay sang iya kaluoy sa ila.
12: Nakita kag nahibaluan niya ang mabudlay nga palaabuton para sa ila,
: kag tungod sini maalwan sia sa pagpatawad sa ila.
13: Ang tawo magakaluoy sa iya lamang isigkatawo,
: pero ang kaluoy sang Ginoo para sa tanan nga nagakabuhi nga tinuga.
: Ginasaway niya, ginadisiplina, ginatudloan,
: kag gindala sila pabalik subong sang isa ka manugbantay sang iya mga karnero.
14: Nagakaluoy sia sa mga nagabaton sang iya pagdisiplina
: kag nagatuman sing matutom sang iya mga sugo.
15: Anak ko, maghimo ka sing maayo nga wala na nagapanghikay,
: indi pagdagtai ang imo kaalwan sang maparas nga mga pulong.
16: Wala bala nagahatag sing kapahuwayan ang tun-og sa tama nga kainit?
: Amo man ang pulong mas maayo pa sang sa isa ka dulot.
17: Bisan ang malulo nga hambal sobra pa sang sa malahalon nga dulot,
: pero sa maalwan nga tawo makita mo ini sila nga duha.
18: Ang buangbuang wala sing mahatag kundi paghikay,
: kag ang paghatag nga may paglangot nagapakurisong sang guya.
19: Magtuon ka anay sa wala pa ikaw maghambal,
: kag amligi ang imo kaugalingon sa wala pa ikaw magmasakit.
20: Usisaa ang imo kaugalingon sa wala pa ang paghukom,
: kag mahilway ikaw sa tion sang pagpamatbat.
21: Magpaubos ka sang imo kaugalingon sa wala pa ikaw magmasakit
: kag maghinulsol ka kon ikaw makasala.
22: Indi pagtugoti nga masablagan ang pagtuman sang imo mga panaad,
: indi paghulata tubtob sa kamatayon ang pagtadlong sang tanan nga mga butang.
23: Panghunahunai anay sing maayo sa wala pa ikaw maghimo sing panaad,
: indi ka magsunod sa nagasulay sa Ginoo.
24: Dumdoma ang kaakig nga nagahulat sa imo sa tion sang kamatayon,
: kon mag-abot ang tion sang paghusay kag talikdan ka sang Ginoo.
25: Sa tion sang kabuganaan dumdoma ang tion sang tiggulotom,
: ang kaimulon kag ang kinawad-on sa adlaw sang kabuganaan.
26: Sa tunga sang kaagahon kag sang kasisidmon may yara nga pagbalhin sang panahon.
: Ang tanan nga pagbalhin nagaabot sing hinali kon ang Ginoo magbuot sini.
27: Ang maalam nga tawo mainandamon sa tanan nga butang,
: kon nagahimugasa ang sala nagahalong sia nga indi makasayop.
28: Ang tagsa ka tawo nga may paghangop nagakilala sang kaalam,
: kag nagatahod sa mga tawo nga nakaangkon sini.
29: Ang nakahangop sang mga hulobaton nagatubo sa kaalam
: kag nagagamit sini sing nagakaigo sa ila paghambal.
30: Indi ka magpadaladala sa imo mga kailigbon,
: kundi punggi ang imo mga handom.
31: Kon magpaayaw-ayaw ka sa imo mga handom,
: mahimo ka nga kaladlawan sang imo mga kaaway.
32: Indi ka magpaayaw-ayaw sa daku nga kasulhayan,
: kay ini magadala sa imo sa tuman nga kaimulon.
33: Indi paghimua ang imo kaugalingon nga isa ka manugpakilimos paagi sa pagpapunsyon nga inutangan,
: pero wala sing unod ang imo bulsa.