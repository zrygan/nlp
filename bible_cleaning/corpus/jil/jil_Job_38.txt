1: Dayon gikan sa bagyo ang Ginoo naghambal kay Job
2: Sin-o bala ikaw nga magpangduhaduha sa akon kaalam
: Ginapakita mo lamang ang imo pagkakulang sing ihibalo sa imo ginpanghambal.
3: Maghanda ka kag magpakalalaki,
: kag sabta ang akon mga pamangkot.
4: Didto ka bala sang paghimo ko sang kalibutan?
: Kon maalam ka, sugiri ako.
5: Sin-o bala ang nagpat-od sang kadakuon sini?
: Sin-o bala ang nagtakos sini?
: Indi bala nga nahibal-an mo ini tanan?
6: Ano bala ang natindugan sang mga haligi nga nagatukod sang kalibutan?
: Sin-o bala ang nagpasad sang sadsaran sang kalibutan?
7: Sa kaagahon sadto nga adlaw ang mga bituon nagkanta sing tingob,
: kag ang langitnon nga mga tinuga naghinugyaw.
8: Sin-o bala ang nagtakop sang mga pwerta sa pagpugong sang dagat,
: sang magsagawak ini gikan sa alibutod sang duta?
9: Ako ang nagtabon sang dagat sing mga gal-om
: kag ginputos ko ini sang kadudulman.
10: Ginbutangan ko sing dulonan ang dagat
: kag gintrangkahan ang mga pwerta sini.
11: Ginsilingan ko ang dagat, Tubtob ka lamang diri kag indi ka na maglapaw!
: Diri lang magalambot ang imo dalagku nga mga balod.
12: Job, sa bug-os mo nga pagkabuhi
: nakamando ka bala sang adlaw nga magpamanagbanag?
13: Nakasugo ka bala sa pamanagbanag sa pagtugob sang duta
: kag nagapagwa sang mga malaut sa ila palanaguan?
14: Ang kasanag sang adlaw nagapakita sing maathag sang mga bakulod kag kapatagan
: kaangay sang pinil-an sang bayu,
: maathag subong sang marka sang selyo sa tabliya nga lunang.
15: Ang kapawa sang adlaw tama kasanag para sa malaut,
: kag nagaupang sa ila sa paghimo sing kalautan.
16: Nakakadto ka bala sa mga tuboran sa kaidadalman sang dagat?
: Nakalakat ka bala sa kadadalman sang kadagatan?
17: May nagpatan-aw na bala sa imo sang mga pwerta
: nga nagatakop sang madulom nga kalibutan sang mga patay?
18: Nakahibalo ka bala kon daw ano kadako sang kalibutan?
: Sabta ako, kon nahibal-an mo ini tanan.
19: Nakahibalo ka bala kon diin nagahalin ang kapawa
: ukon ang ginahalinan sang kadudulman?
20: Matudloan mo bala sila kon daw ano kalayo ang ila kaladtuan,
: ukon mapabalik mo bala sila?
21: Napat-od ko nga mahimo mo tungod kay tigulang na gid ikaw,
: kag natawo na ikaw sang pagtuga sang kalibutan!
22: Nakakadto ka na bala sa mga kwarto nga talaguan,
: sa diin ginbutang ko ang mapino nga yelo kag ang daw mga bato nga yelo?
23: Gintigana ko ang mga ini para sa tion sang kagamo,
: para sa adlaw sang inaway kag gira.
24: Nakakadto ka bala sa ginabutlakan sang adlaw,
: ukon sa ginahalinan sang salatan nga hangin?
25: Sin-o bala ang naghimo sang alagyan para sa daw ginabubo nga ulan,
: kag sin-o bala ang naghawan sang alagyan sang kilat kag daguob?
26: Sin-o bala ang nagapatupa sang ulan
: sa lugar nga wala sing may nagaestar?
27: Sin-o bala ang nagapatubig sang mamala kag kigas nga duta,
: agod ang mga hilamon magtubo?
28: May amay bala ang ulan ukon ang tun-og?
29: Sin-o bala ang iloy sang dalagku kag magamay nga yelo,
30: nga nagahimo sang tubig nga daw bato
: kag nagapatig-a sang naibabaw nga bahin sang dagat?
31: Mahugpong mo bala ang grupo sang mga bituon
: nga ginatawag Pleyades, ukon mahubad
: ang nagahigot sa grupo sang mga bituon
: nga ginatawag Orion?
32: Matuytoyan mo bala ang mga bituon sa tagsa ka panahon,
: kag magiyahan mo bala ang sa naaminhan nga mga bituon nga ginatawag Daku kag Diutay nga Kabo?
33: Nahibaluan mo bala ang mga kasugoan nga nagagahom sang kalangitan?
: Mapatuman mo man bala ini sa duta?
34: Makamando ka bala sa mga gal-om,
: agod nga bas-on ka nila sang ulan?
35: Kag kon manduan mo ang kilat sa pagkirab,
: magakadto bala ini sa imo kag magasiling, Handa ako sa pag-alagad sa imo?
36: Sin-o ang nagasugid sa ibis kon manugbaha ang Nilo,
: ukon sin-o ang nagasugid sa sulog nga manok nga ang ulan magatupa?
37: Sin-o bala ang maalam nga makaisip sang gal-om,
: kag nagapatakilid sini sa pagpadala sing ulan,
38: nga nagapabilog kag nagapatig-a sang yab-ok?
39: Nagapangita ka bala sing pagkaon para sa leon nga inang,
: kag mabusog mo bala ang gutom nga mga leon nga tutoy,
40: kon magpanago sila sa ila lungib,
: ukon maghukmong sila sa ila palanaguan sa pagbantay sang ila tulokbon?
41: Sin-o bala ang nagapatuka sang mga uwak
: kon nagadalangdalang sila nga gutom,
: kon ang ila mga buto magpangayo sa akon sing tulok-on?