1: Ang kadungganan sang Dios ginapahayag sing maathag sang kalangitan!
: Ang langit nagapakita sing maathag sang iya mga binuhatan!
2: Ang tagsa ka adlaw nagasugid sini sa madason nga adlaw,
: ang tagsa ka gab-i nagasulit sini sa madason nga gab-i.
3: Wala sing pulong ukon mga tinaga nga ginagamit,
: wala sing gahod nga mabatian,
4: pero ang ila mensahe nagatugob sa bug-os nga kalibutan,
: kag ini nagalambot sa mga punta sang duta.
: Didto sa langit naghimo ang Dios sing balay para sa adlaw,
5: nagagwa ini kon aga kaangay sang malipayon nga nobyo,
: kaangay sang humalampang nga nagadali sa pagpalumba.
6: Nagasugod ini halin sa isa ka punta sang langit,
: kag nagalibot ini pakadto sa isa naman ka punta.
: Wala gid sing may makapanago sa iya kainit.
7: Ang kasugoan sang Ginoo himpit,
: nagahatag ini sing bag-o nga kusog.
: Ang mga sugo sang Ginoo masaligan,
: kag nagahatag ini sing kaalam sa mga nakulangan sini.
8: Matarong ang mga kasugoan sang Ginoo ,
: kag ang mga nagatuman sini malipayon.
: Matarong gid ang mga sugo sang Ginoo ,
: kag nagahatag sing paghangop sa hunahuna.
9: Ang pagsimba sa Ginoo maayo,
: magapadayon ini sa walay katubtoban.
: Matarong ang mga paghukom sang Ginoo ,
: wala ini sing may ginapasulabi.
10: Halandumon pa sila sang sa bulawan, bisan pa sang sa pinakapuraw nga bulawan.
: Mas matam-is pa sila sang sa dugos, bisan pa sang sa wala simbog nga dugos.
11: Ginatudloan nila ako nga imo alagad,
: tungod sang akon pagtuman sini ginahatagan ako sing balos.
12: Wala sing tawo nga makakita sang iya kaugalingon nga mga sayop,
: luwasa ako, Ginoo , sa tago nga mga kasaypanan!
13: Ipahilayo man ako sa hayag nga mga sala,
: indi ako pag-ipadaog sa ila.
: Dayon manginhimpit ako,
: kag manginhilway sa kalautan sang sala.
14: Kabay pa nga mabaton mo ang akon mga pulong kag panghunahuna,
: O Ginoo , akon mangangapin kag manunobos!