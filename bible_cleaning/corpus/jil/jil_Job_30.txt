1: Pero karon ginakadlawan ako sang mga bataon sang sa akon,
: ang ila mga ginikanan wala gid sing pulos,
: sa bagay nga indi ko sila pagbuligan sa akon mga ido sa pagbantay sang akon mga karnero.
2: Isa sila ka grupo sang mga tawo nga wala na sing kusog,
: tama sila kaluya nga indi ko gid mapuslan.
3: Tama sila ka imol kag gutom,
: sa bagay nga nagaurab na lang sila sang mga kararuton
: didto sa wayang kon gab-i.
4: Ginpanggabot nila kag ginkaon ang mga tanom sa desierto,
: bisan pa ang wala damil nga gamot sang enebro!
5: Ang mga tawo nagsinggit sa pagtabog sa ila,
: kaangay sang pagsinggit nila sa mga makawat.
6: Nag-estar sila sa mga kweba,
: sa mga gikab sa higad sang mga pil-as.
7: Sa kagulangan nagsinggit sila kaangay sang mga sapat,
: kag nagtipon sila sa idalom sang magamay nga mga kahoy.
8: Wala sila sing pulos kag wala sing huya nga mga tawo,
: gintabog sila halin sa duta.
9: Karon nagaabot sila kag nagayaguta sa akon,
: wala ako sing pulos kundi kaladlawan sa ila.
10: Ginakangil-aran nila ako,
: nagahunahuna sila nga mas maayo sila sang sa akon,
: kag makabatas sila sa pagdupla sa akon guya.
11: Tungod kay ang Dios naghimo sa akon nga maluya kag indi makabato,
: ginsaruso nila ako sa ila nagabalingaso nga kaakig.
12: Ini nga mga huroshuros nagasalakay sa akon,
: ginapadalagan nila ako, kag nagahanda sila sa pagtapos sa akon.
13: Ginbalabagan nila ang akon alagyan
: agod indi ako makapalagyo,
: nagtinguha sila sa paglaglag sa akon,
: kag wala sing may makapugong sa ila.
14: Nagdinaguso sila sa buho sang akon mga depensa,
: kag sa tunga sang pagkarumpag nagapasulod sila.
15: Ginkugmat ako.
: Ang pagtaha sa akon nadula kaangay sang isa ka huyop sang hangin,
: kag ang akon pag-uswag wala na kaangay sang isa ka gal-om.
16: Karon daw mapatay na ako,
: wala na sing untat ang akon pag-antos.
17: Kon gab-i ang tanan ko nga mga tul-an nagangutngot,
: ang kasakit nga nagaut-ot sa akon wala gid nagauntat.
18: Ang Dios nagaliab sa akon,
: kag nagaukot sang akon bayu.
19: Ginahaboy niya ako sa lunang,
: daw pareho lang ako sang yab-ok kag abo.
20: O Dios, nagapanawag ako sa imo, pero wala gid ikaw nagasabat,
: kag kon magpangamuyo ako, wala ka nagasapak.
21: Ginapintasan mo ako,
: ginahingabot mo ako sa bug-os mo nga gahom.
22: Gintugotan mo ang hangin sa pagpalid sa akon,
: kag ginabulobalinsay mo ako sa nagabagrong nga bagyo.
23: Nakahibalo ako nga ginadala mo ako sa akon kamatayon,
: sa lugar nga gin-aman sa tagsatagsa.
24: Ngaa ginasalakay mo ang tawo nga napukan na,
: nga wala sing mahimo kundi ang pagpangayo sing kaluoy?
25: Wala bala ako maghibi upod sa mga tawo nga nalisdan
: kag wala bala ako maluoy sa mga may kinawad-on?
26: Nagpaabot ako sang kalipay kag kapawa,
: pero sa baylo kalisod kag kadulom ang nag-abot sa akon.
27: Ang akon dughan daw mabuka sa kalisod kag kasakit,
: adlaw-adlaw ang pag-antos nagaabot sa akon.
28: Nagalakat ako nga nagapangasubo pero wala sing nagalipay sa akon,
: nagatindog ako sa pagtililipon sang mga tawo kag nagapangayo sing bulig.
29: Ang akon tingog masinulob-on kag wala sing kabuhi
: kaangay sang uwang sang ido ukon sang siyak sang mga piso.
30: Ang akon panit nag-itom, nagaaliwasa ako sa hilanat.
31: Sa diin akon anay nabatian ang masadya nga musika,
: karon paglalaw lamang kag paghinibi ang akon nabatian.