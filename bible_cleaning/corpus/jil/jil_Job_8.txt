1: Dayon nagsugod sa paghambal si Bildad nga taga-Suha
2: Nakatapos ka na bala sang imo hambal nga wala sing pulos?
3: Ang Dios wala nagalubag sang katarungan,
: wala nagauntat ang Dios nga Makagagahom sa paghimo sing matarong.
4: Ayhan ang imo mga kaanakan nakasala batok sa Dios,
: gani ginsilutan niya sila sang nagakabagay sa ila.
5: Pero karon magdangop ka kag magpakitluoy sa Dios nga Makagagahom.
6: Kon ikaw putli kag maminatud-on,
: ti, ang Dios magaabot kag magabulig sa imo
: kag magauli sang imo panimalay subong imo balos.
7: Ang pagaihatag sang Dios sa imo sa ulihi,
: sobra pa sang sa tanan mo nga mga manggad nga nawala.
8: Tan-awa sing makadali lang ang kinaalam sang una nga panahon,
: talupangda ang mga kamatuoran nga natun-an sang aton mga katigulangan.
9: Ang aton kabuhi tama kalip-ot nga wala gid kita sing nahibaluan,
: kaangay lamang kita sang mga landong nga nagalabay sa ibabaw sang duta.
10: Pero magtuon ka sa kinaalam sang mga tawo sang una nga panahon,
: magpamati ka sa ila ginasiling
11: Ang bagaas indi makatubo sa diin wala sing tubig,
: indi ini mabuhi sa mamala nga duta.
12: Kon magmala ang duta una ini nga malaya
: samtang tama pa ini kalip-ot nga tapson kag gamiton.
13: Ang mga tawo nga di-diosnon kaangay sini nga mga bagaas,
: madulaan sila sing paglaom, kon ila kalimtan ang Dios.
14: Nagasalig sila sa isa ka nahot nga hilo, ang lawa sang damang.
15: Kon magsandig sila sa lawa, indi bala ini mabugto?
: Kon magkapyot sila sa hilo, makasarang bala ini sa pagpatindog sa ila?
16: Ang malaut nga mga tawo nagaulhot subong sang mga hilamon sa silak sang adlaw,
: kaangay sang mga hilamon nga nagalapnag sa bug-os nga katamnan.
17: Ang ila mga gamot nagakabod sa palibot sang mga bato,
: kag nagapangapyot sa tagsa ka dalagku nga bato.
18: Pero gabuta ini,
: dayon wala na sing may makahibalo nga yara dira anay ini.
19: Huo, amo lamang ina ang bug-os nga kalipayan sang malaut nga mga tawo,
: ang iban magaabot naman kag magabulos sa ila.
20: Pero ang Dios indi gid magpatumbaya sa mga matutom,
: ukon magbulig sa malaut nga mga tawo.
21: Iya ikaw pakadlawon kag pahugyawon liwat,
22: pero magapakahuya sia sa mga nagahingabot sa imo,
: kag mawala ang mga balay sang malaut.