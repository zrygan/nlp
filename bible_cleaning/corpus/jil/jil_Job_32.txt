1: Gani ining tatlo ka mga tawo nag-untat sa pagsabat kay Job, kay suno sa iya pagkilala wala gid sia sing sala.
2: Pero may isa ka tawo didto nga ginahingalanan kay Elihu nga indi na gid makapugong sang iya kaakig, tungod kay si Job nagpakamatarong sang iya kaugalingon kag ginbasol niya ang Dios. Si Elihu anak ni Barakel nga kaliwat ni Buz, kag naggikan sa panimalay ni Ram.
3: Naakig man sia sa tatlo ka mga abyan ni Job. Indi sila makasabat kay Job, gani daw nagapakita nga ang Dios amo ang nagsayop.
4: Tungod kay si Elihu amo ang labing manghod sa ila, naghulat sia tubtob ang tanan nakatapos hambal.
5: Pero sang makita niya ang tatlo ka mga tawo nga indi makasabat kay Job, naakig sia
6: kag nagsugod sia sa paghambal.
: Pamatan-on pa ako, kag kamo tigulang na,
: gani natahap ako magsugid sa inyo sang akon panghunahuna.
7: Nagsiling ako sa akon kaugalingon nga dapat kamo maghambal,
: nga kamo nga mga gulanggulang na dapat magpaambit sang inyo kaalam.
8: Pero ang Espiritu sang Dios nga Makagagahom
: amo ang nagaabot sa mga tawo kag nagahatag sa ila sing kaalam.
9: Indi ang pagtigulang ang nagahimo sa mga tawo nga magmaalam
: ukon nagabulig sa ila sa paghibalo sang matarong.
10: Gani karon, luyag ko nga magpamati kamo sa akon,
: tugoti ninyo ako sa pagsugid sa inyo sang akon panghunahuna.
11: Nagpamati ako samtang nagahambal kamo kag naghulat ako
: samtang nagapangita kamo sang inyo inughambal nga may kaalam.
12: Nagpamati gid ako sing maayo
: kag nabatian ko nga wala kamo padaog,
: wala ninyo mahimutig ang ginsiling ni Job.
13: Ano ang pagkasiling ninyo nga nasapwan ninyo ang kaalam?
: Ang Dios amo ang dapat magsabat kay Job,
: kay wala kamo makasabat sa iya.
14: Si Job nagpakighambal sa inyo, indi sa akon,
: pero kon ako sa lugar ninyo indi gid ako magsabat pareho sang inyo panabat.
15: Job, wala na sila sing ihambal,
: wala sila sing isabat sa imo.
16: Mahulat pa bala ako, karon nga nagahipos na sila?
: Nagatindog sila didto nga wala na sing isiling.
17: Indi mahimo nga maghipos lang ako sa sini nga tion,
: kundi magahatag ako sang akon sabat
: kag sugiran ko ikaw sang akon hunahuna.
18: Daw indi na ako makahulat sa paghambal,
: indi ko na mapunggan ang akon mga pulong.
19: Kon indi ako makahambal,
: magalupok ang akon dughan
: subong sang panit nga sulodlan
: nga puno sang bag-o nga bino.
20: Indi na ako makaagwanta,
: kinahanglan magahambal ako.
21: Wala ako sing apinan sa sini nga pagbinaisay,
: indi ko pagdayawdayawon ang bisan sin-o.
22: Indi ako makahibalo magdayawdayaw,
: ang Dios magasilot sa akon sa gilayon kon himuon ko ini.