1: Ang pagpautang sa imo isigkatawo isa ka buhat sang kaluoy,
: paagi sa pagbulig sa iya ginatuman mo ang mga sugo.
2: Pahulama ang imo isigkatawo sa tion sang kinawad-on,
: kag bayari ang imo hulam sa iya sa husto nga tion.
3: Tumana ang imo ginasiling kag saligi sia,
: kag indi ka pagkulangon sang imo kinahanglan sa tanan nga tion.
4: Ang iban nagakabig sang utang nga daw hulog sang langit
: kag nagadala sing kabug-atan sa mga nagabulig sa ila.
5: Agod makahulam sia, ang isa ka tawo nagabisa sa iya isigkatawo,
: kag nagadayaw sang iya manggad nga may pagpaubos.
: Pero kon tion na sa pagbayad nagapabuyanbuyan sia,
: pirme lang balibad ang iya ginabayad
: kag nagasiling nga pigado gid sia.
6: Kon mapilitan gid man sia sa pagbayad, maayo na kon makakuha ang nagpahulam sa iya sang katunga,
: kag magapabugal pa sia nahanungod sini.
: Kon indi sia makabayad, ginpamintahaan niya ang kwarta sang isa,
: kag nahimo sia nga kaaway sa indi husto nga tion.
: Bayaran sia niya sing mga pagpakamalaut kag mga pasipala,
: pagpakahuya sa baylo sang pagtahod.
7: Tungod sini nga mga kalainan, ang iban indi na magpahulam,
: sa kahadlok nga basi sila man pamintahaan.
8: Wala sapayan magpailob ka sa wala sing kwarta,
: indi na sila pagpahulata sang imo kaalwan.
9: Tungod sa mga sugo buligi ang tawo nga imol,
: kag sa iya kinawad-on indi sia pagpapaulia nga wala sing dala.
10: Maghanda ka sa paggasto para sa isa ka utod ukon abyan,
: indi pagpabay-i ang imo kwarta nga matuktokan man lang sa idalom sang bato.
11: Gamita ang imo manggad suno sa mga sugo sang Labing Mataas,
: kag magahatag ini sa imo sing kaayuhan labaw pa sang sa bulawan.
12: Magtago ka sing kaalwan sa imo talaguan,
: kag magaluwas ini sa imo sa mga kalalat-an.
13: Mangin-imo ini hinganiban batok sa kaaway
: nga maayo pa sang sa mabakod nga taming ukon sa mabug-at nga bangkaw.
14: Ang maayo nga tawo magapiansa para sa iya isigkatawo,
: pero ang tawo lamang nga wala sing huya amo ang magapaslaw sa iya.
15: Kon ang isa ka tawo magpiansa para sa imo, indi pagkalimti ang iya kaayo,
: kay gintaya niya ang iya kaugalingon para sa imo.
16: Ang malaut nagausik sang pagkabutang sang nagapiansa sa iya,
17: ang wala sing kabalaslan nga tawo nagakalimot sang nagtabang sa iya.
18: Ang pagpiansa nagguba sang kauswagan sang madamo,
: kag naglaglag sa ila kaangay sang mga balod sa dagat.
: Nagtabog ini sang gamhanan nga mga tawo halin sa ila balay,
: kag ginpadalangdalang sila sa iban nga mga pungsod.
19: Kon ang isa ka malaut nga tawo magpiansa,
: ang iya pagtinguha nga makaganansya magaulamid sa iya sa mga asunto.
20: Buligi ang imo isigkatawo suno sa imo masarangan,
: pero mag-andam ka nga indi ka matam-an.
21: Ang mga kinahanglanon sa pangabuhi amo ang tubig, kalan-on, mga bayu,
: kag isa ka balay agod ikaw makakinaugalingon.
22: Mas maayo pa ang pangabuhi sang isa ka imol sa iya kaugalingon nga hayubhayob
: sang sa manamit nga kalan-on sa balay sang iban nga tawo.
23: Magkuntento ka sang yara sa imo, diutay man ukon madamo,
: kag likawi ang pagpamati sa bisan kay sin-o nga luyag magpakanubo sang imo panimalay.
24: Makaluluoy ang pagpangabuhi sang nagapanglumon,
: nga nagapugong sang imo kaugalingon tungod kay nagalumon ka lamang.
25: Isa ikaw ka dumoluong nahibaluan mo ang kapait sang pagpakanubo,
: wala labot sang masakit nga mga pulong nga imo mabatian
26: Dali diri, dumoluong, kag ihanda ang lamisa,
: ang bisan ano nga para sa imo ihatag sa akon agod kaunon ko.
27: Halin ka dira, dumoluong! Pasudla ang dumoluaw nga dungganon.
: Ang akon utod nag-abot kag magaestar diri, kinahanglan ko ang akon kwarto.
28: Daw ano kabudlay para sa tawo nga may tinun-an, sa pagbatas sang mga hambal nga masakit halin sa tagbalay
: tungod sang iya paglumon, kag sa pagbatas sang insulto gikan sa iya nautangan.