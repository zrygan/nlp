1: Ang Ginoo nagasiling,
: Yari ang akon alagad, nga akon ginpalig-on,
: ang akon pinili, nga sa iya nalipay gid ako.
: Ginpun-an ko sia sang akon Espiritu,
: kag magadala sia sing katarungan sa tanan nga mga kapungsoran.
2: Indi sia magsinggit ukon magpataas sang iya tingog,
: ukon maghambal sing tudo sa mga dalan.
3: Manginmalulo sia sa mga maluya,
: kag mabinuligon sa mga makaluluoy.
: Magahatag sia sing walay katapusan nga katarungan sa tanan.
4: Indi sia madulaan sing paglaom ukon kaisog,
: kag magapaluntad sing katarungan sa duta.
: Ang malayo nga mga duta nagapaabot sang iya mga pagtudlo.
5: Ang Dios nagtuga sang mga langit kag ginhumlad niya ini,
: ginhimo niya ang duta, kag ang tanan nga buhi nga mga butang nga yara sa sini,
: ginhatagan niya sing kabuhi kag ginhawa ang tanan nga mga pumoluyo sini.
: Kag karon ang Ginoo nga Dios nagasiling sa iya alagad,
6: Ako, ang Ginoo , nagtawag sa imo kag naghatag sa imo sing gahom
: agod nga ang katarungan magluntad sa duta.
: Paagi sa imo magahimo ako sing kasugtanan sa tanan nga mga katawhan,
: paagi sa imo magahatag ako sing kapawa sa mga kapungsoran.
7: Pamuklaton mo ang mga mata sang mga bulag,
: kag hilwayon mo ang mga yara sa madulom nga mga prisuhan.
8: Ako lamang amo ang Ginoo nga imo Dios.
: Wala sing iban nga dios nga makaambit sang akon himaya,
: indi ko pag-ihatag sa mga diosdios ang pagdayaw nga para lamang sa akon.
9: Ang akon mga gintagna natuman na.
: Karon sugiran ko kamo sang bag-o nga mga butang,
: bisan sa wala pa ini mahanabo.
10: Magkanta sing bag-o nga ambahanon sa Ginoo ,
: bug-os nga kalibutan, magkanta sa pagdayaw sa iya!
: Dayawa sia, kamo nga nagapanakayon sa dagat,
: dayawa sia, tanan nga mga tinuga sa kadagatan!
: Magkanta, malayo nga mga kadutaan, kag tanan nga nagaestar sa sini!
11: Ang desierto kag ang iya mga banwa magdayaw sa Dios,
: ang mga pumoluyo sang Kedar magdayaw sa iya!
: Ang mga nagaestar sa siudad sang Sela
: magsinggit sa kalipay gikan sa putokputokan sang mga kabukiran!
12: Ang mga nagaestar sa malayo nga mga kadutaan
: maghatag sing pagdayaw kag himaya sa Ginoo !
13: Ang Ginoo nagagwa sa pagpakig-away kaangay sang isa ka baganihan,
: handa sia kag nagaharahara para sa inaway.
: Nagasinggit sia para sa inaway,
: nagapakita sia sang iya gahom batok sa iya mga kaaway.
14: Ang Dios nagasiling,
: Sa malawig nga tion naghipos ako,
: wala ako magsabat sa akon mga tawo.
: Pero karon ang tion nag-abot nga ako magahulag,
: nagsinggit ako kaangay sang isa ka babayi nga manugbata nga ginasakitan.
15: Laglagon ko ang mga bakulod kag mga kabukiran,
: kag palayaon ko ang mga hilamon kag mga kahoy.
: Himuon ko nga mga desierto ang mga ginaagyan sang suba
: kag pamalhon ko ang mga punong.
16: Tuytoyan ko ang akon mga tawo nga bulag
: sa mga dalan nga wala pa nila maagyi.
: Himuon ko nga kapawa ang ila kadudulman,
: kag tapanon ko ang mga kudolkudol nga mga lugar sa atubang nila.
: Ini nga mga butang akon ginasaad
: kag akon gid tumanon.
17: Ang tanan nga nagasalig sa mga diosdios,
: kag nagatawag sa mga imahen nga ila mga dios,
: pakahuy-an kag pakanuboon.
18: Ang Ginoo nagasiling,
: Pamati kamo, bungol nga mga tawo!
: Tan-awa sing maayo, kamo nga mga bulag!
19: May isa bala nga mas bulag pa sang sa akon alagad,
: mas bungol pa sang sa mensahero nga akon ginpadala?
20: O Israel, madamo na ang imo nakit-an,
: pero wala gid bala ini tanan sing pulos sa imo?
: May dulonggan ikaw sa pagpamati,
: pero ano gid bala ang imo nabatian?
21: Ang Ginoo amo ang Dios nga luyag gid sa pagluwas,
: gani pasidunggan niya ang iya mga kasugoan kag mga pagtudlo,
: kag luyag niya ipatuman ini sa iya mga tawo.
22: Pero karon ang iya mga tawo gin-agawan,
: ginpriso sila sa madulom nga mga buho
: kag ginbukot sila sa mga prisuhan.
: Ginkawatan sila kag gin-agawan,
: nga wala sing isa nga nag-abot sa pagtabang sa ila.
23: May yara bala sa inyo nga magpamati sini?
: Halin karon magapamati bala kamo sing maayo?
24: Sin-o bala ang nagtugyan sa Israel sa mga manug-agaw?
: Ang Ginoo mismo, nga batok sa iya nakasala kita!
: Indi kita magkabuhi suno sa iya luyag,
: ukon magtuman sang iya mga gintudlo sa aton.
25: Gani ginpatilaw niya kita sang iya nagabalingaso nga kaakig,
: kag ginpaantos sa halit sang inaway.
: Kaangay sang kalayo ang iya kaakig nagsingkal sa bug-os nga Israel,
: pero wala gid kita makahibalo kon ano ang nahanabo,
: wala gid kita makatuon sing leksyon.