1: Dayon nagsabat si Job
2: Nakabati na ako sang mga pulong nga subong sina sang una,
: ang inyo paglipay nga ginahatag amo lamang ang pagtublag.
3: Indi ka na gid bala mag-untat sa paghambal?
: Ikaw gid bala pirme ang dapat pagapatihon?
4: Kon kamo sa lugar ko, kag ako sa lugar ninyo,
: sarang ako makahambal sang tanan nga inyo ginasiling.
: May rason ako sa paglungolungo sang akon ulo sa inyo
: kag indi kamo makasal-ot sa akon paghambal.
5: Sarang ako makapabakod sa inyo paagi sa paglaygay
: kag makapadayon sa paghambal sa paglipay sa inyo.
6: Pero ang akon paghambal indi makabulig,
: kag ang paghipos indi makapahaganhagan sang akon kasakit.
7: Ginpaluya mo ako, O Dios,
: ginpapas mo ang akon panimalay.
8: Gindakop mo ako. Kaaway ko ikaw.
: Panit na lang ako kag tul-an,
: kag ginagamit ini sang mga tawo sa pagpamatuod nga nakasala ako.
9: Ang Dios sa iya kaakig, kaangay sang sapat nga talunon nga nagagus-ab sang akon mga lutalutahan,
: ginapamudlatan niya ako nga may kaakig.
10: Ang mga tawo nagapangyam-id sa akon,
: ginlibutan nila ako kag gintampa sa guya.
11: Gintugyan ako sang Dios sa malaut nga mga tawo.
12: Matawhay ang akon pangabuhi,
: pero ginkuga ako sang Dios,
: ginlampos ako kag gindugmok.
: Ginhimo ako sang Dios nga iliguon
13: kag nagpana sa akon sa atubang, sa kilid kag sa likod
: sang mga baslay nga nagtuhog kag nagpilas sa akon,
: kag wala gid sia magkaluoy sa akon.
14: Ginapilas niya ako sing liwatliwat,
: ginasalakay niya ako subong sang isa ka nagaatake nga soldado.
15: Nagalalaw ako kag nagasuksok sang bayu nga sako,
: kag nagapungko ako diri sa yab-ok nga nalutos.
16: Naghibi ako tubtob nagpalamula ang akon guya,
: ang akon mga mata nagpalangharok kag nagpalangitom,
17: pero wala ako sing nahimo bisan ano nga kalainan,
: kag ang akon pangamuyo sa Dios hugot gid sa akon tagipusoon.
18: O duta, indi pagtagoa ang mga sayop nga ginhimo sa akon!
: Indi pagtugoti nga pahipuson ang akon pagpangayo sing hustisya!
19: Sa langit may isa nga magatindog
: sa pag-apin sa akon.
20: Ang akon mga abyan nagayaguta sa akon,
: ang akon mga mata puno sang mga luha samtang nagapangayo ako sang bulig sang Dios.
21: Luyag ko nga may isa nga magpakitluoy sa Dios tungod sa akon,
: subong nga ang isa ka tawo nagapakitluoy tungod sa iya abyan.
22: Ang akon mga tinuig nagataliwan na karon,
: kag sa dalanon nagalakat ako nga indi na magbalik.