1: Ang bagyo nagapakubakuba sang akon dughan.
2: Magpamati kamo tanan sa tingog sang Dios,
: sa daguob nga nagagikan sa iya baba.
3: Nagapadala sia sing kilat sa kalangitan,
: halin sa isa ka pamusod sang kalibutan pakadto sa isa.
4: Dayon ang daguhob sang iya tingog mabatian,
: ang gamhanan nga tunog sang daguob,
: samtang nagapadayon sa pagkirab ang kilat.
5: Sa mando sang Dios ang makatilingala nga mga butang nagakatabo,
: ang makatalanhaga nga mga butang nga indi naton mahangpan.
6: Ginamanduan niya nga ang yelo mag-ulan sa duta,
: kag nagapadala sia sang daw ginabubo lang nga ulan.
7: Ginapauntat niya ang mga bulohaton sang mga tawo,
: ginpakita niya sa ila ang iya sarang mahimo.
8: Ang mga sapat nga talunon nagakadto sa ila mga lungib kag nagapabilin didto.
9: Ang bagyo nagagikan sa bagatnan,
: kag ang nagapanalupsop nga katugnaw nagagikan sa aminhan.
10: Ang ginhawa sang Dios nagapatugnaw gid sang tubig,
: kag nagahimo sini nga matig-a nga yelo.
11: Ang kilat nagakirab sa mga gal-om,
12: kag nagalibot ini sa pagtuman sang kabubot-on sang Dios.
: Ginahimo nila ang tanan nga ginasugo sang Dios,
: bisan diin sa bug-os nga kalibutan.
13: Ang Dios nagapadala sing ulan sa paghatag sing tubig sa duta,
: ayhan sa pagsilot sang tawo,
: ukon sa pagpakita sang iya kaayo sa ila.
14: Job, maglinong ka sa malip-ot nga tion kag magpamati,
: talupangda ang makatilingala nga mga butang nga ginahimo sang Dios.
15: Nakahibalo ka bala kon daw ano ang paghatag sang Dios sang iya sugo
: kag kon ano ang pagpakirab niya sang kilat sa mga gal-om?
16: Nakahibalo ka bala kon daw ano ang paglupad sang mga gal-om sa langit,
: ang hinimuan sang makatilingala nga kinaadman sang Dios?
17: Wala ka makahibalo,
: kundi magaantos ka lamang sang kainit kon tingadlaw sa duta,
: sa tion nga maghuyop ang habagat.
18: Makabulig ka bala sa Dios sa paghumlad sang langit
: kag maghimo sini nga matig-a kaangay sang napahining nga espeho?
19: Tudloi kami kon ano ang isiling namon sa Dios.
: Blangko ang amon mga hunahuna, kag wala gid kami sing inughambal.
20: Indi ako magpangabay nga magpakighambal sa Dios,
: ngaa hatagan ko sia sing kahigayunan sa paglaglag sa akon?
21: Kag karon ang kapawa sa langit tama kasanag,
: masilaw nga indi kita makatulok sini,
: kag ang langit naghawan kay ang gal-om ginpalid sang hangin.
22: Ang isa ka bulawanon nga banaag makit-an sa aminhan,
: kag ang makasililaw nga kasanag sang Dios nagahatag sa aton sing kahadlok.
23: Ang Dios nga Makagagahom tama gid ka gamhanan nga indi kita makapalapit sa iya,
: matarong sia kag walay pinilian sa iya pagtratar sa mga tawo.
24: Gani indi katingalahan nga ang tanan nagatahod sa iya,
: kag wala niya ginasapaka ang nagasiling nga maalam sila.