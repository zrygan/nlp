1: Si Jotam nanginhari sang nagaedad sia sang baynte-singko ka tuig, kag naggahom sia sa Jerusalem sa sulod sang desi-sais ka tuig. Ang iya iloy amo si Jerusa nga anak ni Sadoc.
2: Naghimo sia sing nahamut-an sang Ginoo , subong sang ginhimo sang iya amay, pero wala sia magpakasala pareho sang iya amay nga nagsunog sang insyenso sa Templo. Walay sapayan ang mga tawo nagpadayon sa pagpakasala.
3: Si Jotam amo ang nagpatindog sang Pwerta sa Aminhan sang Templo kag madamo ang iya ginpaobra sa pader sang siudad sa sakop sang Jerusalem nga ginatawag Ofel.
4: Sa mga bukid sang Juda nagpatindog sia sang mga siudad, kag sa mga kagulangan nagpatindog sia sing mga pamakod kag mga tore.
5: Nagpakig-away sia batok sa hari sang Amon kag sa iya mga hangaway kag ginlutos niya sila. Dayon ginpilit niya ang mga Amonhon sa pagbayad sa iya sang masunod nga mga buhis sa tagsa ka tuig sa sulod sang tatlo ka tuig: apat ka tonelada nga pilak, 25,000 ka sako nga trigo, kag 25,000 ka sako nga sebada.
6: Si Jotam naggamhanan, tungod kay matutom sia sa pagtuman sa Ginoo nga iya Dios.
7: Ang iban nga mga hitabo sa paggahom ni Jotam, ang mga inaway, kag ang iya mga pagsulondan, nasulat tanan sa Maragtas sang mga Hari sang Israel kag Juda .
8: Si Jotam nagaedad sang baynte-singko ka tuig sang iya paghari, kag naggahom sia sa Jerusalem sa sulod sang desi-sais ka tuig.
9: Napatay sia kag ginlubong sa Siudad ni David, kag ang iya anak nga lalaki nga si Acaz nagbulos sa iya subong hari.