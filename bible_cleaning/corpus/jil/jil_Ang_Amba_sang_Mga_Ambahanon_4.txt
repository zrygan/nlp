1: Daw ano katahom sa imo, palangga ko!
: Daw ano ang pagsiga sang imo mga mata nga puno sang paghigugma,
: nga natabunan sang imo belo.
: Ang imo buhok nagasautsaot kaangay sang panong sang mga kanding
: nga nagalumpatlumpat sa mga kabakuloran sang Galaad.
2: Ang imo mga ngipon subong kaputi
: sang bag-o lang maguntingan nga karnero
: nga bag-o lang mapaligusan.
: Wala sing isa sa ila nga nakulang,
: sila tanan may nagakabagay nga pares.
3: Ang imo mga bibig kaangay sang eskarlata nga laso,
: daw ano sila katahom kon ikaw maghambal,
: ang imo mga pisngi nga natabunan sang imo belo manayanaya.
4: Ang imo liog kaangay sang tore ni David,
: nga mabilogbilog kag mapino.
: May kulintas ini nga daw ginapakabitan sang isa ka libo ka mga taming.
5: Ang imo mga suso kaangay sang duha ka mga gasela,
: kaangay sang kapid nga usa nga nagapanghalab sa tunga sang mga lirio.
6: Tubtob nga maghuyop ang hangin sa kaagahon
: kag ang kadudulman madula,
: magapabilin ako sa bakulod sang mira,
: sa bakulod sang insyenso.
7: Daw ano katahom sa imo, palangga ko,
: daw ano ka himpit sa imo!
8: Upod ka sa akon gikan sa mga Kabukiran sang Libano, asawa ko,
: upod ka sa akon gikan sa Libano.
: Magdulhog ka gikan sa putokputokan sang Bukid sang Amana,
: gikan sa Bukid sang Senir kag sa Bukid sang Hermon,
: sa diin ang mga leon kag mga leopardo nagaestar.
9: Ang panulok sang imo mga mata, hinigugma ko kag akon asawa,
: kag ang kulintas nga imo ginasuksok
: nagbihag sang akon tagipusoon.
10: Ang imo gugma nagapahalipay sa akon,
: hinigugma ko kag akon asawa.
: Ang imo gugma mas matam-is pa sang sa bino,
: ang imo agwa mas mahamot pa sang sa bisan ano nga pahamot.
11: Ang katam-is sang dugos yara sa imo mga bibig, hinigugma ko,
: ang imo dila gatas kag dugos para sa akon.
: Sa imo bayu yara ang tanan nga kahamot sang Libano.
12: Ang akon hinigugma, ang akon asawa, isa ka tinago nga hardin,
: nakudalan nga hardin, nakudalan nga tuboran.
13: Didto ang mga tanom nagatubo sing maayo.
: Subong sang katamnan sang granada nga mga kahoy,
: kag nagapatubas sing pinili nga mga prutas,
: pahamot nga alhenya kag nardo,
14: nardo kag asapran, kalamo kag kanela,
: kag tanan nga mga kahoy nga nagapatubas sang insyenso,
: mira kag aloe,
: upod ang tanan nga pinakahamot nga mga agwa.
15: Ang mga tuboran nagabunyag sang hardin,
: ang kasulgan sang tubig
: sa sapa nga nagailig gikan sa mga Kabukiran sang Libano.
16: Pagmata, Amihan,
: Habagat, huyop ka sa akon hardin,
: pun-a ang kahanginan sang kahamot.
: Pasudla ang akon kahagugma sa iya hardin
: kag pakan-a sang pinakamaayo nga mga prutas sini.