1: Dayon nagsabat si Job
2: Huo, kamo ang tingog sang mga tawo.
: Kon mapatay kamo, ang kaalam mapatay man upod sa inyo.
3: Pero may paghangop man ako subong sa inyo;
: indi ako kubos sa inyo,
: ang tagsatagsa nakahibalo sang tanan nga inyo ginsiling.
4: Bisan ang akon mga abyan nagakadlaw sa akon karon,
: ginkadlawan nila ako bisan matarong ako kag wala sing kasawayan.
: Pero may tion anay nga ang Dios nagsabat sang akon mga pangamuyo.
5: Kamo wala sing mga palaligban, pero ginayaguta ninyo ako,
: ginalampusan ninyo ang tawo nga madali na lang matumba.
6: Pero ang mga makawat kag mga di-diosnon nagapangabuhi sing malig-on,
: bisan ang ila dios amo lamang ang ila kaugalingon nga kusog.
7: Bisan ang mga pispis kag mga kasapatan may madamo pa nga mga butang nga sarang matudlo sa imo,
8: pamangkuta ang mga tinuga sa duta kag sa dagat kag sila makatudlo sa imo.
9: Tanan sila nakahibalo nga ang kamot sang Ginoo amo ang naghimo sa ila.
10: Ang Dios amo ang nagadumala sang kabuhi sang iya mga tinuga,
: kag ang kabuhi sang tanan nga mga tawo yara sa iya gahom.
11: Pero subong nga ang imo dila nanamitan sa pagtilaw sang pagkaon,
: ang imo mga dulonggan nanamian sa pagpamati sa mga pulong.
1213: Ang mga tigulang may kaalam,
: pero ang Dios may kaalam kag gahom.
: Ang mga tigulang may paghangop,
: ang Dios may paghangop kag gahom sa paghimo.
14: Kon ang Dios nagaguba, sin-o ang makapatindog liwat,
: kag sin-o ang makahilway sang tawo nga ginabilanggo sang Dios?
15: Ang tingadlaw nagaabot kon ang Dios nagapugong sang ulan,
: ang baha nagaabot kon buy-an niya ang tubig.
16: Ang Dios makusog kag mandadaog sa gihapon,
: ang ginpatalang kag ang manugpatalang yara sa iya gahom.
17: Ginalaglag niya ang kaalam sang mga manugdumala,
: kag ginapabuang niya ang ila mga pangulo.
18: Ginakuha niya sa gahom ang mga hari kag ginapabilanggo.
19: Ginapaubos niya ang mga pari kag ang mga tawo nga yara sa gahom.
20: Ginapahipos niya ang mga tawo nga salaligan,
: kag ginakuha niya ang kaalam sang mga tigulang.
21: Ginapakahuy-an niya ang mga tawo nga yara sa gahom,
: kag ginakuha niya ang kusog sang mga gamhanan.
22: Nagapadala sia sing kapawa sa mga lugar nga subong kadulom sang kamatayon.
23: Ginahimo niya ang mga pungsod nga mabakod kag gamhanan,
: pero iya man sila ginalutos kag ginalaglag.
24: Ginahimo niya nga mga buang ang ila mga pangulo,
: kag ginapadalangdalang sila nga natublag kag nagtalang.
25: Nagapangapkap sila sa kadudulman kag nagdulingduling subong sang mga hubog.