1: Indi ka magmanginkaaway kon mahimo man lang nga mangin-isa ikaw ka abyan.
: Kay ang malain nga ngalan nagadala sing kahuloy-an kag kapahamakan,
: subong sang nagakahanabo sa butigon nga makasasala.
2: Indi magpadala sa nagasilabo nga balatyagon,
: sungayon sini ang imo kalag kaangay sang isa ka toro nga baka,
3: halabon sini ang imo mga dahon, laglagon ang imo mga bunga,
: kag bayaan ka subong sang isa ka laya nga kahoy.
4: Ang malain nga balatyagon nagalaglag sang tawo nga nagahupot sini,
: kag pagakadlawan sia sang iya mga kaaway.
5: Ang maayo nga paghambal nagapadamo sang mga abyan,
: kag ang matinahuron nga paghambal ginasabat sang maayo nga paghambal.
6: Magpangamigo ka sing madamo,
: pero ang imo manuglaygay isa lang sa isa ka libo.
7: Sa wala pa ikaw magapakig-abyan sa isa ka tawo, tilawan mo anay sia,
: kag indi ka magdasudaso sa pagsalig sa iya.
8: Ang iban nagapakig-abyan lamang kon may makuha sila
: pero sikwayon ka nila sa tion sang imo kabudlayan.
9: May iban nga mga abyan nga manginkaaway
: kag dayon nagapakahuya sa imo paagi sa pagpanugidsugid sini.
10: May yara nga abyan nga nagasalo upod sa imo sa lamisa
: pero indi mag-unong sa adlaw sang imo kabudlayan.
11: Kon yara ka sa kauswagan sia gid ang malapit sa imo,
: kag nagapagusto lang sia sugo sa imo mga suloguon.
12: Pero kon yara ka na sa kamusmosan,
: pagakontrahon ka niya kag indi mo na gid sia makita liwat.
13: Magpalayo ka sa imo mga kaaway,
: kag mag-andam ka sa imo mga abyan.
14: Ang masaligan nga abyan isa ka malig-on nga dalangpan,
: ang nakakita sini nakakita sing pinasahi nga manggad.
15: Ang masaligan nga abyan indi mabakal,
: ang iya bili indi matumbasan.
16: Ang masaligan nga abyan nagapalawig sang kabuhi,
: makita lamang ini sang mga nagatahod sa Ginoo.
17: Ang tawo nga nagatahod sa Ginoo nagapatubas sang maayo nga mga abyan,
: kay kon ano sia amo man ang iya mga abyan.
18: Anak ko, magpatudlo ka samtang pamatan-on ka pa,
: kag bisan bukay na ang imo buhok magapadayon ka sa pag-agom sang Kaalam.
19: Patuboa ini kaangay sang isa ka mangungoma nga nagaarado kag nagasab-og,
: kag maghulat ka sang isa ka bugana nga pag-ani,
: kon saguron mo ini, magapangabudlay ka sa malip-ot nga tion,
: pero sa indi madugay magakaon ka sang iya mga patubas.
20: Daw ano kasakit sini para sa mga wala madisiplina!
: Ang buangbuang indi makaagwanta sini sing malawig,
21: kaangay sang isa ka bato, mabug-atan sia sang kaalam
: kag sa indi madugay ihaboy niya ini.
22: Ang Kaalam takos gid sa iya ngalan,
: kag indi sia malambot sang kadam-an.
23: Magpamati ka, anak ko, tandai ang akon paandam,
: kag indi pagsikwaya ang akon laygay
24: pahigti ang imo mga tiil sa kadena sang Kaalam
: kag isuok ang imo liog sa iya gota.
25: Itaya ang imo abaga sa iya palas-anon,
: kag magpasunod ka kon diin butongon ang iya renda.
26: Handuma sia sa bug-os mo nga tagipusoon,
: kag tinguhai sa bug-os mo nga masarangan nga indi ka maglisa sa iya mga dalanon.
27: Sunda kag pangitaa sia kag ipakilala niya ang iya kaugalingon sa imo,
: kon maangkon mo na sia, indi na pagbuy-i.
28: Sa ulihi maagom mo ang kapahuwayan nga iya ginahatag,
: manginkalipayan sia para sa imo.
2930: Ang iya mga kadena manginmalig-on mo nga tagpangapin,
: kag ang iya gota mangin-imo kapa sang kadungganan.
: Ang iya gota isa ka bulawan nga adorno
: kag ang iya mga renda purpora nga mga laso.
31: Isuksok mo sia kaangay sang kapa sang kadungganan
: kag isuklob mo sia kaangay sang korona sang kadungganan.
32: Kon luyag mo, anak ko, makaangkon ka sang kaalam,
: kon bug-oson mo ang imo hunahuna sa iya, manginmaabtik ka,
33: kon naluyag ka magpamati, makatuon ka,
: kon magpamati ka, magaalam ka.
34: Mag-upod ka sa pagtilipon sang mga katigulangan,
: kon may isa nga maalam sa ila, magpakig-abyan ka sa iya.
35: Magpamati ka sing maayo sa tagsa ka sugilanon nga diosnon,
: kag pat-ura nga wala sing maalam nga hulobaton nga makaligad sa imo.
36: Kon may nahibal-an ka nga isa ka maalam nga tawo, duawa sia sing temprano.
: Inasa sang imo mga tiil ang alagyan sa iya pwertahan.
37: Pamalandongi ang mga kasugoan sang Ginoo,
: kag tun-i ang iya mga sugo sa tanan nga tion.
: Pabakuron niya ang imo hunahuna
: kag hatagan niya ikaw sang imo ginahandom nga kaalam.