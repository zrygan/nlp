1: Toto, talupangda ang akon kaalam kag pamatii ang akon mga laygay,
2: agod mahibaluan mo ang nagakaigo nga pagginawi, kag ang imo mga panghambal magapahayag nga may ihibalo ka.
3: Ayhan ang mga bibig sang asawa sang iban nga tawo matam-is kaangay sang dugos kag ang iya mga halok matuyom subong sang lana sang olivo,
4: pero sa tapos sini ang iya ginabilin sa imo kapaitan kag kasakitan.
5: Pagadalhon ka niya sa kalibutan sang mga patay, kay ang iya dalanon nga ginausoy nagapadulong sa kamatayon.
6: Wala sia nagasunod sang dalan padulong sa kabuhi, kundi nagalisa sia, pero wala sia makatalupangod sini.
7: Karon mga toto, magpamati kamo sa akon kag indi pagkalimti ang akon ginasiling.
8: Magpalayo kamo sa sini nga sahi sang babayi! Indi kamo magpalapit bisan sa pwertahan sang iya balay!
9: Kay basi madula ninyo ang inyo dungog sa mata sang iban, kag mapatay kamo nga pamatan-on pa sa mga kamot sang mga tawo nga wala sing kaluoy.
10: Ang mga dumoluong magakuha sang tanan ninyo nga mga manggad, kag ang inyo ginpangabudlayan magakadto sa iban.
11: Magaugayong kamo nga nagahimumogto sa inyo higdaan, kag daw tul-an na lang kamo nga ginputos sang panit.
12: Kag magasiling kamo, Ngaa wala ako magpatudlo? Ngaa wala ako magpati sa ila ginsiling?
13: Wala ako magpamati sa akon mga manunodlo. Wala ako magsapak sa ila ginasiling.
14: Kag karon nasapwan ko ang akon kaugalingon nga nahuy-an sa mga tawo.
15: Indi ka magluib sa imo asawa, kag sia lamang ang higugmaa.
16: Ang mga kabataan mo sa iban nga mga babayi indi makahatag sa imo sing kaayuhan.
17: Ang imo mga kabataan dapat magdalagku sa pagbulig sa imo kag indi sa mga dumoluong.
18: Gani magkalipay ka sa imo asawa kag magkasadya ka sa babayi nga imo ginpangasawa sang pamatan-on ka pa.
19: Matahom sia kag mahinhin kaangay sang usa. Magpangalipay ka sa iya kaanyag kag magpaayaw ka sa iya gugma.
20: Toto, ngaa maghigugma ka sa iban nga babayi? Ngaa pasulabihon mo ang kaanyag sang asawa sang iban nga tawo?
21: Ang Ginoo nakakita sang tanan mo nga ginahimo. Nagabantay sia bisan diin ka magkadto.
22: Ang mga sala sang malaut nga tawo kaangay sang isa ka siod. Madakpan sia sa tugalbong sang iya kaugalingon nga sala.
23: Mapatay sia tungod kay wala sia nagapugong sang iya kaugalingon. Ang iya lakas nga kabuangan magadul-ong sa iya sa lulobngan.