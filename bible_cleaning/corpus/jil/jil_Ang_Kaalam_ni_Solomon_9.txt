1: O Dios sang akon mga katigulangan kag maluloy-on nga Ginoo, gintuga mo ang tanan sa imo lamang pulong.
2: Tungod sang imo Kaalam gintuga mo ang tawo nga maggahom sang tanan nga mga tinuga,
3: sa pagdumala sang kalibutan sa pagkabalaan kag pagkamatarong, kag maghatag sang hustisya nga may katampad.
4: Hatagi ako sing Kaalam nga nagapungko sa kilid sang imo trono; hatagi ako sang lugar upod sa imo mga kabataan.
5: Ulipon mo ako kag kasubong sang akon iloy sadto anay. Tawo lamang ako. Maluya ako kag malip-ot ang akon kabuhi. Diutay ang akon paghangop sang Kasugoan kag kon paano ang paggamit sini.
6: Bisan pa nga himpit ang tawo, pagakabigon sia nga manginwala sing pulos kon wala sia sing Kaalam nga nagikan sa imo.
7: Ginpili mo ako sa tunga sang kadam-an nga manginhari sang imo mga tawo agod maghukom sang imo mga anak nga lalaki kag mga anak nga babayi.
8: Ginsugo mo ako sa pagpatindog sang templo sa imo balaan nga bukid, sang altar sa Jerusalem, ang siudad nga ginpili mo nga mangin-imo ilistaran. Larawan ini sang langitnon nga templo nga imo ginhanda halin sa ginsugoran.
9: Ang Kaalam nagaupod sa imo kag nakahibalo sia sang imo mga buhat; yara sia sang pagtuga mo sang kalibutan. Iya nahibaluan ang makapahamuot sa imo, kon ano ang matarong suno sa imo mga sugo.
10: Ipadala sia gikan sa balaan nga kalangitan halin sa imo mahimayaon nga trono agod nga magpangabudlay sia upod sa akon kag agod matun-an ko kon ano ang makapahamuot sa imo.
11: Tungod kay iya nahibaluan kag nahangpan ang tanan, iya ako matuytoyan nga may kaalam sa akon mga bulohaton. Ang iya himaya magaapin sa akon.
12: Dayon akon hukman sing nagakaigo ang imo mga tawo, kag mangintakos ako sang trono sang akon amay. Pagabatunon ang akon mga binuhatan.
13: Sin-o ang magatuon sang kabubot-on sang Dios?
14: Ang tawhanon nga ihibalo indi tumbas sa paghibalo kag ang aton mga pangatarungan nagapatalang sa aton,
15: tungod kay ang aton mamalatyon nga mga lawas nagapaluya sang aton mga kalag. Ang lawas umalagi nga balay nga nahuman sa duta, isa ka lulan sang mapagsik nga panghunahuna.
16: Ang aton mabuhat amo ang pagpakutpakot sang mga butang sa kalibutan, aton tinguhaon ang pagtuon sang mga butang nga malapit sa aton. Sin-o karon ang sarang makalaom nga iya mahangpan ang langitnon nga mga butang?
17: Wala sing bisan sin-o nga makahibalo sang imo binubuot, kon indi mo anay sia paghatagan sang Kaalam kag ipadala sa iya ang imo espiritu santo.
18: Sa sini nga paagi, ang mga tawo sa kalibutan ginbutang sa matadlong nga dalan. Nakahibalo sila sang imo nahamut-an kag ginluwas sila sang Kaalam.