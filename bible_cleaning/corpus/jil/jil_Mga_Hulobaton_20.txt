1: Ang makahulobog nga ilimnon nagahimo sa imo nga magahod kag buangbuang. Binuang ang magpahubog.
2: Kahadluki ang naakig nga hari subong sang imo pagkahadlok sang nagangurob nga leon. Pareho lang nga naghikog ka kon paakigon mo sia.
3: Ang buangbuang makasugod sing gamo, pero ang maayo nga tawo nagalikaw sini.
4: Ang mangungoma nga matamad mag-arado sang iya uma sa nagakaigo nga tion wala gid sing may makuha sa tig-alani.
5: Ang panghunahuna sang tawo kaangay sang tubig sa madalom nga bubon, pero ang maalam nga tawo makatimba sini.
6: Ang tagsatagsa nagasugid kon daw ano sia ka mainunongon kag katutom, pero tilawi kag magpangita sang mainunongon kag matutom kag wala gid ikaw sing makita bisan isa!
7: Malipayon ang mga kabataan nga may amay nga maminatud-on kag nagahimo sang matarong.
8: Ang hari nagapungko sa paghukom, kag nakahibalo sang malaut kon makita niya ini.
9: May makasiling bala nga ang iya konsensya matinlo, nga wala na sia sing mga sala?
10: Ang Ginoo nagadumot sa mga tawo nga nagagamit sang indi husto nga timbangan kag sulokban.
11: Ang ginahimo sang isa ka bata nagapakita kon ano sia; mahibal-an mo kon bala maminatud-on sia kag maayo.
12: Ang Ginoo naghatag sa aton sing mata sa pagtan-aw kag dulonggan sa pagpamati.
13: Tulog ka lang nga tulog kag magaimol ka. Magmapisan ka, kag madamo ang imo kalan-on.
14: Ang manugbakal pirme lang nagareklamo sang kamahal sang balaklon, dayon nagalakat sia kag nagapabugal kay nakaayo sia.
15: Kon ang ginahambal mo may kaalam, mas malahalon pa ini sang sa bulawan ukon mga alahas.
16: Ang bisan sin-o nga tama ka buangbuang nga magtindog sang utang sang dumoluong dapat niya ipiyansa ang iya pagkabutang agod masiguro ang pagbayad.
17: Ang imo makuha paagi sa dinaya pareho sang manamit nga pagkaon, pero sa ulihi manginkaangay ini sang isa ka hamal nga balas.
18: Magpangita ka sing maayo nga laygay kag magamadinalag-on ka. Indi ka magkadto sa gira nga wala nakahimo sang plano.
19: Ang palakutsokutso indi makatago sing sekrito. Palayo ka sa tawo nga palasugid.
20: Kon pakamalauton mo ang imo mga ginikanan, ang imo kabuhi matapos kaangay sang suga nga napatay sa kadudulman.
21: Ang manggad nga nakuha mo sing madali nga paagi, indi makahatag sa imo sing kaayuhan.
22: Indi ikaw ang magtimalos. Magsalig ka sa Ginoo kag sia ang magaapin sa imo.
23: Ang Ginoo nagadumot sa mga tawo nga nagagamit sing indi husto nga timbangan kag sulokban.
24: Ang Ginoo nagpat-od na sang aton dalanon. Karon paano ang pagkahangop naton sang kabuhi?
25: Magpanumdom ka sing maayo sa wala pa ikaw makasaad sing halad sa Dios, basi maghinulsol ka sa ulihi.
26: Ang maalam nga hari makahibalo kon sin-o ang nagahimo sing sayop, kag magasilot sia sa ila nga wala sing kaluoy.
27: Ang Ginoo naghatag sa aton sing panghunahuna kag konsensya. Indi kita makapanago sa aton kaugalingon.
28: Ang isa ka hari magapadayon sa gahom samtang ang iya paggahom maminatud-on, matarong kag wala sing pinilian.
29: Ginadayaw naton ang kusog sang pamatan-on kag ginatahod naton ang uban sang tigulang.
30: Kon kaisa nagakinahanglan kita sang mapait nga inagihan agod mabayluhan naton ang aton mga pagginawi.