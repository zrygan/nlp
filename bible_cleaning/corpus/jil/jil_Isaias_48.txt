1: Mga tawo sang Israel, pamati kamo,
: kamo nga mga kaliwat ni Juda
: Nagapanumpa kamo sa ngalan sang Ginoo ,
: kag nagasiling kamo nga ginasimba ninyo ang Dios sang Israel,
: pero ang inyo pagsimba sa baba lamang kag indi sa tagipusoon.
2: Wala sapayan sini nagapahambog kamo sa pagsiling
: nga mga banwahanon kamo sang balaan nga siudad,
: kag nagasalig kamo sa Dios sang Israel,
: nga ang iya ngalan amo ang Ginoo sang mga hangaway.
3: Ang Ginoo nagasiling sa Israel,
: Sang una gintagna ko kon ano ang mahanabo,
: kag sa hinali gintuman ko ini!
4: Nahibaluan ko nga manginbatinggilan ka,
: subong katig-a sang salsalon, indi magbawod subong sang bronsi.
5: Madugay na gintagna ko ang imo palaabuton,
: ginpahibalo ko na ini sa wala pa mahanabo,
: agod indi ka makasiling
: nga ang imo mga diosdios amo ang naghimo sini,
: nga ang imo tinunaw nga mga imahen amo ang nagpadihot sini.
6: Ang tanan nga akon gintagna nahanabo na,
: dapat mo batunon nga ang akon mga tagna matuod.
: Karon sugiran ko ikaw sang bag-o nga mga butang nga magaabot,
: ang mga hitabo nga wala ko ginpahayag sang una.
7: Karon lamang ginahimo ko ini,
: wala gid sing natabo nga kaangay sini halin sang una.
: Kay kon may yara, magasiling ka nga nahibaluan mo ini tanan.
8: Nahibaluan ko nga indi ikaw masaligan,
: kay halin sang una nabantugan ikaw sa imo pagkarebelde.
: Gani wala gid ikaw makabati sini,
: wala gid sing isa ka pulong nga nakaabot sa imo igdulongog.
9: Agod ang mga tawo magadayaw sa akon ngalan
: ginapunggan ko ang akon kaakig,
: ginapunggan ko ang akon kaugalingon, kag indi ko ikaw paglaglagon.
10: Gintilawan ko ikaw sa kalayo sang pag-antos,
: subong sang pilak nga ginapuraw sa horno.
: Pero nasapwan ko nga wala ikaw sing pulos.
11: Ang tanan nga ginahimo ko nahimo tungod sa akon ngalan,
: indi ako magtugot nga mahuy-an ang akon ngalan,
: ukon may mag-ambit sang akon kadungganan
: nga para sa akon kag akon lamang.
12: Ang Ginoo nagasiling,
: O Israel, mga tawo nga akon gintawag, pamati kamo sa akon!
: Ako amo ang Dios, ang nahauna kag ang katapusan, ang isa lamang ka Dios!
13: Ang akon mga kamot naghimo sang mga sadsaran sang duta,
: kag naghumlad sang mga kalangitan.
: Sang tawgon ko ang duta kag ang langit,
: nagapalapit sila gilayon sa akon atubang.
14: Magtipon kamo tanan kag magpamati!
: Wala sing isa sang mga dios nga makatagna
: nga ang tawo nga akon ginpili magasalakay sa Babilonia,
: himuon niya ang luyag ko nga ipahimo sa iya.
15: Ako amo ang naghambal kag nagtawag sa iya,
: ako amo ang nagpagwa
: sa iya kag nagpadaog sa iya.
16: Karon magpalapit kamo sa akon, kag pamatii ang akon ginasiling.
: Halin sa ginsugoran naghambal ako sa inyo sing hayag,
: kag ginatuman ko gid ang akon ginahambal.
: Karon ang Ginoo nga Gamhanan naghatag sa akon sang iya Espiritu kag ginpadala niya ako.
17: Ang balaan nga Dios sang Israel,
: ang Ginoo nga nagaluwas sa inyo nagasiling
: Ako amo ang Ginoo nga inyo Dios,
: ang luyag magtudlo sa inyo para sa inyo kaayuhan,
: kag nagatuytoy sa inyo sa dalan nga dapat ninyo agihan.
18: Kon nagpamati lamang kamo sa akon mga sugo!
: Kuntani nag-ilig na ang mga kaayuhan sa inyo
: kaangay sang suba nga wala ginahubsi.
: Kuntani ang pagdaog nag-abot sa inyo
: kaangay sang mga balod nga nagadapya sa baybayon.
19: Ang inyo mga kaliwat manginsubong kadamo sang mga balas sa baybayon,
: kag napat-od ko nga indi gid sila malaglag.
20: Maggwa ka sa Babilonia, magpalagyo ka!
: Isinggit sing malipayon ang balita, ipahayag ini bisan diin
: Ang Ginoo nagluwas sang iya alagad nga Israel!
21: Sang nagpangulo ang Ginoo sa iya mga tawo paagi sa mainit kag kigas nga desierto,
: wala sila mag-antos sa kauhaw.
: Ginpatubod niya ang tubig gikan sa isa ka daku nga bato para sa ila,
: ginbuka niya ang bato, kag nagtubod ang tubig.
22: Wala sing kalinong sa mga makasasala, siling sang Ginoo .