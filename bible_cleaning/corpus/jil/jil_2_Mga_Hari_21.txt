1: Si Manases nagaedad sing dose ka tuig sang paghari niya sa Juda, kag naggahom sia sa Jerusalem sa sulod sang singkwentay-singko ka tuig. Ang iya iloy amo si Hefziba.
2: Nagpakasala sia batok sa Ginoo paagi sa iya pagsunod sa makahuloya nga mga butang nga ginhimo sang mga pungsod nga gintabog sang Ginoo paggwa samtang ang iya mga tawo nagapasulod sa duta.
3: Ginpatindog liwat ni Manases ang mga lugar sa diin ginsimba ang mga diosdios nga ginguba sang iya amay nga si Ezequias. Nagpatindog sia sing mga altar nga ginasimbahan kay Baal, kag naghimo sang imahen sang diosa nga si Asera, subong sang ginhimo ni Haring Acab sang Israel. Si Manases nagsimba man sa mga bituon.
4: Nagpatindog sia sang mga altar para sa mga diosdios sa Templo, ang lugar sa diin ang Ginoo nagsiling nga sia pagasimbahon.
5: Sa duha ka pasiyuhan sang Templo nagpatindog sia sang mga altar agod simbahan sing mga bituon.
6: Gindulot niya ang iya anak nga lalaki subong halad nga sinunog. Naghimo sia sang mga bulohaton sang mga salamangkero kag sang mga babaylan, kag nagpamangkot sia sa mga manugpakot kag sa mga espiritista. Nagpakasala sia sing daku kag ginpaakig ang Ginoo .
7: Ginbutang niya sa Templo ang imahen sang diosa nga si Asera sa lugar diin ang Ginoo nagsiling kay David kag sa iya anak nga si Solomon: Diri sa Jerusalem, sa sini nga Templo amo ang lugar nga akon ginpili sa bug-os nga kadutaan sang dose ka tribo sang Israel subong isa ka lugar sa diin ako pagasimbahon.
8: Kag kon ang mga tawo sang Israel magtuman sang akon tanan nga mga sugo, kag maghimo sang bug-os nga Kasugoan nga ginhatag sa ila ni Moises nga akon alagad, dayon indi ako magtugot nga tabugon sila paggwa sa duta nga ginhatag ko sa ila mga katigulangan.
9: Pero ang mga tawo sang Juda wala magtuman sa Ginoo , kag si Manases nagpangulo sa ila sa paghimo sang mas dalagku pa nga mga sala sang sa ginhimo sang mga kapungsoran nga gintabog sang Ginoo paggwa samtang ang iya mga tawo nagapasulod sa duta.
10: Paagi sa iya mga alagad kag mga propeta ang Ginoo nagsiling,
11: Si Haring Manases naghimo sining makahuloya nga mga butang, nga mas malain pa sang sa ginhimo sang mga Canaanhon, kag paagi sa iya mga diosdios gindala niya ang mga tawo sang Juda sa pagpakasala.
12: Gani ako, ang Ginoo ang Dios sang Israel, magapadala sining kalalat-an sa Jerusalem kag sa Juda nga ang tagsatagsa nga makabati nahanungod sini maurongan.
13: Silutan ko ang Jerusalem subong sang akon ginhimo sa Samaria, kag subong sang akon ginhimo kay haring Acab sang Israel kag sa iya mga kaliwat. Pagatinluan ko ang Jerusalem sing iya mga tawo subong katinlo sang pinggan nga ginpahiran kag ginpakulob.
14: Patumbayaan ko ang mga tawo nga nagkalabilin nga buhi, kag itugyan ko sila sa ila mga kaaway, nga magadaog sa ila kag magaagaw sang mga pagkabutang sang ila duta.
15: Himuon ko ini sa akon mga tawo tungod kay nagpakasala sila batok sa akon kag nagpaakig sa akon, halin sang tion nga ang ila mga katigulangan naggwa sa Ehipto tubtob sini nga adlaw.
16: Si Manases nagpamatay sang madamo nga mga tawo nga wala sing sala, kag ang mga dalan sa Jerusalem nagbaha sang dugo. Ginhimo niya ini wala labot sang pagdala niya sang mga tawo sang Juda sa pagsimba sa mga diosdios kag pagpakasala batok sa Ginoo .
17: Ang tanan nga mga butang nga ginhimo ni Manases, lakip ang mga sala nga ginhimo niya nasulat sa Maragtas sang mga Hari sang Juda .
18: Si Manases napatay kag ginlubong sa hardin sang palasyo, ang hardin ni Uza, kag ang iya anak nga si Amon nagbulos sa iya subong hari.
19: Si Amon nagaedad sang baynte-dos ka tuig sang paghari niya sa Juda, kag naggahom sia sa Jerusalem sa sulod sang duha ka tuig. Ang iya iloy amo si Mesulemet, ang anak ni Haruz, halin sa banwa sang Jotba.
20: Kaangay sang iya amay nga si Manases nagpakasala sia batok sa Ginoo .
21: Ginsunod niya ang mga ginhimo sang iya amay, kag nagsimba sia sa mga diosdios nga ginsimba sang iya amay.
22: Ginsikway niya ang Ginoo , ang Dios sang iya mga katigulangan kag wala sia magtuman sa mga sugo sang Ginoo .
23: Ang mga opisyales ni Amon nagplano batok sa iya kag ginpatay sia sa iya palasyo.
24: Pero ang mga tawo sang Juda nagpatay man sang mga nagpatay sa iya, kag ginhimo ang iya anak nga si Josias subong hari.
25: Ang tanan nga ginhimo ni Amon nasulat sa Maragtas sang mga Hari sang Juda .
26: Si Amon ginlubong sa lulobngan sa hardin ni Uza, kag ang iya anak nga si Josias nagbulos sa iya subong hari.