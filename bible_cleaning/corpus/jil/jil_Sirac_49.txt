1: Ang handumanan ni Josias kaangay sang mahamot nga insyenso
: nga gin-aman sa abilidad sang manugpahamot.
: Pareho ini katam-is sang dugos sa panabor,
: kag kaangay sang lanton kag sang bino sa bangkite.
2: Naghimo sia sang matarong sa pagpaliso sang mga tawo,
: ginkuha niya ang tanan nga kangil-aran sang kalautan.
3: Ginpahamtang niya ang iya tagipusoon sa Ginoo,
: sa panahon sang pagkadi-diosnon gintib-ong niya ang pagkadiosnon.
4: Luas kanday David, Ezequias, kag Josias,
: tanan sila naghimo sang tanan nga kalautan,
: tungod kay ginsikway nila ang Kasugoan sang Labing Mataas.
: Ang mga hari sang Juda nagkalawala,
5: bangod kay gintugyan nila ang ila gahom sa iban
: kag ang ila kadungganan sa dumoluong nga pungsod.
6: Ang balaan, ang pinili nga siudad ginsunog,
: ang iya mga kalsada nanginmamingaw,
: suno sa gintagna ni Jeremias.
7: Tungod kay ginpintasan nila sia,
: bisan ginpain sia subong isa ka propeta halin pa sa tiyan sang iya iloy,
: sa pagguba kag pagpaantos kag paglaglag,
: pero sa pagpatindog man kag pagtanom.
8: Si Ezequiel amo ang nakakita sang isa ka palanan-awon sang himaya
: nga ginpakita sang Dios sa iya sa ibabaw sang mga karwahi sang mga kerubin.
9: Kay nadumdoman niya ang mga kaaway paagi sa mabunok nga ulan,
: para sa kaayuhan sang mga nagasunod sa matarong nga mga dalan.
10: Nahanungod sang dose ka mga propeta
: kabay nga ang ila mga tul-an magpanalingsing liwat halin sa lulobngan,
: kay ginlipay nila ang katawhan ni Jacob
: kag gintubos sila sa pagtuo kag paglaom.
11: Sa ano nga paagi naton madayaw si Zorobabel?
: Kaangay sia sang inugsilyo nga singsing sa tuo nga kamot.
12: Amo man si Josue nga anak ni Josadac,
: nga sang ila mga inadlaw nagpatindog sila sang Templo,
: kag nagbayaw sa Ginoo sing isa ka balaan nga katawhan,
: nga natalana sa walay katapusan nga kabantugan.
13: Daku man ang handumanan ni Nehemias.
: Nagpatindog sia liwat sang mga pader nga nagkalaguba,
: ginpahimo niya ang mga pwerta kag ang mga trangka
: kag ginpatindog liwat ang aton nagkalaguba nga mga balay.
14: Wala sing iban nga gintuga sa kalibutan nga pareho kay Enoc,
: kay gindala sia paibabaw halin sa duta.
15: Wala sing isa nga natawo pareho kay Jose,
: ang pangulo sang iya mga utod nga lalaki,
: ang manugsakdag sang iya mga tawo
: kag ang iya mga tul-an ginpasidunggan.
16: Si Sem, si Set, kag si Enos ginpasidunggan sa mga tawo,
: pero labaw sa tanan nga nagkabuhi nga mga tinuga amo si Adan.