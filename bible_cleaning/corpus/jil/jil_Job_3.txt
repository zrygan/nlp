1: Sang ulihi naghambal si Job kag ginpakamalaut niya ang adlaw sang iya pagkatawo.
2: Nagsiling sia
3: O Dios, pakamalauta ang gab-i sang pagpanamkon sa akon,
: pakamalauta ang adlaw sang akon pagkatawo!
4: Himua ina nga adlaw nga manginkadudulman, O Dios.
: Indi na gid pagdumdoma liwat ina nga adlaw,
: indi na gid pagpasilaka liwat ang kapawa sa sini.
5: Himua ina nga adlaw sang kadulom kag mangitungito nga kadudulman,
: tabuni ini sing mga panganod kag paduloma ang adlaw.
6: Dulaa ina nga gab-i sa mga inadlaw sang tuig,
: kag indi na ini pag-ilakip liwat.
7: Himua yadto nga gab-i nga wala sing pulos kag wala sing kalipay.
8: Singgana ang mga manugbabaylan sa pagpakamalaut sina nga adlaw,
: yadtong may ikasarang sa pagsugo sa mga Lebiatan.
9: Indi pagpasilaka ang kabugwason,
: indi paghatagi sing pamanagbanag ina nga gab-i.
10: Pakamalauta ina nga gab-i tungod sang iya pagpahanugot nga matawo ako,
: kag sa pagdala sa akon sa kalisdanan kag kalalat-an.
11: Maayo pa kuntani nga napatay ako sa tagoangkan sang akon iloy,
: ukon sa tion sang akon pagkatawo.
12: Ngaa bala ginsabaksabak pa ako sang akon iloy?
: Ngaa bala ginpasuso pa niya ako?
13: Kon napatay ako sadto, kuntani nagapahuway na ako karon,
14: nga nagatulog upod sa mga hari kag mga manuggahom
: nga nagpatindog liwat sang dumaan nga mga palasyo.
15: Kuntani nagakatulog na ako upod sa mga prinsipe
: nga nagpuno sang ila mga balay sing bulawan kag pilak,
16: ukon nagatulog upod sa mga kabataan nga patay na sa ila pagkatawo.
17: Sa lulobngan ang malaut nga mga tawo wala na nagahimo sang mga kalautan,
: ang kapoy nga mga manugpangabudlay nakapahuway na gid man.
18: Bisan ang mga binilanggo may kalinong,
: nga hilway sa mga singgit kag matigdas nga mga mando.
19: Ang tagsatagsa yadto didto, ang kinilala kag di-kinilala nga mga tawo,
: kag ang mga ulipon hilway na sa ila agalon.
20: Ngaa bala ginatugotan mo sa gihapon ang mga tawo sa pagkabuhi sa kasakit?
: Ngaa bala ginahatagan mo sing kabuhi ang mga tawo nga yara sa kalisod?
21: Nagahulat sila sang kamatayon, pero wala gid ini mag-abot,
: ginapasulabi nila ang lulobngan sang sa bisan ano nga manggad.
22: Indi sila malipayon tubtob magkalamatay sila kag malubong,
23: ginalipdan sang Dios sa ila ang ila palaabuton
: kag ginatabunan niya ang ila palibot.
24: Sa baylo nga magkaon ako, nagalalaw ako,
: indi ako makauntat sa pag-ugayong.
25: Ang tanan nga akon ginakahadlukan kag ginakulbaan amo ang nagakatabo.
26: Wala ako sing kalinong ukon pahuway,
: kag ang akon mga pag-antos wala nagauntat.