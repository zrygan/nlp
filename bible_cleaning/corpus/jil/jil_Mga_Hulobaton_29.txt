1: Kon nagatig-a pa gid ang imo tagipusoon sa tagsa ka tion nga ginatudloan ka, sa indi madugay malain ang maabutan mo kag indi ka na gid matabangan.
2: Kon matarong ang pangulo, ang mga tawo malipayon. Kon ang pangulo malaut, ang mga tawo makaluluoy.
3: Kon naluyag ka sang kaalam, ang imo ginikanan magakalipay tungod sa imo.
: Binuang ang paggasto sing kwarta para sa mga babayi nga nagabaligya sang ila dungog.
4: Kon ang hari may kabalaka sang katarungan, ang ginharian magabakod, pero kon nagakabalaka lamang sia sa kwarta, ang iya ginharian malaglag.
5: Dayawdayawa ang imo mga abyan kag nagabutang ka sing siod para sa imo kaugalingon.
6: Ang malaut nga mga tawo madakpan sa ila kaugalingon nga mga sala, pero ang matarong nga mga tawo malipayon kag hilway.
7: Ang maayo nga tawo nakahibalo sang kinamatarong sang mga imol, pero ang malaut nga mga tawo indi makahangop sini nga mga butang.
8: Ang mga tawo nga wala sing pagtahod sa iban sarang makatuga sing kagamo sa bug-os nga siudad, pero ang maalam nga mga tawo makapaluntad sang kalinong.
9: Kon ang maalam nga tawo magsumbong sang buangbuang, ang buangbuang nagakadlaw lang, nagagahod kag nagagamo.
10: Ang manugpatay sa mga tawo nagadumot sang maminatud-on nga tawo, pero ang matarong nga mga tawo magaapin sang iya kabuhi.
11: Ang buangbuang nga tawo wala nagapugongpugong sang iya kaakig, pero ang maalam nga tawo mapinasensyahon kag ginapunggan niya ang iya kaakig.
12: Kon ang pangulo nagapati sang mga kabutigan, ang tanan niya nga mga opisyales manginbutigon.
13: Sa isa ka bagay ang imol nga tawo kag ang nagapigos sa iya pareho man langang Ginoo naghatag sing mata sa ila nga duha.
14: Kon ang hari nagaapin sang kinamatarong sang mga imol, magahari sia sa malawig nga panahon.
15: Ang pagtudlo kag pagdisiplina maayo para sa mga kabataan. Kon pabay-an mo lang ang bata, magadala sia sing kahuloy-an sa iya iloy.
16: Kon ang malaut nga mga tawo yara sa gahom, ang mga kalautan nagadugang. Pero ang mga matarong makakita sang pagkapukan sini nga mga malaut.
17: Disiplinaha ang imo anak, kag sarang mo sia mapabugal sa gihapon. Indi ka gid mahuy-an tungod sa iya.
18: Ang pungsod nga wala sing pagtuytoy sang Dios isa ka pungsod nga magamo. Malipayon ang tawo nga nagatuman sang kasugoan sang Dios!
19: Indi mo matudloan ang ulipon paagi sa paghambal lang sa iya. Bisan mahangpan niya ikaw, pero indi sia magsapak.
20: May daku pa nga paglaom sa buangbuang sang sa tawo nga nagahambal nga wala anay nagapanghunahuna.
21: Hatagi ang imo ulipon sang tanan nga luyag niya halin sang bata pa sia, kag sa pila ka adlaw sia ang magagahom sang tanan mo nga mga pagkabutang.
22: Ang mga tawo nga mainiton amo ang kabangdanan sang madamo nga pag-inaway kag kagamo.
23: Ang bugal amo ang kabangdanan sang pagkapukan sang tawo, pero ang tawo nga mapainuboson pagatahuron.
24: Ang upod sang makawat amo ang labing malain niya nga kaaway. Pagasilutan sia kon magsugid sia sang matuod sa korte, kag ang Dios magapakamalaut sa iya kon indi sia magsugid sang matuod.
25: Makatalagam kon magsapak ikaw sang ginapanghunahuna sang iban nahanungod sa imo, pero kon nagasalig ka sa Ginoo, indi ka maano.
26: Ang tanan nagatinguha sang maayo nga kabubot-on sang pangulo, pero ang Ginoo lamang ang makahatag sing katarungan.
27: Ang mga matarong nagadumot sa mga malaut, kag ang mga malaut nagadumot sa mga matarong.