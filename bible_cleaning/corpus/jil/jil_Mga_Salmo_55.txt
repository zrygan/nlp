1: Pamatii ang akon pangamuyo, O Dios,
: talupangda man ang akon mga pag-ampo!
2: Pamatii kag sabta man ako,
: kay nagamuhan na ako sa akon mga palaligban.
3: Natublag ako tungod sang mga pamahog sang akon mga kaaway,
: tungod sang paglupig sang mga malaut.
: Ginagamo nila ako,
: naakig sila sa akon kag ginadumtan nila ako.
4: Ang akon tagipusoon puno sang kahadlok,
: kag ang mga kakugmat sang kamatayon nagaabot sa akon.
5: Ginadakop ako sang kahadlok kag nagapalangurog,
: ginadaug ako sang tuman nga kakulba.
6: Nagasiling ako, Kon may mga pakpak lang ako kuntani pareho sang pating!
: Magalupad ako kag magpangita sing palahuwayan!
7: Magalupad ako sa malayo nga lugar
: kag mag-estar sa desierto.
8: Magadalidali ako sa pagpangita sing palasilungan
: gikan sa mamadlos nga hangin kag bagyo.
9: Laglaga sila, O Ginoo , kag pasalaha ang ila panghambal,
: tungod kay may kinagamo kag pag-ilinaway sa siudad.
10: Sa adlaw kag gab-i nagalagawlagaw sila sa ibabaw sang mga pader sa palibot sang siudad,
: kag ginapuno nila ini sang kinagamo kag pinatyanay.
11: May kalaglagan bisan diin lang,
: madamo ang mga pagpamigos kag pagdinaya sa mga kalye.
12: Kon kaaway ko ang nagayaguta sa akon,
: sarang ko ini mabatas,
: kon kaaway ko ang nagapabugal sa akon,
: sarang ako makapanago sa iya.
13: Pero ikaw man lang nga akon upod,
: kadungan ko kag suod nga abyan!
14: Kita nga mahirop anay sa isa kag isa,
: kag nagaupod sa pagsimba sa Templo.
15: Kabay nga mag-abot ang hinali nga kamatayon sa akon mga kaaway,
: kabay nga magpanaog sila nga buhi sa duta sang mga patay!
: Ang kalautan yara sa ila mga balay kag sa ila mga tagipusoon.
16: Pero nagapangayo ako sing bulig sa Ginoo nga Dios,
: kag sia magaluwas sa akon.
17: Ang akon mga yamo kag mga pag-ugayong
: nagalambot sa iya sa aga, udto, kag gab-i,
: kag sia magapamati sang akon tingog.
18: Pabalikon niya ako nga indi maano
: halin sa akon mga pagpakig-away
: batok sa madamo nga mga kaaway.
19: Ang Dios nga nagagahom sa walay katubtoban,
: magapamati sa akon kag magalutos sa ila,
: tungod kay indi sila magbag-o,
: kag wala sila nagatahod sa Dios.
20: Ang akon anay upod nag-away sang iya mga abyan,
: wala niya gintuman ang iya mga ginsaad.
21: Ang iya mga pulong mas madanlog pa sang sa mantika,
: pero may dumot sa iya tagipusoon,
: ang iya mga pulong subong kadanlog sang lana,
: pero nagapilas ini subong sang matalom nga mga espada.
22: Itugyan ang imo mga palaligban sa Ginoo ,
: kag sia magaapin sa imo,
: indi gid niya pagpabay-an nga malutos ang maayo nga mga tawo.
23: Pero ikaw, O Dios, magahaboy sang mga manugpatay kag sang mga butigon sa kadadalman,
: sa wala pa magtungatunga ang ila kabuhi.
: Pero ako, magasalig sa imo.