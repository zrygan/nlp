1: Amo ini ang mga ginsiling sang Manugwali nga anak ni David, ang hari sa Jerusalem.
2: Ang kabuhi wala sing kapuslanan, wala gid sing kapuslanan, ang siling sang Manugwali. Wala sing kapuslanan, ang tanan wala gid sing kapuslanan.
3: Nagapangabudlay ka sa bug-os mo nga kabuhi, nagahimakas, kag ano bala ang makuha mo sini?
4: Ang mga kaliwatan nagaabot kag nagataliwan, pero ang kalibutan amo man sa gihapon.
5: Ang adlaw nagabutlak kag nagatunod sa gihapon, kag nagadali sa pagbalik sa lugar diin magasugod ini liwat.
6: Ang hangin nagahuyop sa bagatnan, nagahuyop sa aminhan, nagabuyong-buyong ini kag nagabalik liwat.
7: Ang tubig sa tanan nga suba nagailig sa dagat, pero ang dagat wala nagakapuno. Ang tubig nagabalik sa mga suba sa diin ini naghalin, kag nagailig ini liwat.
8: Ang tanan nga butang nagapalapyo sa tawo, ang pagkalapyo nga indi masaysay. Ang aton mga mata indi mabusog sang ila ginatan-aw, kag ang aton mga dulonggan indi maayawan sang ila ginapamatian.
9: Ang natabo sang una matabo man liwat. Ang nahimo sang una pagahimuon liwat. Wala sing bag-o nga butang sa bug-os nga kalibutan.
10: Nagasiling sila, Tan-awa, yari ang bag-o nga butang! Indi ina matuod! Yara na ina sang una, sang wala pa kita matawo.
11: Wala sing may nagadumdom sang natabo sang nagliligad, kag sa mga adlaw nga palaabuton wala sing may magadumdom sang matabo sumugod karon kag sa sadto nga tion.
12: Ako, ang Manugwali, naghari sa bug-os nga Israel didto sa Jerusalem.
13: Nagpamat-od ako sa pag-usisa kag sa pagtuon sang tanan nga mga butang nga ginahimo sa sini nga kalibutan.
: Ang Dios naghatag sa aton sing mapait nga kapalaran.
14: Nakita ko ang tanan nga ginahimo sa sini nga kalibutan, kag sugiran ko ikaw, nga ang tanan wala sing kapuslanan. Daw pareho lang nga nagalagas ikaw sang hangin.
15: Ang tiko indi mo mapatadlong kag indi mo maisip ang mga butang nga wala dira.
16: Nagsiling ako sa akon kaugalingon, Nanginbantog ako nga tawo kag labi pa kaalam sa bisan kay sin-o nga naggahom una sa akon sa Jerusalem. Nahibaluan ko kon ano gid ang kaalam kag ihibalo.
17: Nagpamat-od ako sa paghibalo sang kinatuhay sang ihibalo kag kabuangan, kaalam kag pagkabuangbuang. Pero akon nasapwan nga daw pareho lang ini nga nagalagas man ako sang hangin.
18: Kon nagadugang ang imo kaalam, nagadugang man ang imo palaligban. Kon nagadugang ang imo nahibaluan, nagadugang man ang imo kasakit.