1: Ang desierto magakasadya,
: kag ang mga bulak magapamukadkad sa kigas nga duta.
2: Ang desierto magaamba kag magasinggit sa kalipay,
: manginmatahom ini subong sang mga Kabukiran sang Libano
: kag manginmapatubason subong sang mga kaumhan sang Carmel kag Saron.
: Ang tagsatagsa makakita sang himaya sang Ginoo ,
: sang iya pagkahalangdon kag sang iya gahom.
3: Pabaskuga ang mga kamot nga nagapalangluya,
: kag ang mga tuhod nga nagakurog sa kaluyahon.
4: Singgana ang tagsatagsa nga nagapakaluya,
: Magpakabakod kamo kag indi magkahadlok!
: Ang Dios magaabot sa pagluwas sa inyo,
: magaabot sia sa pagtimalos sa inyo mga kaaway.
5: Ang bulag makakita,
: kag ang bungol makabati.
6: Ang lupog magatumbo kag magasaot,
: kag ang apa magasinggit sa kalipay.
: Ang mga tuboran sang tubig magailig sa desierto,
7: ang mga nagakalayo nga balas mangin-isa ka linaw,
: kag ang mamala nga duta mapuno sing mga tuboran.
: Sa diin ang talunon nga mga ido nagaestar anay,
: ang mga bagaas kag ang mga tabun-ak magatubo.
8: May malapad nga dalan didto,
: nga ginatawag Ang Dalan sang Pagkabalaan.
: Wala sing makasasala nga makaagi sa sini nga dalan,
: wala sing mga buangbuang nga makapatalang sang mga nagaagi didto.
9: Wala sing mga leon didto,
: wala sing mapintas nga mga sapat nga magaagi sa sini nga dalan.
: Ang mga ginluwas sang Ginoo
: magapauli paagi sa sini nga dalan.
10: Magaabot sila sa Jerusalem nga nagakasadya,
: nagakanta kag nagasinggit sa kalipay.
: Nagakasadya sila sa walay katapusan,
: kay nahilway na sila sa kasubo kag kalisod.