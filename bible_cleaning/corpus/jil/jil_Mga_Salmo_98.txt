1: Magkanta sing bag-o nga ambahanon sa Ginoo ,
: kay nakahimo sia sang makatilingala nga mga butang!
: Paagi sa iya kaugalingon nga gahom kag balaan nga kusog,
: nagdaog sia.
2: Ginpahibalo sang Ginoo ang iya pagdaog,
: ginpakilala niya sa mga pungsod ang iya gahom sa pagluwas.
3: Gintuman niya ang iya saad sa mga tawo sang Israel,
: nga may mapinadayunon nga gugma kag pag-unong sa ila.
: Ang tanan nga mga katawhan bisan diin nakakita sang pagdaog sang aton Dios.
4: Magkanta kamo sa Ginoo , nga may kalipay, O bug-os nga duta,
: dayawa sia sa mga ambahanon kag mga paghinugyaw!
5: Magkanta kamo sing mga pagdayaw sa Ginoo !
: Magtukar sang mga ambahanon sa mga arpa!
6: Upod sa mga trumpeta kag mga budyong,
: maghinugyaw kamo sa atubang sang Ginoo , ang aton hari!
7: Magdaguhob ka, O dagat, kag tanan nga mga tinuga nga yara sa imo;
: magkanta ka, O duta, kag tanan nga nagaestar sa imo!
8: Magpamalakpak kamo, O mga suba; O kabakuloran, magkanta
: kamo sing tingob sa kalipay sa atubang sang Ginoo ,
9: tungod kay mag-abot sia sa paggahom sa duta!
: Pagagamhan niya ang tanan nga mga katawhan sang kalibutan
: suno sa katarungan kag kamatuoran.