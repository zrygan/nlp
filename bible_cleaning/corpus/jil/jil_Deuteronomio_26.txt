1: Kon mapanag-iyahan na ninyo ang duta nga ginahatag sa inyo sang Ginoo nga inyo Dios kag didto na kamo nagaestar,
2: ang tagsatagsa sa inyo magbutang sa alat sang nahauna nga bahin sang inyo patubas nga inyo naani kag dalhon ninyo ini sa lugar nga ginasimbahan.
3: Kadto kamo sa pari nga nagaalagad sa sina nga tion kag magsiling sa iya, Ginapasalamatan namon karon nga adlaw ang Ginoo nga amon Dios nga nakasulod kami sa duta nga ginsaad niya sa amon mga katigulangan nga iya ihatag sa amon.
4: Ang pari magakuha sang alat sa inyo, kag ibutang ini sa atubangan sang altar sang Ginoo nga imo Dios.
5: Dayon amo ini ang imo isiling sa atubang sang Ginoo Ang amon mga katigulangan nga Aramnon wala sing permanente nga ilistaran sang pagdala niya sang iya panimalay sa pag-estar sa Ehipto. Diutay pa lang sila sang pagkadto nila didto, pero nagdamo sila kag nangingamhanan nga pungsod.
6: Ang mga Ehiptohanon nagpintas sa amon kag nagpilit sa amon sa pag-obra subong mga ulipon.
7: Dayon nagpanawag kami sa pagpangayo sing bulig sa Ginoo nga Dios sang amon mga katigulangan. Nagpamati ka sa amon, kag nakita mo ang amon pag-antos, kabudlayan, kag kalisod.
8: Sa imo daku nga gahom kag kusog ginluwas nimo kami halin sa Ehipto. Naghimo ikaw sing mga milagro kag mga kalatingalahan, kag makakulogmat nga mga butang.
9: Gindala nimo kami diri kag ginhatag ining maayo kag mapatubason nga duta.
10: Gani karon, ginadala namon sa Ginoo ang nahauna nga bahin sang patubas nga imo ginhatag sa amon.
: Dayon ibutang ang alat sa atubang sang Ginoo kag magsimba didto.
11: Magkalipay kamo tungod sang maayo nga mga butang nga ginhatag sa inyo sang Ginoo nga inyo Dios kag sa inyo panimalay, kag pabuyloga ang mga Levita kag ang mga dumoluong nga nagaestar upod sa inyo sa inyo pagkinasadya.
12: Sa tagsa ka ikatlo nga tuig ihatag ang ikapuloang ikapulo sang inyo patubassa mga Levita, mga dumoluong, mga ilo, kag mga balo, agod nga sa tagsa ka katilingban indi sila mawad-an sang ila kalan-on. Kon mahimo na ninyo ini,
13: magsiling kamo sa Ginoo , Wala na sing balaan nga ikapulo nga nabilin sa amon balay. Ginhatag na namon ini sa mga Levita, sa mga dumoluong, sa mga ilo, kag sa mga balo, suno sa imo ginsugo sa amon. Wala kami maglapas ukon magkalimot sang bisan isa sang imo mga sugo nahanungod sa ikapulo.
14: Wala kami magkaon sini sang nagalalaw kami. Wala kami magdala sini sa gwa sang amon balay sang kami di-matinlo, kag wala kami maghatag sini subong dulot sa patay. O Ginoo namon, gintuman namon ikaw, ginhimo namon ang tanan nga ginsugo mo nahanungod sa ikapulo.
15: Tamda kami gikan sa imo balaan nga puloy-an sa langit kag bendisyuni ang imo mga tawo nga Israelinhon. Bendisyuni man ang maayo kag mapatubason nga duta nga imo ginhatag sa amon, suno sa imo ginsaad sa amon mga katigulangan.
16: Sa sini nga adlaw ang Ginoo nga inyo Dios nagamando sa inyo sa pagtuman sang tanan niya nga mga kasugoan. Gani tumana ini sing matutom sa inyo bug-os nga tagipusoon kag kalag.
17: Sa sini nga adlaw ginkilala ninyo ang Ginoo nga inyo Dios. Nagsaad kamo sa pagtuman sa iya, sa pagbantay sang iya mga kasugoan kag sa paghimo sang tanan niya nga mga ginasugo.
18: Sa sini nga adlaw ang Ginoo nagbaton sa inyo subong iya kaugalingon nga mga tawo, suno sa iya ginsaad sa inyo. Ginsugo niya kamo sa pagtuman sang tanan niya nga mga kasugoan.
19: Himuon niya kamo nga mas labi pa ka gamhanan sang sa iban nga pungsod nga iya gintuga, kag kamo magahatag sing pagdayaw kag kadungganan sa iya ngalan. Mangin-iya kamo balaan nga mga tawo suno sa iya ginsaad.