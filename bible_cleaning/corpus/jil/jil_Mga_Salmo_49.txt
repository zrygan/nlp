1: Tanan kamo, magpamati sini!
: Pamati kamo, tanan nga mga tawo bisan diin,
2: mga dungganon kag kubos,
: mga manggaranon kag mga imol man.
3: Magahunahuna ako nga may paghangop,
: magahambal ako sang mga pulong sang kaalam.
4: Ipatuhoy ko ang akon igtalupangod sa mga hulobaton,
: kag ipaathag ko ang kahulogan sini samtang nagatukar ako sang arpa.
5: Wala ako mahadlok sa tion sang katalagman,
: kon ginalibutan ako sang mga kaaway,
6: sang malaut nga mga tawo nga nagasalig sa ila mga manggad
: kag nagapabugal sang ila madamo nga mga pagkabutang.
7: Ang tawo indi gid makatubos sang iya kaugalingon,
: indi sia makasarang sa pagbayad sa Dios sang bili sang iya kabuhi,
8: tungod kay tama ka mahal ang paggawad sa kabuhi sang isa ka tawo.
: Ang iya sarang mabayad indi tuman
9: sa pagpalikaw sa iya sa lulobngan,
: agod magkabuhi sia sing walay katapusan.
10: Makita niya nga bisan ang mga maalam nagakamatay,
: subong man ang mga buangbuang kag mga balingag.
: Ginabilin nila ang ila mga manggad sa ila mga kaliwat.
11: Ang ila mga lulobngan amo ang ila balay sa wala sing katapusan,
: didto magapabilin sila sa tanan nga tion,
: bisan pa nga sang una may mga duta sila nga ila kaugalingon.
12: Ang pagkahalangdon sang tawo indi makaluwas sa iya sa kamatayon,
: mapatay man sia gihapon subong sang mga sapat.
13: Tan-awa kon ano ang nagakatabo sa mga nagasalig sa ila kaugalingon,
: ang madangatan sadtong mga nagasalig sa ila mga manggad,
14: pat-od nga palatyon sila subong sang mga karnero,
: kag ang Kamatayon mangin-ila manugbantay.
: Ang matarong magadaog sa ila samtang ang ila mga bangkay
: madunot sing madali sa duta sang mga patay,
: nga malayo sa ila mga balay!
15: Pero ang Dios magaluwas sa akon,
: luwason niya ako gikan sa gahom sang kamatayon.
16: Indi ka magkahisa kon magmanggaranon ang isa ka tawo,
: kon ang iya manggad magdugang pa gid,
17: kay indi niya madala ini kon mapatay sia,
: ang iya manggad indi niya mabalon sa lulobngan.
18: Bisan pa kon sa sini nga kabuhi nakapaayaw ang isa ka tawo,
: kag ginadayaw sia tungod sang iya kauswagan,
19: sa iya pagkapatay magaupod sia sa tanan niya nga mga katigulangan,
: sa diin wala sing katapusan ang kadudulman.
20: Ang pagkahalangdon sang tawo indi makaluwas sa iya sa kamatayon,
: mapatay man sia gihapon subong sang mga sapat.