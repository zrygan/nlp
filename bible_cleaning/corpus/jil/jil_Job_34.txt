1: Nagpadayon si Elihu kag nagsiling
2: Kamo nga mga maalam kag may pinaniiran,
: karon magpamati sa ginasiling ko.
3: Mahibal-an ninyo ang maayo nga pagkaon sa inyo pagtilaw sini,
: subong nga inyo mahibal-an ang pulong
: nga may kaalam sa inyo pagpamati sini.
4: Kita ang magabinagbinag sini nga kaso.
5: Si Job nagasiling nga wala sia sing sala,
: Kag ang iya kinamatarong wala ginahatag sang Dios.
6: Nagasiling sia, Kon magsiling ako nga nakasala ako, nagabinutig ako.
: Ginpilas ako sing malubha, bisan wala ako sing sala.
7: Nakakita bala kamo sing tawo nga pareho kay Job?
: Wala gid sia nagatahod sa Dios.
8: Naluyag sia magpakig-upod sa malaut nga mga tawo
: kag nagaupod-upod sa mga makasasala.
9: Nagasiling sia nga wala gid sing pulos
: ang magpakig-abyan sa Dios.
10: Kamo nga may paghangop, magpamati kamo sa akon!
: Magahimo bala sing sayop ang Dios nga Makagagahom?
11: Ginhatagan niya ang mga tawo sing balos sang ila ginahimo,
: kag ginatratar niya sila suno sa nagakabagay sa ila.
12: Ang Dios nga Makagagahom wala nagahimo sing malaut,
: wala sia nagahimo sing sayop sa bisan kay sin-o.
13: May naghatag bala sa Dios sang iya gahom?
: May nagbutang bala sa iya sa paggahom sini nga kalibutan?
14: Kon kuhaon sang Dios ang ginhawa sang kabuhi,
15: dayon ang tanan nga nagakabuhi mapatay
: kag magabalik sa yab-ok.
16: Karon Job, pamati sa akon, kon maalam ka.
17: Nagahunahuna ka bala nga ang Dios makagahom sang kalibutan kon ginadumtan niya ang paghimo sang matarong?
: Ginakondenar mo bala ang matarong kag gamhanan nga Dios?
18: Ang Dios nagakondenar sang mga hari kag mga pangulo,
: kon wala sila sing pulos ukon malaut.
19: Ang Dios nagtuga sang tagsatagsa,
: wala sia nagaapin sa mga pangulo,
: wala sia nagakabig sang mga manggaranon nga labi pa sang sa mga imol.
20: Ang isa ka tawo ayhan mapatay sing hinali sa kagab-ihon.
: Ang Dios nagasilot sang mga tawo kag nagakapatay sila,
: ang mga gamhanan ginapatay niya nga wala na ginagamiti sing kusog.
21: Ginabantayan niya ang tagsa ka tikang sang tawo.
22: Wala sing kadudulman, bisan daw ano gid ka dulom,
: sa diin makapanago ang makasasala sa Dios.
23: Indi na kinahanglan nga ang Dios magtalana sang isa ka tion
: para sa mga tawo sa pag-atubang sa iya agod hukman niya.
24: Indi na kinahanglan nga magpangusisa pa sia
: sa pagpahalin sang mga pangulo agod buslan sila sang iban.
25: Kay nakahibalo sia sang ila ginahimo,
: ginakuhaan niya sila sing gahom kag ginalaglag sa kagab-ihon.
26: Ginasilutan niya ang mga makasasala sa atubangan sang tanan,
27: tungod kay nag-untat sila sa pagsunod sa iya,
: kag wala sila magsapak sang iya mga sugo.
28: Napilitan ang mga imol sa pagpanawag sa Dios batok sa ila,
: kag ginpamatian niya ang ila pagpangayo sing bulig.
29: Kon ang Dios magpamat-od nga indi sia maghimo sang bisan ano,
: sin-o ang makasiling nga sayop ang Dios?
: Kon indi niya pag-ipakita ang iya guya, sin-o ang makakita sa iya?
30: Wala sing mahimo ang mga pungsod sa pagpahalin sang
: mga manugpigos nga di-diosnon nga nagagahom sa ila.
31: Job, natuad mo bala ang imo mga sala sa Dios,
: kag nagsaad ka bala nga indi na magpakasala liwat?
32: Nagpangayo ka bala sa Dios nga ipakilala sa imo ang imo mga sayop,
: kag nagsugot ka bala nga indi ka na maghimo sing malaut?
33: Tungod kay nagapamatok ka sa ginahimo sang Dios,
: makapaabot ka bala nga himuon niya ang luyag mo?
: Ikaw na sina ang mahibalo kag indi ako,
: sugiri kami kon ano ang masiling mo.
34: Ang bisan sin-o nga may paghangop,
: kag ang bisan sin-o nga maalam magasiling
35: si Job wala makahibalo sang iya ginahambal,
: kag wala ka sing makuha sa iya ginahambal.
36: Binagbinaga bala ang ginasiling ni Job,
: kag imo masapwan nga nagahambal sia kaangay sang malaut nga tawo.
37: Nagapakasala sia kag nagabato pa gid sa Dios,
: sa atubang naton tanan ginayaguta niya kag ginainsultohan ang Dios.