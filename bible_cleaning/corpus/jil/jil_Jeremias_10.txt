1: Mga tawo sang Israel, pamatii ninyo ang mga pulong sang Ginoo para sa inyo.
2: Nagasiling sia,
: Indi ninyo pagsunda ang mga pagginawi sang iban nga mga kapungsoran,
: kag indi kamo magkatublag tungod sang mga tanda nga inyo makita sa langit,
: bisan pa ang mga kapungsoran matublag.
3: Ang pagtoluohan sini nga mga tawo wala sing pulos.
: Ang kahoy ginautod sa kagulangan,
: ginakurtihan ini sang mga gamit sang panday sa kahoy,
4: kag ginaadornohan sang pilak kag bulawan.
: Ginalansang ini,
: agod indi ini mahulog.
5: Ina nga sahi sang mga diosdios kaangay sang mga tawotawo sa talamnan sang melon;
: indi sila makahambal,
: ginapas-an sila,
: tungod kay indi sila makalakat.
: Indi kamo magkahadlok sa ila
: indi sila makahalit sa inyo,
: kag indi makahimo sing maayo sa inyo.
6: O Ginoo , wala gid sing kaangay sa imo;
: gamhanan ikaw,
: kag ang imo ngalan daku kag gamhanan.
7: Sin-o bala ang indi magtahod sa imo, ikaw nga hari sang tanan nga mga kapungsoran?
: Takos ikaw nga pasidunggan.
: Wala gid sing kaangay sa imo,
: sa tanan nga mga mangin-alamon sang mga kapungsoran,
: ukon sa tanan nila nga mga ginharian.
8: Tanan sila balingag kag buangbuang.
: Ano ang ila matun-an sa kahoy nga mga diosdios?
9: Ang ila mga diosdios nahaklapan sing pilak gikan sa Tarsis,
: kag sang bulawan gikan sa Ufas.
: Tanan sila ginbuhat sang isa ka panday sa kahoy.
: Napanaptan sila sing granate kag purpora,
: nga ginahabol sang mga batid nga manughabol.
10: Pero ikaw, Ginoo , amo ang matuod nga Dios,
: ikaw amo ang Dios nga buhi,
: kag hari nga wala sing katapusan.
: Kon mangakig ikaw, ang kalibutan nagakurog,
: ang mga kapungsoran indi makabatas sang imo kaakig.
11: Kamo nga mga tawo dapat magsugid sa ila nga ang mga diosdios nga wala magtuga sang langit kag duta pagalaglagon. Mawala sila sa bisan diin nga bahin sang duta.
12: Ginhimo sang Ginoo ang duta paagi sa iya gahom,
: gintuga niya ang kalibutan paagi sa iya kaalam,
: kag ginhumlad niya ang kalangitan paagi sa iya paghangop.
13: Sa iya sugo ang tubig sa ibabaw sang langit nagdaguhob.
: Ginadala niya ang mga panganod gikan sa mga punta sang duta.
: Ginahimo niya nga magpangilat kon nagaulan,
: kag ginapadala niya ang mga hangin gikan sa iya talaguan.
14: Ini nga talan-awon naghimo sang mga tawo nga matig-a sing ulo kag wala sing ihibalo;
: ang tagsa ka panday sa metal ginpakahuy-an sang iya mga diosdios,
: tungod kay ang mga dios nga ila ginahimo indi matuod kag wala sila sing kabuhi.
15: Wala sila sing pulos, kag dapat tamayon,
: pagalaglagon sila kon mag-abot ang Ginoo sa pagsilot sa ila.
16: Indi kaangay sina ang Dios ni Jacob,
: sia amo ang nagtuga sang tanan nga mga butang,
: kag ginpili niya ang mga Israelinhon
: nga manginkaugalingon niya nga mga tawo.
: Ang Ginoo sang mga hangaway amo ang iya ngalan.
17: Mga tawo sang Jerusalem, kamo nakibon! Tipuna ang inyo mga galamiton.
18: Ang Ginoo magapagwa sa inyo sa sini nga duta, sia magapisga sa inyo, tubtob nga wala sing may mabilin sa inyo. Ang Ginoo naghambal sini.
19: Ang mga tawo sang Jerusalem nagpanalambiton,
: Daw ano ang amon pagkasamad!
: Ang amon mga pilas indi magpali.
: Kag naghunahuna kami nga ini sarang namon mabatas!
20: Ang amon mga tolda nalaglag,
: ang mga kalat nga nagabanting sa sini nabugto.
: Ang amon mga anak nagbiya sa amon, tanan sila naglalakat.
: Wala na sing may nabilin nga magapatindog pa sang amon mga tolda liwat.
: Wala na sing may magapakabit sang mga kurtina sini.
21: Nagsabat ako, Ang amon mga pangulo mga buangbuang,
: wala sila magpangayo sa Ginoo sang pagtuytoy.
: Tungod sini wala sing nagmadinalag-on,
: kag ang aton mga tawo nag-alaplaag.
22: Pamati kamo! May nag-abot nga balita!
: May daku nga kinagamo sa isa ka pungsod sa aminhan,
: ang iya sini hangaway magahimo sang mga siudad sang Juda subong isa ka desierto,
: isa ka lugar sa diin nagaestar ang talunon nga mga ido.
23: O Ginoo , nakahibalo ako nga wala sing tawo nga agalon sang iya kapalaran,
: wala sing tawo nga makapugong sang iya kaugalingon nga kabuhi.
24: Sawaya ang imo mga tawo, O Ginoo ,
: pero indi kami pagsiluti sing tama gid
: kon ikaw nagapangakig,
: kay ina manginkatapusan namon tanan.
25: Iula ang imo kaakig sa mga kapungsoran nga wala nagasimba sa imo,
: sa mga tawo nga nagasikway sa imo.
: Ginpamatay nila ang imo mga tawo,
: ginpapas nila kami sing bug-os,
: kag ginlaglag nila ang amon pungsod.