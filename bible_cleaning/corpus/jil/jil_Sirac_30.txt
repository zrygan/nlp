1: Ang nagapalangga sang iya anak magahanot sa iya pirme,
: agod nga kon magdaku sia manginkalipay niya sia.
2: Ang nagadisiplina sa iya anak makapulos sa iya,
: kag makapabugal sa iya sa atubang sang iya mga kakilala.
3: Ang nagatudlo sing maayo sa iya anak pagahisaan sang iya mga kaaway,
: kag magapabugal sa iya sa atubang sang iya mga abyan.
4: Kon mapatay ang amay, daw pareho lang nga buhi sia,
: kay nagbilin sia sang isa nga pareho gid sa iya.
5: Sang buhi pa ang amay nakita na niya ang iya anak kag nagkalipay sia,
: kag sang pagkapatay niya wala sia magkasubo.
6: Nagbilin sia sing manunubli sa pagtimalos sang iya mga kaaway,
: kag sa pagbalos sang kaayo sang iya mga abyan.
7: Ang tawo nga ginapagustohan lang ang iya anak magabugkos sang iya kaugalingon nga mga pilas,
: kag masakitan sia sa tagsa ka paghibi.
8: Ang wala mamanso nga kabayo mabudlay patumanon,
: kag ang wala matudloi nga anak matig-a sing ulo.
9: Padakua ang ulo sang imo anak kag manginkalahadlukan sia sa imo,
: hampangi sia, kag hatagan niya ikaw sing kalisod.
10: Indi ka magkadlaw upod sa iya kay basi kon magkalisod ka upod sa iya,
: kay sa ulihi magabagrot lamang ang imo mga ngipon.
11: Indi sia pagpagustohi samtang bata pa sia
: kag indi pagpabay-an ang iya mga sala.
12: Tadlunga sia samtang pamatan-on pa sia,
: hanuta sia sing husto samtang bata pa sia,
: basi kon magtig-a ang iya ulo
: kag indi na sia magtuman sa imo kag magaugtas ka.
13: Disiplinaha ang imo anak, kag batasa sia,
: kay basi batu-an ka niya kag mahuy-an ka.
14: Mas maayo pa ang imol nga tawo nga may maayo sing lawas kag mabakod,
: sang sa manggaranon nga tawo nga nagaantos sa iya lawas.
15: Ang lawas nga maayo kag mabakod mas maayo pa sang sa bisan ano nga bulawan,
: kag ang mapagsik nga lawas mas maayo sang sa tama kadamo nga mga pagkabutang.
16: Wala sing manggad nga makatupong sa maayo nga lawas,
: wala sing kinasadya nga labaw pa sang sa malipayon nga tagipusoon.
17: Mas maayo pa ang kamatayon sang sa kabuhi nga masinulob-on,
: kag mas maayo pa ang walay katapusan nga kapahuwayan sang sa malawig nga balatian.
18: Ang labing maayo nga mga kalan-on nga nabutang sa atubang sang tawo nga wala sing gana,
: pareho sang mga dulot nga kalan-on nga nabutang sa ibabaw sang lulobngan.
19: Ano ang pulos sang isa ka halad sa isa ka diosdios
: nga indi makatilaw kag indi makasimhot?
: Amo man sa tawo nga ginasilutan sang Ginoo.
20: Nagatan-aw lamang sia sa kalan-on nga yara sa iya atubang kag nagapanghayhay,
: pareho sang isa ka kapon nga nagapanghayhay kon maghakos sia sa isa ka dalaga.
21: Indi pagpabay-i ang imo kaugalingon nga magkalisod,
: kag indi paghungda ang pagsakit sang imo kaugalingon paagi sa pagpangasubo.
22: Ang malipayon nga tagipusoon nagapapagsik sang tawo,
: kag ang kalipay nagapalawig sang iya mga inadlaw.
23: Magkasadya kag magkalipay ka,
: kag dulaa ang imo kalisod,
: kay tungod sa kalisod madamo ang nalaglag
: kag wala sing pulos ini sa bisan kay sin-o.
24: Ang kahisa kag ang kaakig nagapalip-ot sang kabuhi sang tawo,
: kag ang pagpalibog nagapadali sang pagtigulang sang tawo.
25: Ang tawo nga malipayon may maayo sing panimuot,
: may maayo nga gana sa pagkaon kag nanamitan sang iya ginakaon.