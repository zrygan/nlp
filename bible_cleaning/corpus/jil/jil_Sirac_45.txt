1: Halin sa mga kaliwat ni Jacob, ang Ginoo nagbayaw sing diosnon nga tawo
: nga nahamut-an sang tanan nga mga katawhan,
: palangga sang Dios kag sang mga tawo.
: Sia amo si Moises nga may bulahan nga handumanan.
2: Ginhimo sia sang Ginoo nga tupong sa mga anghel sa himaya kag ginpabakod sia,
: nga ginkahadlukan sang iya mga kaaway.
3: Sa paghambal ni Moises ginpauntat niya ang mga milagro,
: ginbayaw sia sang Ginoo kag gintahod sia sang mga hari.
: Naghatag sia sa iya sing mga kasugoan para sa iya mga tawo,
: kag ginpakita sa iya ang bahin sang iya himaya.
4: Tungod sang iya pagkatutom kag pagkamapinauboson
: ginpakabalaan niya sia, kag ginpili sia sa bug-os nga katawhan.
5: Ginpabati niya sia sang iya tingog,
: kag gintuytoyan sia pakadto sa madamol nga panganod.
: Ginhatag niya sa iya ang mga sugo nga nagaatubangay gid sila nga duha,
: ang kasugoan sang kabuhi kag sang paghangop,
: sa pagtudlo kay Jacob sang iya mga pagsulondan
: kag sa kay Israel sang iya mga mando.
6: Ginbayaw niya si Aaron, isa ka balaan nga tawo kaangay kay Moises,
: ang iya utod, gikan sa tribo ni Levi.
7: Naghimo sia sing walay katapusan nga kasugtanan sa iya,
: kag ginhatag sa iya ang pagkapari sang mga tawo.
: Ginpabayuan niya sia sing mahimayaon nga mga bayu,
: kag ginpasuksokan niya sia sang napunihan nga kapa.
8: Ginpabayuan niya sia sa himpit nga katahom
: kag ginpasuksokan sia sang mga tanda sang kagamhanan
: ang mga karsonsilyo, ang malaba nga kapa kag ang epod.
9: Sa palibot sang kapa, ginbutangan niya sing mga granada,
: kag madamo nga mga lingganay nga bulawan sa bug-os nga palibot agod magbagting
: sa tagsa niya ka pagtikang, agod mabatian sa Templo ang tunog sini,
: kag ang Ginoo magadumdom sang iya mga tawo.
10: Ginhatagan sia sang balaan nga bestidora nga nabordahan sang bulawan, kag purpora,
: may kolor nga ubi kag pula,
: ang hapin sa dughan sang paghukom, ang Urim kag ang Tumim,
11: ang granate nga nagakunot nga ginhimo sang sastre,
: malahalon nga mga bato nga gintihab kaangay sang mga selyo
: nga natampok sa bulawan nga ginhimo sang platero,
: subong isa ka pahanumdom paagi sa nasinsil nga mga tanda sang kadamuon
: sa mga tribo sang Israel,
12: kag isa ka korona nga bulawan sa iya turbante
: nga nasinsilan sang selyo sang Pagkabalaan,
: matahom nga mga adorno, matahom nga pag-obra,
: kag adorno nga matahom tan-awon.
13: Wala na sing matahom pa nga mga butang sa atubang niya,
: kag wala na sing iban nga nagasuksok sini,
: kundi ang iya lamang kaugalingon nga mga anak nga lalaki,
: kag ang iya mga kaliwat sa tanan nga panahon.
14: Ang iya mga halad kinahanglan pagasunogon sing bug-os,
: makaduha kada adlaw tubtob sa walay katapusan.
15: Ginpakabalaan sia ni Moises,
: kag ginhaplasan sia sang balaan nga lana,
: kag amo ini ang walay katapusan nga kasugtanan para sa iya
: kag para sa iya mga kaliwat tubtob nagapadayon ang mga kalangitan,
: nga sia magdumala sa pagsimba,
: subong pari kag magbendisyon sa mga tawo sa ngalan sang Ginoo.
16: Gikan sa tanan nga nagakabuhi ang Ginoo nagpili sa iya
: sa pagdulot sing halad,
: sang insyenso kag sang isa ka mahamot nga dulot subong isa ka handumanan
: sa pagtubos sang mga tawo.
17: Gintugyan niya sa iya ang iya mga sugo,
: ginhatag sa iya ang awtoridad sang kasugoan
: sa pagtudlo kay Jacob sang iya mga pagsulondan,
: kag pasanagan ang Israel sang iya Kasugoan.
18: Ang iban nagtingob sa pagsumpong sa iya,
: nahisa sila sa iya sa desierto,
: si Datan kag si Abiram kag ang ila mga sinakpan,
: si Core kag ang iya mga sumolunod nagbalingaso sa kaakig.
19: Nakita ini sang Ginoo kag naakig sia,
: ginlaglag sila tungod sang iya nagabalingaso nga kaakig.
: Gindaog niya sila paagi sa mga milagro
: kag ginpamatay sila paagi sa iya nagadabdab nga kalayo.
20: Kag ginpasidunggan pa gid niya si Aaron,
: ginhatagan niya sia sing panublion,
: ginhatag niya sa iya ang pinili sang nahauna nga mga bunga,
: una sa tanan ginpat-od niya nga mahatagan sia sing bugana nga kalan-on.
21: Gani nagkaon sila sang mga halad sa Ginoo
: nga ginhatag niya sa iya kag sa iya mga kaliwat.
22: Pero wala sia magpanubli sang duta sang mga tawo,
: sia lamang sa tanan nga mga tawo ang wala sing parti,
: kay ang Ginoo mismo amo ang iya parti kag panublion.
23: Si Fineas nga anak ni Eleazar amo ang ikatlo sa kadungganan
: tungod sang iya kasidla sa pagtahod sa Ginoo,
: tungod kay nagpabilin sia nga malig-on kag masaligan kag maisog sang pagrebelde sang mga tawo,
: kag paagi sini gintubos niya ang Israel.
24: Gani, ang kasugtanan sang paghidait ginhimo upod sa iya,
: sa bagay nga ginhimo sia nga pangulo sang santuaryo kag sang mga tawo,
: kag ginpahamtang sa iya kag sa iya mga kaliwat
: ang kadungganan sang Pinakamataas nga Pari sa walay katapusan.
25: Yara man ang isa ka kasugtanan upod kay David,
: anak ni Jesse, sang tribo ni Juda,
: ang isa ka linahi sang hari halin sa amay pakadto sa anak nga wala sing lang-at,
: pero ang pagpadason sang iya ni Aaron nag-agi sa tanan niya nga mga kaliwat.
26: Kabay ang Ginoo maghatag sa inyo sing tagipusoon
: nga may kaalam sa paghukom sing matarong sa iya mga tawo,
: agod ang pag-uswag sang inyo mga katigulangan indi madula,
: kag ang ila kadungganan maglaton sa tanan nila nga mga kaliwatan.