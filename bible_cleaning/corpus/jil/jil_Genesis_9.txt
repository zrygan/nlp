1: Ginbendisyunan sang Dios si Noe kag ang iya mga anak nga lalaki kag ginsingganan niya sila, Magpamata kamo sing madamo agod ang inyo mga kaliwat maglapnag sa bug-os nga duta.
2: Ang tanan nga mga sapat, mga pispis, kag mga isda, magakahadlok sa inyo. Kamo ang magagahom sa ila.
3: Karon makakaon kamo sang tanan nga mga sapat kag subong man sang tanan nga mga tanom. Ginahatag ko ini tanan sa inyo nga inyo kalan-on.
4: May isa lamang ka butang nga indi ninyo pagkaunon. Ini amo ang karne nga may dugo pa, kay ang kabuhi yara sa dugo.
5: Kon may magkuha sang kabuhi sang tawo, pagasilutan ko sia. Pagapatyon ko ang sapat nga magapatay sang tawo.
6: Ang bisan sin-o nga magpatay sang tawo pagapatyon man sang pareho niya nga tawo. Kay ang tawo ginhimo nga kaanggid sa Dios.
7: Dapat kamo magbata sing madamo, agod ang inyo mga kaliwat magadamo kag magalapnag sa bug-os nga duta.
8: Dayon ang Dios nagsiling kay Noe kag sa iya mga anak nga lalaki,
9: Karon magahimo ako sing kasugtanan sa inyo kag sa inyo mga kaliwat,
10: kag sa tanan nga mga tinuga nga nagakabuhimga pispis, tanan nga mga sapatang tanan nga naggwa sa arka upod sa inyo.
11: Sa sini nga mga pulong magahimo ako sing kasugtanan sa inyo: indi ko na gid liwat paglaglagon ang tanan nga nagakabuhi nga mga tinuga paagi sa anaw. Indi na gid mag-anaw liwat sa paglaglag sang duta.
12: Subong tanda sang walay katapusan nga kasugtanan nga akon ginahimo upod sa inyo kag sa tanan nga mga tinuga nga nagakabuhi,
13: ginabutang ko ang akon balangaw sa mga panganod. Ini mangintanda sang akon kasugtanan sa kalibutan.
14: Kon magpadala ako sing panganod sa kahawaan, kag ang balangaw magapakita sa mga panganod,
15: dumdomon ko ang akon saad sa inyo kag sa tanan nga mga sapat, nga wala na sing anaw nga magalaglag liwat sang tanan nga nagakabuhi nga mga tinuga.
16: Kon ang balangaw magpakita sa mga panganod, makita ko ini kag dumdomon ko ang akon walay katubtoban nga kasugtanan sa tanan nga mga tinuga nga nagakabuhi sa duta.
17: Ang Dios nagsiling kay Noe, Amo ini ang tanda sang akon saad sa tanan nga mga tinuga nga nagakabuhi sa duta.
18: Ang mga anak ni Noe nga lalaki nga naggwa sa arka amo si Sem, si Ham, kag si Jafet. Si Ham amo ang amay ni Canaan.
19: Ining tatlo ka mga anak ni Noe amo ang ginhalinan sang tanan nga mga tawo sa duta.
20: Si Noe isa ka mangungoma. Sia ang nahauna nga nagpatanom sing mga ubas.
21: Sang makainom sia sang bino sang iya ubas, nahubog sia, nag-uba kag naghigda nga hublas sa iya tolda.
22: Sang makita ni Ham nga amay ni Canaan nga ang iya amay hublas, naglakat sia kag ginsugiran ang duha niya ka mga utod.
23: Dayon si Sem kag si Jafet nagkuha sing panapton kag gin-umbilay nila ini. Nagkadto sila sa tolda nga nagaisol kag gintabunan nila ang ila amay. Wala sila mag-atubang agod indi nila makita ang ila amay nga hublas.
24: Sang naumpawan si Noe kag sang mahibal-an niya ang ginhimo sa iya sang iya kamanghuran nga anak,
25: nagsiling sia
: Ang pagpakamalaut mangin kay Canaan!
: Mangin-ulipon sia sang iya mga utod.
26: Dayawon ang Ginoo , ang Dios ni Sem!
: Si Canaan mangin-ulipon ni Sem.
27: Kabay nga ang Dios magpamuad kay Jafet!
: Kag kabay nga ang iya kaliwat magpuyo upod sa mga kaliwat ni Sem!
: Si Canaan mangin-ulipon ni Jafet.
28: Sa tapos ang anaw, si Noe nagkabuhi sing 350 pa ka tuig,
29: kag sang nagaedad sia sing 950 ka tuig napatay sia.