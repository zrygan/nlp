1: Ang Ginoo nga Gamhanan nagpuno sa akon sang iya Espiritu.
: Ginpili kag ginpadala niya ako
: sa pagdala sang maayong balita sa mga imol,
: sa pag-ayo sang buong nga mga tagipusoon,
: sa pagsugid sang kahilwayan sa mga ginbihag,
: kag sa mga binilanggo.
2: Ginpadala niya ako sa pagpahibalo
: nga ang tion nag-abot na
: nga ang Ginoo magaluwas sang iya mga tawo,
: kag magalutos sang ila mga kaaway.
: Ginpadala niya ako sa paglipay sa tanan nga nagapangasubo,
3: sa paghatag sa mga nagalalaw sa Sion
: sang kalipay kag kasadya sa baylo sang kasubo,
: isa ka kanta sa pagdayaw sa baylo sang kalisod.
: Manginkaangay sila sang mga kahoy
: nga ang Ginoo mismo amo ang nagtanom.
: Ang tagsatagsa magahimo sing matarong,
: kag ang Dios pagadayawon tungod sang iya ginhimo.
4: Patindugon nila liwat ang mga siudad nga dugay na nagkalaguba.
5: Akon mga katawhan, ang mga dumoluong magaalagad sa inyo.
: Magaatipan sila sang inyo mga panong,
: magauma sang inyo duta kag magaatipan sang inyo mga talamnan sang ubas.
6: Pero pagakilalahon kamo subong mga pari sang Ginoo ,
: mga alagad sang aton Dios.
: Magaambit kamo sa manggad sang mga kapungsoran,
: kag magakalipay kamo nga inyo ini.
7: Ang pagpakahuya kag pagpakanubo sa inyo tapos na.
: Magaestar kamo sa inyo kaugalingon nga duta,
: kag ang inyo manggad magadoble,
: ang inyo kalipay magapadayon sa walay katapusan.
8: Ang Ginoo nagasiling,
: Ginahigugma ko ang katarungan, kag ginadumtan ang pagpamigos kag ang pagpakasala.
: Hatagan ko gihapon sing balos ang akon mga tawo,
: kag magahimo ako sa ila sing kasugtanan nga walay katapusan.
9: Manginbantog sila sa mga kapungsoran,
: ang tagsatagsa nga makakita sa ila makahibalo
: nga sila mga tawo nga akon ginbendisyunan.
10: Ang Jerusalem nagahugyaw tungod sang ginhimo sang Ginoo .
: Ang Dios nagpabayu sa iya sing kaluwasan kag pagdaog.
: Kaangay sia sang nobya nga nakailis na para sa kasal.
11: Pat-od gid nga ang Ginoo nga Gamhanan magaluwas sang iya mga tawo
: subong nga ang mga binhi magatubo,
: kag ang tanan nga mga kapungsoran magadayaw sa iya.