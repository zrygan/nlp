1: Nagapasalamat kami sa imo, O Dios, nagapasalamat kami sa imo!
: Ginapahibalo namon kon daw ano ang imo pagkagamhanan,
: kag ginasugid ang makatilingala nga mga butang nga imo ginhimo!
2: Ang Dios nagsiling, May gintalana ako nga tion sa paghukom,
: kag magahukom ako sing matarong.
3: Bisan ang duta kag ang tanan nga tinuga magakurog,
: kag ang duta mismo pagatay-ugon, ako magapalig-on sang mga sadsaran sini.
4: Ginasingganan ko ang mga bugalon nga indi sila magpahambog,
: kag ang mga malaut nga indi sila magpabugal,
5: ginasingganan ko sila nga mag-untat sa pagpadayawdayaw,
: kag indi na sila magpahambog.
6: Ang paghukom wala nagagikan sa sidlangan ukon sa nakatundan,
: sa aminhan ukon sa bagatnan,
7: ang Dios amo ang nagahukom,
: nagapaubos sang iban kag nagabayaw sang iban.
8: Ang Ginoo nagauyat sing kupa sa iya kamot,
: nga puno sing tama kaisog nga bino sang iya kaakig.
: Ginatagay niya ini, kag ang tanan nga malaut nagainom sini,
: ginainom nila ini tubtob sa katapusan nga tulo.
9: Pero indi ako mag-untat sa paghambal nahanungod sang Dios ni Jacob,
: ukon sa pagkanta sing mga pagdayaw sa iya.
10: Pagagub-on niya ang gahom sang malaut,
: pero ang gahom sang matarong pagadugangan.