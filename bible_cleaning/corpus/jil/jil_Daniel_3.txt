1: Si Haring Nabucodonosor nagpahimo sing estatwa nga bulawan nga nobenta ka tapak ang kataason kag siyam ka tapak ang kasangkaron, kag ginpatindog niya ini sa patag sang Dura sa probinsya sang Babilonia.
2: Dayon ang hari nagmando nga ang tanan niya nga mga opisyales magtipon sing tingob: mga prinsipe, mga gobernador, kabulig nga mga gobernador, mga kumisyonado, mga tesorero, mga hukom, mga pangulo, kag ang iban pa nga mga opisyales sang mga probinsya. Ini sila gintipon sa pagtambong sang paghalad sang estatwa nga ginpatindog ni Haring Nabucodonosor.
3: Gani ini tanan nga mga opisyales nagtipon sa pagtambong sang paghalad sang estatwa kag nagtindog sila sa atubangan sini.
4: Ang manugpahibalo nagsinggit sa mabaskog nga tingog, Mga tawo sang tanan nga mga kapungsoran, halin sa nagkalainlain nga mga rasa kag nagahambal sang nagkalainlain nga mga linggwahe!
5: Mabatian ninyo ang tunog sang mga trumpeta, nga pagasundan sang pagtukar sang mga klarinete, lira, bandolina, kag arpa, dayon ang iban nga mga instrumento magabuylog. Sa pagsugod sang musika, magasaludo kag magasimba kamo sa estatwa nga bulawan nga ginpatindog ni Haring Nabucodonosor.
6: Ang bisan sin-o nga indi magsaludo kag magsimba pagaihaboy gilayon sa horno nga nagadabadaba.
7: Gani sang pagkabati nila sang tunog sang mga instrumento, ang mga tawo sang tanan nga mga kapungsoran, sang nagkalainlain nga mga rasa kag linggwahe nagsaludo kag nagsimba sa bulawan nga estatwa nga ginpatindog ni Haring Nabucodonosor.
8: Karon pila sang mga taga-Babilonia ang naghimulos sini nga kahigayunan sa pagsumbong sa mga Judio.
9: Nagsiling sila kay Haring Nabucodonosor, Kabay nga magkabuhi ka sing malawig, Mahal nga Hari!
10: Nagmando ka, Mahal nga Hari, nga sa pagtunog sang musika ang tanan magsaludo kag magsimba sa estatwa nga bulawan.
11: Ang bisan sin-o nga indi magsaludo kag magsimba sini ihaboy sa horno nga nagadabadaba.
12: May pila ka mga Judio nga ginpadumala mo sang probinsya sang Babilonia nga amo sanday Sadrac, Mesac, kag Abednego nga wala nagatuman sang imo mando, Mahal nga Hari. Wala sila nagasimba sa imo dios, ukon nagaluhod sa estatwa nga bulawan nga imo ginpatindog.
13: Dayon ang hari nagsilabo sa kaakig kag nagmando sia nga pagadalhon sa iya atubang ining tatlo ka tawo.
14: Nagsiling sia sa ila, Sadrac, Mesac, kag Abednego, matuod bala nga indi kamo magsimba sa akon dios kag magluhod sa estatwa nga bulawan nga akon ginpatindog?
15: Karon, sa pagkabati gid ninyo sang tunog sang mga trumpeta, klarinete, lira, bandolina, arpa, kag sang iban nga mga instrumento, sa gilayon magsaludo kamo kag magsimba sa estatwa. Kon indi kamo, sa gilayon ihaboy kamo sa horno nga nagadabadaba. Nagahunahuna bala kamo nga may iban pa nga dios nga makaluwas sa inyo?
16: Si Sadrac, si Mesac, kag si Abednego nagsabat, Mahal nga Hari, indi kami mag-apin sang amon kaugalingon.
17: Kon ang Dios nga amon ginaalagad makasarang sa pagluwas sa amon gikan sa horno nga nagadabadaba kag gikan sa imo gahom, ti, luwason niya kami.
18: Pero bisan indi sia magluwas sa amon pat-od gid, O Mahal nga Hari, nga indi kami magsimba sa imo dios, kag indi kami magluhod sa bulawan nga estatwa nga imo ginpatindog.
19: Dayon si Nabucodonosor nagbalingaso kag nagpalamula sa kaakig kay Sadrac, Mesac kag Abednego. Ginmanduan niya ang iya mga tinawo sa pag-init sang horno sing pito ka pilo sang sa kinaandan nga kainit.
20: Dayon ginsugo niya ang labing makusog nga mga tawo sa iya mga hangaway sa paggapos sang tatlo ka tawo kag sa paghaboy sa ila sa horno nga nagadabadaba.
21: Gani gingapos nila sila nga may bayu, kapa, kalo kag iban pa, kag ginhaboy sila sa horno nga nagadabadaba.
22: Karon, tungod kay ang mando sang hari gintuman gid suno sa iya ginsiling, ang horno tama gid kainit, kag ang kalayo nagsunog sang mga tawo nga nagdala sa ila sa horno.
23: Dayon si Sadrac, si Mesac, kag si Abednego nga gingapos pa nagtupa sa tunga sang horno nga may nagadabadaba nga kalayo.
24: Si Nabucodonosor nagtindog gulpi sa daku nga katingala. Ginpamangkot niya ang iya mga palamangkutan, Indi bala tatlo ka tawo ang gingapos ta kag ginhaboy sa horno nga nagadabadaba?
: Nagsabat sila, Huo, Mahal nga Hari.
25: Nagpamangkot sia, Karon, ngaa apat ka tawo ang ginatan-aw ko nga nagadayandayan sa kalayo. Wala sila magapos, kag wala man sila maano, kag ang ikap-at daw isa ka anak sang mga dios!
26: Gani si Nabucodonosor nagpalapit sa pwertahan sang horno nga nagadabadaba kag nagpanawag, Sadrac! Mesac! Abednego! Mga alagad sang Labing Mataas nga Dios! Gwa kamo! Sa gilayon naggwa sila.
27: Ang tanan nga mga prinsipe, mga gobernador, kabulig nga mga gobernador kag ang iban nga mga opisyales sang hari nagtipon sa pagtan-aw sini nga mga tawo, nga wala maano sang kalayo. Ang ila mga buhok wala masirab, ang ila mga bayu wala masunog, kag wala gid sila bisan baho lang sang aso.
28: Ang hari nagsiling, Dayawon ang Dios nanday Sadrac, Mesac, kag Abednego! Ginpadala niya ang iya anghel kag ginluwas ining mga tawo nga nagaalagad kag nagasalig sa iya. Wala sila magtuman sang akon mando kag ginbutang nila ang ila kabuhi sa katalagman sang sa magluhod sila kag magsimba sa iban nga dios luas sa ila Dios.
29: Kag karon nagamando ako nga ang bisan sin-o nga tawo sang bisan ano man nga pungsod, rasa ukon linggwahe nga indi magtahod sa Dios nanday Sadrac, Mesac, kag Abednego, pagahiwahiwaon kag ang iya balay pagagub-on. Wala na sing iban nga dios nga makaluwas kaangay sini.
30: Kag ang hari naghatag kanday Sadrac, Mesac, kag Abednego sing mataas nga mga palangakuan sa probinsya sang Babilonia.