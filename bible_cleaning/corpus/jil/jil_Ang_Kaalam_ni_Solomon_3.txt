1: Ang mga tawo nga matarong pagaapinan sang Dios kag indi sila mag-antos.
2: Isa ka binuang nga panghunahuna nga mapatay ang matarong nga tawo kag ang ila kamatayon isa ka kalaglagan.
3: Pagabayaan nila kita pero indi ini isa ka kalalat-an. Sa pagkamatuod, ang mga matarong may paghidait.
4: Ayhan mahanabo nga daw nag-antos sila sang silot, pero may malig-on sila nga paglaom sa kabuhi nga wala sing katapusan.
56: Ang ila mga pag-antos tama ka diutay kon ipaanggid sa mga kaayuhan nga ila pagabatunon. Gintilawan sila sang Dios kasubong sang bulawan sa isa ka hornohan kag nasapwan sila nga takos sa pagpakig-upod sa iya. Ginbaton niya sila kasubong sang pagbaton niya sang mga halad nga sinunog sang mga nagasimba sa iya.
7: Sa tion nga magaabot ang Dios sa pagbalos sa mga matarong, ini sila magadabdab batok sa mga malaut kasubong sang kalayo sa kigas nga dagami.
8: Magagahom sila sa mga kapungsoran kag mga katawhan, kag ang Ginoo mangin-ila hari sa walay katubtoban.
9: Ang mga nagasalig sa Dios makahangop sang kamatuoran natungod sa iya mga pamaagi. Ang mga matutom magakabuhi upod sa iya sa paghigugma, kay maluloy-on kag mainawaon sia sa iya mga ginpili.
10: Pero ang mga di-diosnon pagasilutan sing nagakaigo suno sa ila malaut nga mga panghunahuna tungod kay nagpamatok sila sa Ginoo kag wala nila ginsapak ang matarong.
11: Makaluluoy ang kabuhi sang tawo nga nagatamay sang kaalam ukon pagtudlo. Wala sia sing paglaom. Manginwalay pulos ang iya mga pagpangabudlay kag wala man sia sing may madangatan nga kaayuhan.
12: Ang iya asawa manginbuangbuang kag ang iya mga kabataan manginmalain.
13: Pagapakamalauton ang iya tanan nga mga kaliwatan.
: Sa Adlaw sang Paghukom, ang Dios magabalos sa babayi nga baw-as, basta nga wala sia makapanginlalaki. Dayon manginmalipayon sia.
14: Sa sina nga adlaw, bisan pa ang kapon nga tawo manginmalipayon kon iya gintuman ang Kasugoan kag wala sia sing aligutgot sa Ginoo. Tungod kay matutom sia, magabaton sia sang isa ka pinasahi kag mas malahalon nga padya sang sa mga may kabataan: isa ka lugar sa langitnon nga Templo sang Ginoo.
15: Ang matarong nga mga buhat kaangay sang kahoy nga nagapamunga sang madamo. Ang Kaalam kaangay sang buhi nga gamot nga nagahatag sa masunson sang bag-o nga mga singil.
16: Pero ang mga kabataan nga bunga sang pagpanginlalaki ukon pagpanginbabayi, ukon sa ginadumilian nga pag-asawahay mapatay sing lamharon.
17: Pero bisan pa nga magkabuhi sila sing malawig, manginwalay pulos ang ila kabuhi. Indi sila pagtahuron sa ila katigulangon,
18: kag kon mapatay sila nga bata pa, wala sila sing paglaom ukon kasulhayan sa Adlaw sang Paghukom.
19: Ang mga kabataan nga natawo sa nadumilian nga pag-asawahay magaantos sang isa ka mapiot nga palaabuton.