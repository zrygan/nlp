1: O Ginoo , indi pagkalimti si David
: kag ang tanan nga mga kabudlayan nga iya ginbatas.
2: Dumdoma, O Ginoo , ang iya ginsaad,
: ang iya panumpa sa imo, ang Gamhanan nga Dios ni Jacob
3: Indi ako magpauli ukon maghigda,
4: indi ako magpahuway ukon magtulog,
5: tubtob makahatag ako sing lugar para sa Ginoo ,
: isa ka balay para sa Gamhanan nga Dios ni Jacob.
6: Nakabati kami sa Betlehem nahanungod sang Kaban sang Kasugtanan,
: kag nakita namon ini sa mga latagon sang Jaar.
7: Nagsiling kami, Makadto kita sa balay sang Ginoo ,
: masimba kita sa atubangan sang iya trono.
8: Palapit ka sa Templo, O Ginoo , upod sa imo Kaban sang Kasugtanan,
: ang tanda sang imo gahom,
: kag magpabilin diri sa walay katubtoban.
9: Kabay ang imo mga pari maghimo sa gihapon sang matarong,
: kabay ang imo mga tawo maghugyaw sa kalipay!
10: Nagsaad ka sa imo alagad nga si David,
: indi pagsikwaya ang imo pinili nga hari, O Ginoo .
11: Indi mo pagbawion ang imo panumpa kay David, nga nagasiling
: Himuon ko nga hari ang isa sang imo mga anak nga lalaki,
: kag magahari sia dason sa imo.
12: Kon ang imo mga anak nga lalaki magtuman sang akon kasugtanan,
: kag sa mga sugo nga ginahatag ko sa ila,
: ang ila man mga anak nga lalaki magapungko sa imo trono sa tanan nga panahon.
13: Ginpili sang Ginoo ang Sion,
: kay luyag sia maghimo sini nga iya balay
14: Diri ako magaestar sa walay katubtoban,
: diri ako luyag maggahom.
15: Hatagan ko sing bugana ang Sion sang tanan niya nga mga kinahanglanon,
: busgon ko ang iya mga imol sang pagkaon.
16: Bendisyunan ko ang iya mga pari sa tanan nga ila ginahimo,
: kag ang iya mga tawo magakanta kag magahinugyaw sa kalipay.
17: Diri himuon ko ang isa sang mga kaliwat ni David nga mangingamhanan nga hari,
: diri pagapadayunon ko ang pagpagahom sang pinili ko nga hari.
18: Pakahuy-an ko ang iya mga kaaway,
: pero ang iya ginharian magauswag kag magadaku.