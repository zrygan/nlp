1: Magpasalamat kamo sa Ginoo , isugid ninyo ang iya pagkagamhanan,
: ipabutyag sa mga kapungsoran ang iya mga binuhatan!
2: Mag-amba kamo sing mga pagdayaw sa Ginoo ,
: isugid ninyo ang iya tanan nga makatilingala nga mga binuhatan!
3: Magkalipay kamo kay iya kita,
: ang tanan nga nagasimba sa iya magkalipay!
4: Magdangop kamo sa Ginoo agod buligan,
: magsimba kamo sa iya sa gihapon.
56: Kamo nga mga kaliwat ni Abraham nga iya mga alagad,
: kamo nga mga kaliwat ni Jacob nga iya mga pinili
: dumdoma ninyo ang mga milagro nga ginhimo sang Dios,
: kag ang iya mga paghukom sa aton mga kaaway.
7: Ang Ginoo amo ang aton Dios,
: ang iya mga sugo para sa bug-os nga kalibutan.
8: Pagatumanon niya sa walay katubtoban ang iya kasugtanan,
: ang iya mga saad tubtob sa isa ka libo ka kaliwatan,
9: ang kasugtanan nga iya ginhimo kay Abraham,
: kag ang iya saad kay Isaac.
10: Ang Ginoo naghimo sing kasugtanan
: nga wala sing katapusan kay Jacob.
11: Nagsiling sia, Ihatag ko sa imo ang duta sang Canaan,
: mangin-imo ini pagkabutang.
12: Pila lamang ka bilog ang mga tawo sang Dios,
: kag mga dumoluong sila sa sadto nga duta sang Canaan.
13: Nagdalangdalang sila halin sa isa ka pungsod pakadto sa isa,
: halin sa isa ka ginharian pakadto sa isa.
14: Pero wala ang Dios magtugot nga piguson sila sang bisan sin-o,
: kag ginpaandaman niya ang mga hari agod sa pag-apin sa ila.
15: Nagsiling sia, Indi pagtanduga ang akon pinili nga mga alagad,
: indi paghaliti ang akon mga propeta!
16: Sang pagpadala sang Ginoo sing gutom sa ila pungsod,
: kag pagkuha niya sang tanan nila nga kalan-on,
17: una nga ginpadala niya sa ila si Jose,
: nga ginbaligya subong isa ka ulipon.
18: Ginkadenahan ang iya mga tiil,
: kag gintakdan sia sang salsalon sa liog,
19: tubtob napamatud-an ang iya gintagna.
: Ang pulong sang Ginoo nagpamatuod nga matarong sia.
20: Dayon ang hari sang Ehipto nagsugo nga buy-an sia;
: ang pangulo sang mga pungsod naghilway sa iya.
21: Gintugyan sa iya sang hari ang pagdumala sang iya ginharian,
: kag ginhimo sia nga pangulo sa bug-os nga duta,
22: nga may bug-os nga gahom sa mga opisyales sang hari,
: kag awtoridad sa pagsugo sang mga palamangkutan sang hari.
23: Sang ulihi, si Jacob nagkadto sa Ehipto,
: kag nag-estar sa sadto nga pungsod.
24: Ginpadamo sang Ginoo ang kaanakan sang iya mga tawo,
: kag ginpalig-on sila labaw pa sang sa ila mga kaaway.
25: Ginpadumot niya ang mga Ehiptohanon sa iya mga tawo,
: kag gindayaan nila ang iya mga alagad.
26: Dayon ginpadala niya si Moises nga iya alagad,
: kag si Aaron nga iya ginpili.
27: Ginhimo nila ang gamhanan nga mga buhat sang Dios,
: kag naghimo sila sing mga milagro sa Ehipto.
28: Ginpadulom sang Dios ang duta,
: pero ang mga Ehiptohanon wala magtuman sang iya sugo.
29: Ginhimo niya nga dugo ang tubig sa mga suba,
: kag nagkalamatay tanan ang ila mga isda.
30: Ang ila pungsod napuno sang mga paka,
: bisan pa ang palasyo sang hari.
31: Ang Dios nagmando, kag ang bug-os nga pungsod
: napuno sang mga langaw kag kuto.
32: Sa baylo sang ulan, nagpadala sia sing yelo nga daw mga bato
: kag subong man sang mga kilat sa ila duta.
33: Ginlaglag niya ang ila mga tanom nga ubas kag ang ila mga higera,
: kag ginpangbali niya ang mga kakahuyan.
34: Nagmando sia, kag naghugpa ang mga apan,
: minilyon sila nga indi maisipan.
35: Ginkaon nila ang tanan nga mga tanom sa duta,
: ginkaon nila ang tanan nga mga patubas.
36: Ginpamatay niya ang tanan nga mga panganay nga lalaki
: sang tanan nga mga panimalay sang Ehipto.
37: Dayon gintuytoyan niya sa paggwa ang mga Israelinhon,
: gindala nila ang mga pilak kag bulawan,
: kag tanan sila mabakod kag may maayo sing lawas.
38: Ang mga Ehiptohanon nagkasadya sang paghalin nila,
: tungod kay nahadlok sila sa ila.
39: Ang Dios nagbutang sing panganod sa ibabaw sang iya mga tawo,
: kag kalayo nga magaiwag sa ila sa kagab-ihon.
40: Nagpangayo sila, kag nagpadala sia sing mga pitaw,
: ginhatagan niya sila sing kalan-on gikan sa langit sa pagbusog sa ila.
41: Ginpalitik niya ang bato, kag nagsagawak ang tubig gikan sa sini,
: nga nagailig sa desierto subong sang isa ka suba.
42: Gindumdom niya ang iya balaan nga saad
: kay Abraham nga iya alagad.
43: Gani ginpangulohan niya ang iya pinili nga mga tawo sa paggwa,
: kag nagkilinanta sila kag naghilinugyaw.
44: Ginhatag niya sa ila ang mga duta sang iban nga mga katawhan,
: kag ginpanag-iyahan nila ang ila mga kaumhan,
45: agod ang iya mga tawo magtuman sang iya mga kasugoan,
: kag maghimo sang iya mga sugo.
: Dayawa ang Ginoo !