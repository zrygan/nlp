1: May mga minahan sa diin ang pilak ginakutkot,
: may mga lugar sa diin ang bulawan ginapuraw.
2: Ang mga tawo nagakutkot sing salsalon gikan sa duta
: kag nagatunaw sing saway gikan sa mga bato.
3: Ang mga tawo sa minahan nagausisa sang kadudulman sa idalom.
: Ginausisa nila ang kadadalman sang duta
: kag nagakutkot sing mga bato sa kadudulman.
4: Ang mga tawo nagakutkot sing mga minahan,
: didto sa mga lugar nga malayo sa ginaestaran sang mga tawo,
: ukon sa wala pa gid makadtoi sang mga tawo.
: Didto nagapangabudlay sila nga nagabatyag sang kamingaw,
: nagakabit sila sa mga lubid sa mga buho.
5: Ang kalan-on nagatubo gikan sa duta, pero sa idalom sang amo nga duta
: ang tanan ginapawasaag kag ginaligsa.
6: Ang mga bato sang duta may mga sapiro,
: kag ang yab-ok may bulawan.
7: Wala sing dapay nga nakakita sang mga dalan pakadto sa minahan,
: kag wala sing uwak nga nakalupad sa ibabaw sini.
8: Wala gid sing leon ukon iban nga mapintas nga sapat
: nga nakaagi sa sinang mamingaw nga mga alagyan.
9: Ang mga tawo sa minahan nagakutkot sing pinakamatig-a nga mga bato,
: nagakutkot sa kunsaran sang mga bukid.
10: Sa nagakutkot sila sing alagyan sa mga igang
: masapwan nila ang malahalon nga mga bato.
11: Sa ila pagkutkot nalambot nila ang mga tuboran sang mga suba
: kag ginadala sa kapawa ang natago.
12: Pero diin bala makita ang kaalam?
: Diin bala kita makatuon sang paghangop?
13: Ang kaalam indi makita sa mga tawo,
: wala sing may nakahibalo sang matuodtuod nga bili sini.
14: Ang kadadalman sang kadagatan kag kalalawran nagasiling,
: Ang kaalam indi makita sa amon.
15: Indi ini mabakal sang pilak ukon bulawan.
16: Ang labing puraw nga bulawan kag labing malahalon nga mga bato
: indi makatupong sang iya bili.
17: Ang iya bili labaw pa sang sa bulawan,
: sa bulawan nga sulodlan ukon malahalon nga kristal.
18: Ang bili sang kaalam labaw pa
: sang sa perlas, ukon mutya, ukon rubi.
19: Ang labing malahalon nga topasio kag ang labing puraw nga bulawan
: indi makatupong sang bili sang kaalam.
20: Karon, diin nagahalin ang kaalam?
: Diin kita makatuon sang paghangop?
21: Wala sing buhi nga tinuga nga makakita sini,
: bisan pa ang pispis nga nagalupad.
22: Bisan ang kamatayon kag kalaglagan
: nagasiling, Mga kunokuno lamang ang amon nabatian.
23: Ang Dios lamang ang nakahibalo sang alagyan,
: kag sang lugar kon diin makita ang kaalam,
24: tungod kay nakita niya ang mga punta sang duta,
: nakita niya ang tanan sa idalom sang langit.
25: Sang paghatag sang Dios sing kusog sa hangin,
: kag ginpat-od ang kadakuon sang dagat,
26: sang ginpat-od sang Dios kon diin magatupa ang ulan,
: kag ang alagyan sang kilat,
27: amo yadto nga nakita niya ang kaalam kag natilawan ang iya kabilihanan sini.
: Ginpalig-on niya ini kag ginpakamaayo.
28: Ang Dios nagsiling sa mga tawo,
: Agod magmaalam ka, dapat ka magtahod sa Ginoo.
: Agod makahangop ka, magtalikod ka sa malaut.