1: Ang mga tawo nagaplano, pero ang Dios amo ang nagapamat-od.
2: Ang tawo nagahunahuna nga ang tanan nga ginahimo niya matarong, pero ang Ginoo nagahukom sang iya mga tinutuyo.
3: Pangabaya ang Ginoo sa pagbendisyon sang imo mga plano, kag ang imo mga tinutuyo matigayon.
4: Ang tanan nga ginhimo sang Ginoo may ginapadulongan, kag ang malaut nga tawo nagapadulong sa kalaglagan.
5: Ang Ginoo nagadumot sa bisan sin-o nga bugalon, ini nga sahi sang tawo indi makalikaw sang silot.
6: Magmainunongon kag magmatutom ka sa Dios, kag sia magapatawad sang imo mga sala. Ang nagatahod sa Ginoo maluwas sa mga kalautan.
7: Kon ikaw nagapahamuot sa Ginoo ginahimo nimo bisan pa ang imo mga kaaway nga imo mga abyan.
8: Mas maayo pa nga diutay ang makita mo nga ginpangabudlayan mo sing husto, sang sa daku ang makita mo sa indi maayo nga paagi.
9: Ang tawo nagaplano, pero ang Dios amo ang nagatuytoy sang iya mga tikang.
10: Ang hari nagahambal nga may awtoridad halin sa Dios, kag husto ang iya mga paghukom.
11: Luyag sang Ginoo nga husto ang mga timbangan kag mga talaksan, kag ang tagsa ka pagbaligya nagakaigo.
12: Ang mga hari wala nagatugot sang kalautan, tungod kay ang katarungan amo ang nagapalig-on sang pangulohan.
13: Ang hari luyag magpamati sang kamatuoran, kag ginaapinan niya ang nagahambal sini.
14: Ang maalam nga tawo nagatinguha sa paglipay sang hari, kay kon ang hari mangakig basi may patyon sia.
15: Ang maayo nga kabubot-on sang hari nagadala sing kabuhi kaangay ini sang mga gal-om nga nagadala sing ulan sa tingadlaw.
16: Mas labi pa gid kaayo nga may kaalam kag ihibalo sang sa bulawan kag pilak.
17: Ang maayo nga mga tawo nagaagi sa dalan nga malayo sa kalautan, gani mag-andam kamo sang inyo ginakadtuan, magaluwas ini sang inyo kabuhi.
18: Ang bugal nagapadulong sa kalaglagan, kag ang pagkahambog sa pagkapukan.
19: Mas maayo pa ang imol nga mapainuboson sang sa bugalon nga nagaambit sang kinawatan.
20: Ang nagapamati sang ginatudlo sa iya magamadinalag-on, ang nagasalig sa Ginoo magamalipayon.
21: Ang maalam kag hamtong nga tawo makilala sa iya paghangop. Ang iya matam-is nga mga pulong nagahaylo sang madamo.
22: Sa mga maalam ang kaalam tuboran sang kabuhi, pero usik lamang ang tion sa pagtudlo sa mga buangbuang.
23: Ang maalam nga tawo nagapanghunahuna anay kag isa maghambal, gani madamo ang iya madala sa iya ginahambal.
24: Ang makapahalipay nga mga pulong kaangay sang dugosmatam-is ini sa dila kag maayo sa lawas.
25: May yara nga dalan nga ang dumdom sang tawo husto, pero nagapadulong ini sa kamatayon.
26: Ang gana sang isa ka obrero sa pagkaon nagatulod sa iya sa pagpangabudlay sing tudo pa gid, tungod kay luyag sia mabusog sa iya kagutom.
27: Ang malaut nga tawo nagapahito sing mga kalautan, bisan ang iya mga pulong puno sing kalautan.
28: Ang malaut nga mga tawo palakutsokutso, nagatuga sila sing gamo kag nagaguba sang pag-amiguhay.
29: Ang tawo nga luyag sang gamo nagahaylo sang iya mga amigo kag nagadala sa ila sa kalainan.
30: Mag-andam sa mga tawo nga nagayuhom kag nagapangilay sa imo, kay may malain sila nga ginapanghunahuna.
31: Ang uban sang mga tigulang amo ang korona sang kadungganan, ang malawig nga kabuhi amo ang balos sang matarong nga kabuhi.
32: Mas maayo pa ang magmapainulobon sang sa mangingamhanan. Mas maayo pa ang makapugong sang iya kaugalingon sang sa maggahom sa bug-os nga mga siudad.
33: Ang mga tawo nagapagabutgabot sa paghibalo sang kabubot-on sang Dios, pero ang Dios amo ang nagahatag sang tagsa ka sabat.