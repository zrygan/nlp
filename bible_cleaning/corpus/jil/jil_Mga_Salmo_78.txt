1: Pamati kamo, mga tawo ko, sa akon mga pagtudlo,
: kag talupangda ang akon ginasiling.
2: Magasugid ako sa inyo sang maalam nga mga halambalanon,
: kag saysayan ko kamo sang mga tinago sang una,
3: sang mga butang nga aton nabatian kag nahibaluan,
: nga ginsugid sang aton katigulangan.
4: Indi naton ini pag-ilikom sa aton mga anak,
: kundi sugiran ta ang masunod nga kaliwatan
: nahanungod sang gahom sang Ginoo kag sang iya gamhanan nga mga binuhatan,
: kag sang makatilingala nga mga butang nga iya ginhimo.
5: Naghatag sia sing mga kasugoan sa mga tawo sang Israel,
: kag mga sugo sa mga kaliwat ni Jacob.
: Ginmanduan niya ang aton mga katigulangan
: sa pagtudlo sang iya mga kasugoan sa ila mga anak,
6: agod ang masunod nga kaliwatan makatuon sini,
: kag masugid man nila ini sa ila mga kaanakan.
7: Sa sini nga paagi magasalig man sila sa Dios,
: kag indi nila pagkalimtan ang iya mga nahimo,
: kundi magtuman sa gihapon sang iya mga kasugoan.
8: Indi sila manginsubong sang ila katigulangan,
: mabinatuon kag di-matinumanon nga mga tawo,
: nga ang ila pagsalig sa Dios indi malig-on,
: kag wala magpadayon sa pagkamatutom sa iya.
9: Ang mga kaliwat ni Efraim nga nasangkapan sing mga pana kag mga baslay,
: nagpalalagyo sa adlaw sang inaway.
10: Wala sila magtuman sang ila kasugtanan sa Dios,
: wala sila magtuman sang iya kasugoan.
11: Nalimot sila sang iya mga binuhatan,
: ang mga milagro nga iya ginpakita sa ila.
12: Samtang ang ila mga katigulangan nagatan-aw, ang Dios naghimo sing mga milagro
: sa patag sang Zoan, sa duta sang Ehipto.
13: Ginpahawa niya ang dagat kag ginpaagi sila,
: ginhimo niya ang tubig nga daw mga pader.
14: Kon adlaw ginatuytuyan niya sila paagi sa panganod,
: kag sa bug-os nga gab-i paagi sa kapawa sang kalayo.
15: Ginpalitik niya ang mga igang sa desierto,
: kag ginhatagan niya sila sing tubig gikan sa kadadalman.
16: Ginpatubod niya ang tubig gikan sa igang,
: kag ginpailig niya ini kaangay sang suba.
17: Pero nagpadayon sila sa pagpakasala batok sa Dios,
: kag didto sa desierto nagmabinatuon sila sa Labing Mataas.
18: Gintilawan nila sing hungod ang Dios,
: paagi sa pagpangayo sing kalan-on nga luyag nila.
19: Naghambal sila batok sa Dios, nga nagasiling,
: Makahatag bala ang Dios sing pagkaon sa desierto?
20: Matuod nga iya ginhampak ang igang,
: kag ang tubig nagsagawak sing mabaskog,
: pero makahatag man bala sia sa aton sing kan-on,
: kag makahatag bala sia sa iya mga tawo sing sud-an?
21: Gani, ang Ginoo naakig sang iya pagkabati sa ila,
: iya ginpadalhan sing kalayo ang iya mga tawo,
: kag nagdugang ang iya kaakig sa ila,
22: tungod kay wala sila sing pagtuo sa iya,
: kag wala sila magtuo nga sia magaluwas sa ila.
23: Pero ginmanduan niya ang langit sa ibabaw,
: kag ginsugo nga mag-abri ang mga pwertahan sini,
24: ginhatagan niya sila sing kalan-on halin sa langit,
: paagi sa pagpadala sa ila sing mana nga ila kaunon.
25: Gani nagkaon sila sang kalan-on sang mga anghel.
: Ang Dios naghatag sa ila sang kalan-on nga makapagusto sila sing kaon.
26: Ginpahuyop man niya ang salatan,
: kag sa iya gahom ginbuy-an niya ang habagat,
27: kag ginpadalhan niya sila sang mga pispis nga nagadulom subong sang yab-ok,
: subong kadamo sang mga balas sa baybayon,
28: nagtupa ini sa tunga sang ila kampo,
: sa palibot sang ila mga tolda.
29: Gani ang mga tawo nagkaon kag nagkalabusog,
: ang Dios naghatag sa ila sang tanan nga ila luyag.
30: Pero samtang nagakaon pa sila,
: bisan sa wala pa sila mabusog,
31: ang Dios naakig sa ila,
: kag ginpamatay niya ang ila labing mabakod nga mga tawo,
: ang mga pinakaali nga mga pamatan-on sang Israel.
32: Walay sapayan sini tanan ang mga tawo nagpadayon sa pagpakasala,
: wala sapayan sang iya mga milagro,
: wala sila magsalig sa iya.
33: Gani gintapos niya ang ila mga inadlaw subong sang isa ka huyop,
: ang ila mga kabuhi sa hinali nga kalaglagan.
34: Sang pamatyon niya ang iban sa ila,
: ang nabilin nagbalik sa iya,
: naghinulsol sila kag nagpangamuyo sing hugot sa iya.
35: Nadumdoman nila nga ang Dios amo ang ila mangangapin,
: nga ang Labing Mataas nga Dios amo ang ila manluluwas.
36: Pero ang ila mga ginahambal mga kabutigan,
: kag ang tanan nga ila ginsiling pagdayawdayaw lang.
37: Indi sila mainunongon sa iya,
: ukon matutom sa ila
: kasugtanan sa iya.
38: Pero ang Dios nagmaluloy-on sa iya mga tawo.
: Ginpatawad niya ang ila mga sala
: kag wala niya sila paglaglaga.
: Sa madamo nga mga tion ginpaiway niya ang iya kaakig
: kag ginpunggan niya ang iya kasingkal.
39: Nadumdoman niya nga sila mga tawo lamang,
: subong sang hangin nga nagahuyop kag nagataliwan.
40: Masunson sila nagbato sa iya didto sa desierto,
: makapila nila sia ginpasubo!
41: Sa liwat kag sa liwat gintilawan nila ang Dios,
: kag ginapaakig ang Balaan nga Dios sang Israel.
42: Nalimtan nila ang iya daku nga gahom,
: nalimtan nila ang tion sang pagluwas niya sa ila gikan sa ila mga kaaway,
43: kag ang paghimo niya sang gamhanan nga mga buhat kag mga milagro
: sa patag sang Zoan, sa duta sang Ehipto.
44: Ginhimo niya nga dugo ang tubig sa mga suba,
: agod ang mga Ehiptohanon indi makainom sa ila mga kasapaan.
45: Nagpadala sia sing mga langaw nga nagpaantos sa ila,
: kag sang mga paka nga naghalit sang ila mga uma.
46: Nagpadala sia sing mga ulod sa pagkaon sang ila patubas,
: kag mga apan sa pagpapas sang ila kaumhan.
47: Ginpatay niya ang ila tanom nga mga ubas paagi sa ulan nga yelo nga daw mga bato,
: kag ang ila higera nga mga kahoy ginpatay sang yelo nga daw pulbos.
48: Ginpatay niya ang ila mga baka paagi sa ulan nga yelo nga daw mga bato,
: kag ang ila mga panong paagi sa kilat.
49: Ginpatup-an niya sila sang iya nagabalingaso nga kaakig,
: kag sang iya nagahingalayo nga kasingkal,
: nagpadala sia sa ila sing daku nga kalisod paagi sa pagpadala sang manuglaglag nga mga anghel.
50: Wala sia magpugong sang iya kaakig,
: ukon ginluwas ang ila mga kabuhi,
: kundi ginpatay niya sila paagi sa peste.
51: Ginpatay niya ang mga panganay nga lalaki
: sang tanan nga mga panimalay sang Ehipto.
52: Dayon gintuytoyan niya ang iya mga tawo pa gwa subong sang manugbantay sang karnero,
: gintuytoyan niya sila sa desierto.
53: Gintuytoyan niya sila nga wala maano, kag wala sila mahadlok,
: pero ang dagat nagtabon sa ila mga kaaway.
54: Gindala niya sila sa iya balaan nga duta,
: sa mga bukid nga sia gid amo ang nag-agaw.
55: Gintabog niya ang mga pumoluyo samtang ang iya mga tawo nagapasulod,
: ginpanagtag niya ang ila duta sa mga tribo sang Israel,
: kag didto ginpaestar niya sila sa ila mga balay
56: Pero nagbato sila sa Labing Mataas nga Dios,
: kag gintilawan nila sia.
: Wala sila magtuman sa iya mga sugo,
57: pero nagmabinatuon sila kag nagdi-matinumanon subong sang ila mga katigulangan,
: nga indi masaligan subong sang tiko nga baslay.
58: Ginpaakig nila sia tungod sa ila di-diosnon nga mga altar,
: kag ginpaimon nila sia tungod sang ila mga diosdios.
59: Naakig ang Dios sang iya makita ini,
: gani ginsikway niya sing bug-os ang iya mga tawo.
60: Ginpatumbayaan niya ang iya tolda sa Silo,
: ang iya gin-estaran sa tunga sang mga tawo.
61: Gintugotan niya ang mga kaaway sa pag-agaw sang Kaban sang Kasugtanan,
: sa diin nasulod ang nasulat nga kasugtanan sang Dios kag sang iya mga katawhan.
62: Naakig sia sa iya kaugalingon nga mga tawo,
: kag ginpabay-an niya sila nga mapatay sang ila mga kaaway.
63: Ang mga pamatan-on nga lalaki ginpamatay sa inaway,
: kag ang mga kadalagahan nawad-an sing palamanahon.
64: Ang mga pari ginpamatay sa mga espada,
: kag ang ila mga balo indi makalalaw sa ila.
65: Sang ulihi ang Ginoo nagmata subong bala nga natulogan sia,
: subong sia sang isa ka makusog nga tawo nga ginpaisog sang bino.
66: Gintabog niya ang iya mga kaaway pabalik,
: sa dayon kag makahuloya nga pagkalutos.
67: Ginsikway niya ang mga kaliwat ni Jose,
: wala niya pagpilia ang tribo ni Efraim.
68: Sa baylo ginpili niya ang tribo ni Juda,
: kag ang Bukid sang Sion nga iya ginapakamahal.
69: Didto ginpatindog niya ang iya Templo,
: subong sang iya balay sa langit,
: ginpalig-on niya ini kaangay sang duta,
: nga indi maano tubtob sa katapusan.
70: Ginpili niya ang iya alagad nga si David,
: ginkuha niya sia gikan sa
: pagbantay sang karnero
71: sa diin iya gintatap ang mga panong,
: Ginhimo niya sia nga hari sang Israel,
: nga manugbantay sang mga tawo sang Dios.
72: Si David nag-atipan sa ila sa bug-os nga katutom
: kag nagtuytoy sa ila nga may pagkasampaton.