1: O Dios, ikaw ang akon Dios,
: ginahidlaw ako sa imo.
: Ang akon bug-os nga kaugalingon nagahandom gid sa imo;
: kaangay sang kigas, lamgod, kag namalhan nga duta,
: ang akon kalag ginauhaw sa imo.
2: Tugoti ako nga makita ko ikaw sa santuaryo,
: ipakita sa akon ang imo pagkagamhanan kag pagkadungganon.
3: Ang imo mapinadayunon nga gugma mas maayo pa sang sa kabuhi mismo,
: gani dayawon ko ikaw.
4: Tubtob nga buhi ako magapasalamat ako sa imo,
: bayawon ko ang akon mga kamot sa pagpangamuyo sa imo.
5: Ang akon kalag magapaayaw-ayaw kag mabusog,
: kag magakanta ako sang masadya nga mga ambahanon sa pagdayaw sa imo.
6: Samtang nagahigda ako, ginadumdom ko ikaw,
: sa bilog nga gab-i yara ka sa akon panghunahuna,
7: tungod kay ikaw ang nagabulig sa akon sa gihapon.
: Sa landong sang imo mga pakpak nagakanta ako sa kalipay.
8: Nagakapyot ako sa imo,
: kag ginauyatan mo ako sing malig-on agod indi ako maano.
9: Ang mga nagatinguha sa pagpatay sa akon
: magapanaog sa kalibutan sang mga patay.
10: Magakalamatay sila sa inaway,
: kag ang ila mga bangkay kaunon sang mga lobo.
11: Tungod kay ang Dios nagpadaog sa iya,
: ang hari magakalipay.
: Ang tanan nga nagasaad sa ngalan sang Dios magadayaw sa iya,
: pero pahipuson sang Dios ang mga baba sang mga butigon.