1: Ngaa bala kalayo gid sa imo, O Ginoo ?
: Ngaa bala nagapanago ka sa tion nga yara kami sa kagamo?
2: Ang mga malaut bugalon kag nagahingabot sang mga imol,
: dakpa sila sa mga siod nga ila ginhimo.
3: Ginapabugal sang malaut nga tawo ang iya malaut nga mga handom,
: ang dalok nagapasipala kag nagasikway sa Ginoo .
4: Ang malaut nga tawo wala nagasapak sa Ginoo ,
: sa iya pagpabugal nagahunahuna sia nga ang Dios bali wala.
5: Madinalag-on ang malaut sa tanan nga iya ginahimo,
: ang mga paghukom sang Dios indi niya mahangpan,
: kag nagayubit sia sa iya mga kaaway.
6: Nagasiling sia sa iya kaugalingon, Indi gid ako mapaslawan,
: indi gid ako maligban.
7: Ang iya hambal puno sing mga pasipala, kabutigan kag mga pamahog,
: madali sia maghambal sang malaut kag malain nga mga pulong.
8: Didto sia sa mga puongpuong nagapanago,
: nagahulat sia didto sa pagpatay sang mga tawo nga wala sing sala.
: Ginabantayan gid niya ang iya palatyon nga wala sing makatabang,
9: nagahulat sia sa iya palanaguan subong sang isa ka leon.
: Nagatiid sia sa pagdakop sa mga imol,
: ginadakop niya sila sang iya siod kag ginaguyod palayo.
10: Ang wala sing mahimo nga mga biktima natumba,
: gindaog sila sang daku nga kusog.
11: Ang malaut nga tawo nagasiling sa iya kaugalingon, Wala nagasapak ang Dios!
: Ginpiyong niya ang iya mga mata, kag indi gid niya ako makita!
12: O Ginoo , siluti yadtong malaut nga mga tawo!
: Dumdoma yadtong mga ginapigos!
13: Makatamay bala ang malaut nga tawo sa Dios,
: kag magsiling sa iya kaugalingon, Indi sia magsilot sa akon?
14: Pero nagatan-aw ka, makita mo ang pag-antos kag kalisod,
: kag handa ka gihapon sa pagbulig.
: Sa imo ginatugyan sang maluya nga tawo ang iya kaugalingon,
: sa gihapon nagabulig ka sa mga nawad-an.
15: Gub-a ang gahom sang malaut kag malain nga mga tawo,
: siluti sila tungod sang ila mga kalautan nga ginahimo
: tubtob indi na nila ini paghimuon.
16: Ang Ginoo hari sa walay katubtoban.
: Yadtong nagasimba sa iban nga mga dios
: magakawala sa iya duta.
17: Imo pamatian, O Ginoo , ang mga pangamuyo sang mga mapainuboson,
: imo sila hatagan sing kaisog.
18: Imo pamatian ang mga hinibi sang mga ginapigos kag mga ilo,
: magahukom ka pabor sa ila,
: agod ang mamalatyon nga mga tawo indi na gid mangdaugdaug liwat.