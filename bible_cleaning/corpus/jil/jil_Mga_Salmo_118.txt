1: Magpasalamat sa Ginoo , tungod kay maayo sia,
: kag ang iya gugma nagapadayon sa gihapon.
2: Magsiling ang mga tawo sang Israel,
: Ang iya gugma nagapadayon sa gihapon.
3: Magsiling ang mga pari sang Dios,
: Ang iya gugma nagapadayon sa gihapon.
4: Magsiling ang tanan nga nagasimba sa iya,
: Ang iya gugma nagapadayon sa gihapon.
5: Sa akon kalisdanan nagpanawag ako sa Ginoo ,
: ginsabat kag ginhilway niya ako.
6: Ang Ginoo kaupod nakon, indi ako mahadlok,
: sin-o bala ang makahalit sa akon?
7: Ang Ginoo amo ang nagabulig sa akon,
: kag makita ko ang pagkalutos sang akon mga kaaway.
8: Mas maayo ang magsalig sa Ginoo ,
: sang sa magsalig sa tawo.
9: Mas maayo ang magsalig sa Ginoo ,
: sang sa magsalig sa tawhanon nga mga pangulo.
10: Ginlibutan ako sang madamo nga mga kaaway,
: pero ginlaglag ko sila sa gahom sang Ginoo !
11: Ginlibutan nila ako,
: pero ginlaglag ko sila sa gahom sang Ginoo !
12: Ginlikupan nila ako kaangay sang putyokan,
: pero naupos sila gilayon sa kalayo kaangay sang dagami,
: ginlaglag ko sila sa gahom sang Ginoo .
13: Ginsalakay ako sing mabaskog kag daw malutos na ako,
: pero gintabangan ako sang Ginoo .
14: Ang Ginoo nagahimo sa akon nga gamhanan kag makusog,
: sia amo ang akon manluluwas!
15: Pamatii ang paghinugyaw sang pagdaog sa mga tolda sang mga tawo sang Dios
: Ang gamhanan nga kusog sang Ginoo naghimo sini!
16: Ang iya gahom nagpadaog sa aton,
: ang iya gamhanan nga kusog sa inaway!.
17: Indi ako mapatay, kundi magakabuhi,
: kag isugid ko ang ginhimo sang Ginoo .
18: Ginsilutan ako sang Ginoo sing tama gid,
: pero wala niya pag-itugot nga mapatay ako.
19: Buksi ang mga pwerta sang Templo para sa akon,
: magasulod ako kag magapasalamat sa Ginoo !
20: Amo ini ang pwerta sang Ginoo ,
: ang mga matarong lamang amo ang makasulod!
21: Ginadayaw ko ikaw, O Ginoo ,
: tungod kay ginpamatian kag ginpadaog mo ako!
22: Ang bato nga ginsikway sang mga manunokod,
: nanginpamakod nga bato.
23: Ang Ginoo amo ang naghimo sini,
: daw ano ka makatilingala ini tan-awon!
24: Amo ini ang adlaw sang pagdaog sang Ginoo ,
: magkalipay kita kag maghinugyaw!
25: Luwasa kami, O Ginoo , luwasa kami!
: Hatagi kami sing kadalag-an, O Ginoo !
26: Kabay ang Dios magbendisyon sa iya nga nagaabot sa ngalan sang Ginoo !
: Gikan sa Templo sang Ginoo nagabendisyon kami sa inyo!
27: Ang Ginoo amo ang Dios, nanginmaayo sia sa aton.
: Maglibot kamo sa altar nga may mga paklang sa inyo mga kamot
: sa pagsugod sang piesta.
28: Ikaw ang akon Dios, kag nagapasalamat ako sa imo,
: isugid ko ang imo pagkagamhanan.
29: Magpasalamat sa Ginoo , tungod kay maayo sia,
: kag ang iya gugma nagapadayon sa gihapon!