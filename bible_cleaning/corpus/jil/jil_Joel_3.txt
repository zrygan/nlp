1: Ang Ginoo nagasiling,
: Sa sadto nga tion
: pauswagon ko liwat ang Juda kag ang Jerusalem.
2: Pagatipunon ko ang tanan nga mga kapungsoran
: kag dalhon sila sa Kapatagan sang Josafat.
: Didto pagahukman ko sila
: tungod sang tanan nga ginhimo nila sa akon nga mga tawo.
: Ginpaalaplaag nila ang mga Israelinhon sa iban nga mga kapungsoran
: kag ginpartida ang Israel nga akon duta.
3: Ginpagabutgabotan nila kon sin-o
: ang makaangkon sang mga bihag.
: Ginbaligya nila ang mga kabataan nga lalaki kag babayi agod mangin-ulipon
: bilang bayad sa mga malain nga mga babayi kag ilimnon.
4: Ano bala ang inyo luyag himuon sa akon, O Tiro, Sidon kag bug-os nga Filistia? Luyag bala kamo sa pagbalos sa akon? Kon amo ina, balusan ko kamo sa labing madali!
5: Ginkuha ninyo ang akon pilak kag bulawan kag gindala ninyo ang akon mga manggad sa inyo mga templo.
6: Ginbihag ninyo ang mga pumoluyo sang Juda kag Jerusalem malayo sa ila kaugalingon nga pungsod kag ginbaligya sila sa mga Griego.
7: Karon kuhaon ko sila halin sa mga lugar nga inyo ginbaligyaan sa ila. Himuon ko sa inyo ang inyo ginhimo sa ila.
8: Ipabaligya ko ang inyo mga anak nga lalaki kag babayi sa mga taga-Juda. Ibaligya nila sila sa mga taga-Seba nga ang ila pungsod malayo. Ako, ang Ginoo , naghambal sini.
9: Ipahibalo ini sa mga kapungsoran
: Maghanda para sa pag-away,
: tawga ang inyo mga hangaway,
: tipuna ang tanan ninyo nga mga soldado, kag magpalapit!
10: Salsala ang punta sang inyo mga arado nga mangin-espada
: kag ang inyo mga galab nga manginbangkaw.
: Bisan ang mga maluya dapat mag-away.
11: Magdali kamo kag magpalapit,
: tanan kamo nga mga kapungsoran sa palibot,
: kag magtipon sa amo nga kapatagan.
: O Ginoo , padulhoga ang imo gamhanan nga mga hangaway sa pagsalakay sa ila!
12: Dapat maghanda ang mga kapungsoran
: kag magpadulong sa kapatagan sang Josafat.
: Didto, ako, ang Ginoo , magapungko sa paghukom
: sang tanan nga mga kapungsoran sa palibot.
13: Tama sila kalaut,
: gani galaba sila subong sang trigo
: sa tion sang tig-alani,
: linasa sila subong sang paglinas sang ubas sa pulogaan
: tubtob nga mag-awas ang bino.
14: Linibulibo
: ang yara sa Kapatagan sang Paghukom.
: Didto magaabot ang adlaw sang Ginoo
: sa labing madali.
15: Madulom ang adlaw kag ang bulan,
: kag ang mga bituon indi na magsiga.
16: Ang Ginoo nagangurob sa Bukid sang Sion,
: nagadaguob ang iya tingog gikan sa Jerusalem,
: nagakurog ang duta kag langit.
: Pero pagaapinan niya ang iya mga tawo.
17: Dayon, O Israel, mahibaluan mo nga ako amo ang Ginoo nga inyo Dios.
: Nagaestar ako sa Sion, ang akon balaan nga bukid.
: Ang Jerusalem manginbalaan nga siudad,
: indi na gid sia pag-agawon liwat sang mga dumoluong.
18: Sa sadto nga tion ang mga bukid nahil-ob sang mga katamnan sang ubas,
: makita sa tanan nga mga bakulod ang mga hayop,
: may bugana nga tubig sa bug-os nga Juda.
: Ang isa ka sapa magailig gikan sa Templo sang Ginoo ,
: kag magatubig ini sa Kapatagan sang Akasya.
19: Ang Ehipto mangin-isa ka desierto,
: kag ang Edom malaglag kag manginwalay pulos,
: tungod kay ginsalakay nila ang duta sang Juda
: kag ginpamatay ang iya mga tawo nga wala sing sala.
2021: Magatimalos ako para sa mga ginpamatay,
: kag indi ko pagluwason ang mga nakasala.
: Ang Juda kag Jerusalem pagaestaran sa walay katubtoban,
: kag, ako, ang Ginoo , magaestar sa Bukid sang Sion.