1: Nagabangon ang Dios kag nagapaalaplaag sang iya mga kaaway!
: Ang mga nagadumot sa iya nagapalagyo kay sila nalutos.
2: Subong sang pagpalid sang aso, sa amo man pagatabugon niya sila,
: subong nga ang kandila nagakatunaw sa kalayo,
: sa amo man ang mga malauton nagakawala sa atubang sang Dios.
3: Pero ang mga matarong magakasadya, kag magahinugyaw sa iya atubang,
: magakalipay sila kag magasinggit sa kasadya.
4: Mag-amba kamo sa Dios, mag-amba sing mga pagdayaw sa iya ngalan,
: amana ang dalan para sa iya nga nagasakay sa mga panganod.
: Ang iya ngalan amo ang Ginoo , magkalipay kamo sa iya atubang!
5: Ang Dios nga nagaestar sa iya balaan nga Templo,
: nagaatipan sang mga ilo kag nagaapin sang mga balo nga babayi.
6: Nagahatag sia sang balay sa nagaisahanon,
: kag ginahilway niya ang mga binilanggo kag ginapauswag sila,
: pero ang mga rebelde magaestar sa desierto.
7: O Dios, sang pagtuytoy mo sang imo mga tawo,
: sang paglatas mo sa desierto,
8: nagtay-og ang duta, kag ang langit nagbubo sang ulan,
: tungod sang pag-abot sang Dios sang Sinai,
: ang pag-abot sang Dios sang Israel.
9: Ginpaulan mo sing mabaskog,
: kag ginhimo mo nga mapatubason liwat ang lamgod nga duta;
10: didto naghimo sing balay ang imo mga tawo,
: sa imo kaayo ginhatagan mo ang mga imol sang ila kinahanglanon.
11: Nagsugo ang Ginoo ,
: kag madamo nga mga babayi ang nagdala sini nga balita
12: Nagapalalagyo ang mga hari kag ang ila mga soldado!
: Ang mga babayi sa balay nagpartida sang mga inagaw
13: mga dagway sang mga pating nga ginsampawan sang pilak,
: nga ang ila mga pakpak nagaidlak sang puraw nga bulawan.
: Ngaa bala ang iban sa inyo nag-estar sa toril sang mga karnero sa adlaw sang inaway?
14: Sang ginpaalaplaag sang Makagagahom nga Dios ang mga hari sa Bukid sang Salmon,
: ginpaulan niya ang yelo didto.
15: Daw ano kadako sang Bukid sang Basan,
: isa ka bukid nga madamo sing putokputokan!
16: Ngaa bala nga gikan sa imo mataas nga mga putokputokan, ginatulok mo nga may paghikay
: ang bukid nga ginpili sang Dios nga iya pagaestaran?
: Didto magaestar ang Ginoo sa walay katubtoban!
17: Upod sa linibulibo sang iya madamo nga mga karwahi,
: ang Ginoo nagaabot halin sa Sinai pakadto sa balaan nga lugar.
18: Nagapasaka sia sa kahitaasan,
: dala ang madamo nga mga bihag upod sa iya,
: nagabaton sia sang mga dulot halin sa mabinatuon nga mga tawo.
: Ang Ginoong Dios magaestar didto.
19: Dayawon ang Ginoo ,
: nga nagapas-an sang aton mga kabug-atan adlaw-adlaw,
: sia amo ang Dios nga nagaluwas sa aton.
20: Ang aton Dios amo ang Dios nga nagaluwas;
: sia amo ang Ginoo , ang aton Ginoo
: nga nagaluwas sa aton sa kamatayon.
21: Pat-od gid nga buk-on sang Dios ang mga ulo sang iya mga kaaway,
: sadtong mga nagapadayon sa ila malaut nga mga pagginawi.
22: Nagsiling ang Ginoo , Pabalikon ko ang imo mga kaaway halin sa Basan,
: pabalikon ko sila halin sa kadadalman sang dagat,
23: agod nga mag-ubog ikaw sa ila dugo,
: kag ang imo mga ido makapaayaw sa paglaklak sini.
24: Ang imo pagparada sang pagdaog, O Dios, nakit-an sang tanan,
: ang prosesyon sang Dios nga akon hari pakadto sa iya santuaryo.
25: Ang mga manugkanta yara sa atubang, ang mga manugtukar yara sa likod,
: sa ulot nila ang mga dalaga nga nagatukar sang magamay nga mga tamborin.
26: Dayawa ninyo ang Dios sa katilingban sang iya mga tawo,
: dayawa ang Ginoo , tanan kamo nga mga kaliwat ni Jacob!
27: Nagapanguna ang tribo ni Benjamin, ang pinakadiutay nga tribo,
: dayon ang mga pangulo sang Juda kag sang ila grupo,
: nagasunod sa ila ang mga pangulo sang Zabulon kag Neftali.
28: Ipakita O Dios, ang imo gahom,
: ang gahom nga imo gingamit tungod sa amon,
29: gikan sa imo Templo sa Jerusalem,
: sa diin ang mga hari nagadala sa imo sing mga dulot.
30: Sawaya ang Ehipto, inang mabangis nga sapat sa mga katabun-akan;
: sawaya man ang mga pungsod, inang manara sang toro nga mga baka upod sang ila mga tinday,
: tubtob nga magyaub sila tanan kag magdulot sa imo sang ila pilak.
: Paalaplaaga ang mga tawo nga nanamian sang inaway!
31: Ang mga embahador magaabot halin sa Ehipto,
: ang mga taga-Etiopia magabayaw sang ila mga kamot sa Dios sa pagpangamuyo.
32: Magkanta kamo sa Dios, mga ginharian sang kalibutan,
: magkanta kamo sing pagdayaw sa Ginoo,
33: sa iya nga nagapanakayon sa kalangitan,
: ang dumaan nga kalangitan!
: Pamati kamo sa iya singgit nga nagadaguob!
34: Isugid ang gahom sang Dios,
: ang iya pagkahalangdon yara sa bug-os nga Israel,
: ang iya gahom yara sa kalangitan.
35: Daw ano ka halangdon ang Dios sa iya santuaryo,
: ang Dios sang Israel!
: Nagahatag sia sang kusog kag gahom sa iya mga tawo.
: Dayawon ang Dios!