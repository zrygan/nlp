1: Sa ika-27 nga tuig sang paggahom ni Haring Jeroboam II sang Israel, si Uzias nga anak ni Amasias nanginhari sang Juda.
2: Nagaedad sia sing desi-sais ka tuig, kag naggahom sia sa Jerusalem sa sulod sang singkwentay-dos ka tuig. Ang iya iloy amo si Jecolia nga taga-Jerusalem.
3: Ginhimo niya ang matarong sa panulok sang Ginoo kag nagsunod sia sa ginhimo sang iya amay.
4: Pero ang mga lugar sa diin ginasimba ang mga diosdios wala malaglag kag ang mga tawo nagpadayon sa pagdulot sing mga halad kag sa pagsunog sing insyenso sa sini nga mga lugar.
5: Ang Ginoo naghatag kay Uzias sang balatian sa panit nga makalalaton nga wala mag-ayo tubtob sa iya kamatayon. Nag-estar sia sa separado nga balay nga hilway sa iya tanan nga mga katungdanan, samtang ang iya anak nga si Jotam amo ang naggahom sa pungsod.
6: Ang tanan nga ginhimo ni Uzias nasulat sa Maragtas sang mga Hari sang Juda .
7: Napatay si Uzias kag ginlubong sa mga lulobngan sang mga hari sa Siudad ni David, kag ang iya anak nga si Jotam nagbulos sa iya subong hari.
8: Sa ika-38 nga tuig sang paggahom ni Haring Uzias sang Juda, si Zacarias nga anak ni Jeroboam II nanginhari sang Israel, kag naggahom sia sa Samaria sa sulod sang anom ka bulan.
9: Kaangay sang mga hari nga una sa iya, nagpakasala sia batok sa Ginoo . Ginsunod niya ang malaut nga ginhimo ni Haring Jeroboam nga anak ni Nebat, nga nagdala sa Israel sa pagpakasala.
10: Si Sallum nga anak ni Jabes nagplano batok kay Haring Zacarias, ginpatay niya sia sa Ibleam, kag nagbulos sa iya subong hari.
11: Ang tanan nga ginhimo ni Zacarias nasulat sa Maragtas sang mga Hari sang Israel .
12: Gani natuman ang saad nga ginhimo sang Ginoo sa kay Haring Jehu nga nagasiling: Ang imo mga kaliwat tubtob sa ikap-at nga kaliwatan. magahari sa Israel.
13: Sa ika-39 nga tuig sang paggahom ni Haring Uzias sang Juda, si Sallum nga anak ni Jabes nanginhari sang Israel, kag naggahom sia sa Samaria sa sulod sang isa ka bulan.
14: Si Menahem nga anak ni Gadi naghalin sa Tirsa pakadto sa Samaria, ginpatay niya si Sallum kag ginbuslan subong hari.
15: Ang tanan nga ginhimo ni Sallum, lakip ang iya pagplano batok sa hari, nasulat sa Maragtas sang mga Hari sang Israel .
16: Samtang nagalakat si Menahem halin sa Tirsa, ginlaglag niya sing bug-os ang siudad sang Tappua, ang mga pumoluyo sini, kag ang kadutaan palibot, tungod kay wala nila sia ginpasulod sa siudad. Iya pa gani ginririan ang tiyan sang tanan nga mga babayi nga nagabusong.
17: Sa ika-39 nga tuig sang paggahom ni Haring Uzias sang Juda, si Menahem nga anak ni Gadi nanginhari sang Israel, kag naggahom sia sa Samaria sa sulod sang napulo ka tuig.
18: Nagpakasala sia batok sa Ginoo tubtob sa iya kamatayon, tungod kay nagsunod sia sa mga malaut nga ginhimo ni Haring Jeroboam nga anak ni Nebat, nga nagdala sang Israel sa pagpakasala.
19: Si Tiglat-piliser nga hari sang Asiria naggubat sang Israel kag si Menahem naghatag sa iya sing trayntay-otso ka tonelada nga pilak agod si Tiglat-piliser magbulig palig-on sang iya gahom sa bug-os nga pungsod.
20: Si Menahem nagkuha sini nga mga pilak sa manggaranon nga mga tawo sang Israel paagi sa pagpilit sa tagsatagsa sa ila sa pag-amot sing singkwenta ka bilog nga pilak. Gani si Tiglat-piliser nagbalik sa iya kaugalingon nga pungsod.
21: Ang tanan nga ginhimo ni Menahem nasulat sa Maragtas sang mga Hari sang Israel .
22: Napatay sia kag ginlubong, kag ang iya anak nga si Pecaya nagbulos sa iya subong hari.
23: Sa ika-50 nga tuig sang paggahom ni Haring Uzias sang Juda, si Pecaya nga anak ni Menahem nanginhari sang Israel, kag naggahom sia sa Samaria sa sulod sang duha ka tuig.
24: Nagpakasala sia batok sa Ginoo , nagsunod sa malaut nga ginhimo ni Haring Jeroboam nga anak ni Nebat, nga nagdala sa Israel sa pagpakasala.
25: Ang isa ka opisyal sang mga hangaway ni Pecaya nga si Peca nga anak ni Remalias, nagplano batok sa hari upod sa singkwenta ka lalaki halin sa Galaad. Ginpatay nila si Pecaya sa nasulod nga pamakod sang palasyo sa Samaria, kag nagbulos si Reca sa iya subong hari.
26: Ang tanan nga ginhimo ni Pecaya nasulat sa Maragtas sang mga Hari sang Israel .
27: Sa ika-52 nga tuig sang paggahom ni Haring Uzias sang Juda, si Peca nga anak ni Remalias nanginhari sang Israel, kag naggahom sia sa Samaria sa sulod sang baynte ka tuig.
28: Nagpakasala sia batok sa Ginoo , nagsunod sa malaut nga ginhimo ni Haring Jeroboam nga anak ni Nebat, nga nagdala sa Israel sa pagpakasala.
29: Sa panahon nga si Peca amo ang hari, si Tiglat-piliser, ang hari sang Asiria nag-agaw sang mga siudad sang Ijon, Abel-Bet-Maaca, Janoa, Kedes, kag Hasor, kag ang mga kadutaan sang Galaad, Galilea, kag Neftali, kag gindala ang mga tawo sa Asiria subong mga bihag.
30: Sa ika-20 nga tuig sang paggahom ni Jotam nga anak ni Uzias subong hari sang Juda, si Oseas nga anak ni Ela nagplano batok kay Haring Peca, ginpatay kag ginbuslan sia subong hari.
31: Ang tanan nga ginhimo ni Peca nasulat sa Maragtas sang mga Hari sang Israel .
32: Sa ikaduha nga tuig sang paggahom ni Peca nga anak ni Remalias subong hari sang Israel, si Jotam nga anak ni Uzias nanginhari sang Juda.
33: Nagaedad sia sing baynte-singko ka tuig kag naggahom sia sa Jerusalem sa sulod sang desi-sais ka tuig. Ang iya iloy amo si Jerusa nga anak ni Sadoc.
34: Si Jotam nga naghimo sing matarong sa panulok sang Ginoo , nagsunod sa ginhimo sang iya amay nga si Uzias.
35: Pero ang mga lugar sa diin ginasimba ang mga diosdios wala niya paglaglaga, kag ang mga tawo nagpadayon sa pagdulot sing mga halad kag nagsunog sing insyenso sa sini nga mga lugar. Si Jotam amo ang nagpatindog sang Naaminhan nga Pwerta sang Templo.
36: Ang tanan nga ginhimo ni Jotam nasulat sa Maragtas sang mga Hari sang Juda .
37: Sa panahon sang iya anay paghari ginpadala sang Ginoo si Haring Rezin sang Siria kag Haring Peca sang Israel sa pagsalakay sang Juda.
38: Si Jotam napatay kag ginlubong sa mga lulobngan sang mga hari sa Siudad ni David, kag ang iya anak nga si Acaz nagbulos sa iya subong hari.