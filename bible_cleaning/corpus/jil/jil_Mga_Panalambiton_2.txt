1: Ang Ginoo sa iya kaakig naglikop sang Sion sing kadulom.
: Ginbayluhan niya ang langitnon nga kadungganan sang mga ginub-an.
: Sa adlaw sang iya kaakig ginbayaan niya bisan ang iya Templo.
2: Ginlaglag sang Ginoo nga wala sing luoyluoy ang tanan nga mga kabarangayan sang Juda,
: kag ginpangguba ang mga pamakod nga nagadepensa sang duta.
: Ginpakahuy-an niya ang ginharian kag ang mga pangulo sini.
3: Sa iya kasingkal ginguba niya ang kusog sang Israel;
: wala sia magtabang sa aton sang mag-abot ang mga kaaway.
: Nangakig sia sa aton kaangay sang kalayo nga nagasunog sang tanan.
4: Kaangay sang kaaway, ginpuntariya niya ang iya mga baslay sa aton.
: Ginpamatay niya ang tanan nga aton ginapabugal kag ginakalipayan.
: Diri sa Jerusalem mabatyagan naton ang iya nagabalingaso nga kaakig.
5: Kaangay sang kaaway, ang Ginoo naglaglag sang Israel;
: ginbilin niya nga guba ang mga pamakod kag ang mga palasyo.
: Nagdala sia sang kasubo sa mga tawo sang Juda sa walay katapusan.
6: Ginrumpag niya ang Templo sa diin ginsimba naton sia.
: Ginpauntat niya ang balaan nga mga adlaw kag mga Adlaw nga Inugpahuway.
: Ang hari kag ang pari nakabatyag sang iya tuman nga kaakig.
7: Ginsikway sang Ginoo ang iya altar kag ginbayaan ang iya balaan nga Templo;
: gintugotan niya ang kaaway sa pagguba sang mga pader sini.
: Nagsinggit sila sa pagdaog, sa diin sang una nagsimba kami sa kalipay.
8: Ang Ginoo nagpamat-od nga ang mga pader sang Sion mapukan;
: gintakos niya ini agod mahibal-an gid ang tanan nga kalaglagan.
: Ang mga tore kag mga pader yara nagapabilin nga guba.
9: Ang mga pwerta nalubong nga guba, ang mga trangka sini nagkalabali.
: Ang hari kag ang dungganon nga mga tawo karon ginbihag.
: Ang Kasugoan wala na ginatudlo, kag ang mga propeta wala na sing mga palanan-awon gikan sa Ginoo .
10: Sa duta ang mga katigulangan sang Jerusalem nagalingkod nga wala nagahambal,
: nga nagabutang sing yab-ok sa ila mga ulo kag nagabayo sing sako.
: Ang pamatan-on nga mga babayi sang Jerusalem nagaduko sang ila mga ulo sa duta.
11: Ang akon mga mata nagapalangharok sa paghibi, ang akon kalag nagapangalisod.
: Tuman ang akon kasubo sa kalaglagan sang akon mga tawo.
: Ang mga kabataan kag mga lapsag nagakalipong sa mga kalsada sang siudad.
12: Nagasinggit sila sa ila mga iloy sa kagutom kag kauhaw.
: Nagakatumba sila sa mga kalsada nga daw napilasan sila,
: kag inanay nga nagakalamatay sila sa sabak sang ila mga iloy.
13: O Jerusalem, siudad nga akon ginapalangga, ano bala ang akon isiling?
: Paano ang akon paglipay sa imo? Wala sing may nag-antos subong sini.
: Ang imo kalalat-an wala sing dulonan subong sang malapad nga dagat, kag wala sing paglaom.
14: Ang imo mga propeta wala sang iban nga ginahambal sa imo kundi mga kabutigan.
: Ang ila wali nagadaya sa imo kag wala nagapakilala sang imo kalautan.
: Nagapatalang sila sa imo paagi sa pagpakilala nga wala ka nagakinahanglan sang paghinulsol.
15: Ang mga tawo nga nagaagi sa siudad nagatulok sa imo nga may pagyaguta.
: Nagalungolungo sila sang ila mga ulo kag nagakadlaw sa ginub-an sang Jerusalem
: Amo bala ini ang matahom nga siudad? Amo bala ini ang bugal sang kalibutan?
16: Ang tanan nimo nga mga kaaway nagayaguta kag nagatulok sa imo nga may pagdumot.
: Nagapanagmot kag nagapanagutsot sila kag nagasiling, Ginlaglag namon ini!
: Amo ini ang adlaw nga amon ginahulat!
17: Ginhimo sang Ginoo ang iya ginplano nga himuon
: Ginlaglag niya kita nga wala sing kaluoy, suno sa iya ginpaandam sa aton sang una nga mga inadlaw.
: Ginpadaog niya ang aton mga kaaway; ginapahalipay sila tungod sa aton pagkapukan.
18: O Jerusalem, patawga ang imo mga pader sa Ginoo!
: Pailiga ang imo mga luha kaangay sang mga suba sa adlaw kag gab-i;
: indi ka mag-untat sa paghibi kag pagpangalisod!
19: Sa bug-os nga gab-i, indi ka mag-untat sa pagbangonbangon sa pagpanawag sa Ginoo;
: isugid ang tanan sa iya, kag magpakitluoy ka
: tungod sa imo mga kabataan nga nagakalipong sa gutom sa tagsa ka pamusod sang mga dalan!
20: Tan-awa, O Ginoo ! Ngaa nga ginasilutan mo kami kaangay sini?
: Ang mga babayi nagakaon sang mga lawas sang mga kabataan nga ila ginahigugma!
: Ang mga pari kag mga propeta ginapamatay sa Templo mismo!
21: Ang mga pamatan-on kag mga tigulang nagahalamyang nga patay sa mga dalan,
: pamatan-on nga mga lalaki kag mga babayi nga ginpamatay sang mga kaaway paagi sa mga espada.
: Ginpamatay mo sila nga wala sing kaluoy sa adlaw sang imo kaakig.
22: Gin-agda mo ang akon mga kaaway sa paghiwat sang kinasadya sang kakugmat sa bug-os ko nga palibot,
: kag sa sadto nga adlaw sang imo kaakig wala sing makapalagyo.
: Ginpamatay nila ang akon mga kabataan nga akon ginsagod kag ginpalangga.