1: Ang Ginoo magalaglag sang duta kag himuon niya ini nga mamingaw. Iya pabaliskaron ang duta kag paalaplaagon ang iya mga pumoluyo.
2: Amo ini ang maabutan sang tagsatagsamga pari kag mga pumoluyo, mga ulipon kag mga agalon, mga manugbakal kag mga manugbaligya, mga manugpautang kag mga manug-utang, mga manggaranon kag mga imol.
3: Ang duta mawagwag kag mabilin sa kalaglagan. Ang Ginoo amo ang naghambal kag matuman ini.
4: Ang duta magamala kag malaya ang mga tanom, ang bug-os nga kalibutan magaluya, ang duta kag ang langit madunot.
5: Ang mga tawo nagdagta sang duta paagi sa ila paglapas sang mga kasugoan sang Dios kag sa ila wala pagtuman sang kasugtanan nga wala sing katapusan nga iya ginhimo sa ila.
6: Gani ang Dios nagpadala sang pagpakamalaut sa paglaglag sang duta. Ang iya pumoluyo nagabayad tungod sang ila ginahimo. Magaamat-amat diutay ang mabilin nga buhi.
7: Ang mga balagon sang ubas magakalaya, kag ang bino magaiwat. Ang mga nagakalipay sang una karon magakasubo,
8: kag ang masadya nga tinukar sang ila mga arpa kag mga bombo magauntat.
9: Wala na sing kinanta sa ila pag-ininom, wala na sing makatilaw sang kanami sini.
10: Ang bug-os nga siudad puno sang kagamo, ang tagsa ka balay sirado agod wala sing makasulod nga tawo.
11: Ang mga tawo nagasinggit sa mga kalsada tungod kay wala na sing bino. Wala na gid sing kinasadya, nadula ang kinalipay sa duta.
12: Ang siudad nalaglag kag ang iya mga pwerta nagkalaguba.
13: Amo ini ang matabo sa tagsa ka pungsod sa bug-os nga kalibutan. Manginkaangay ini sang pagkatapos sang pagpangdugos, nga ang tagsa ka olivo naubosan sang iya mga bunga kag ang katapusan nga mga ubas naipo na.
14: Ang mga mabilin nga buhi magakanta sa kalipay. Ang mga yara sa Nakatundan magasugid sang pagkagamhanan sang Ginoo ,
15: kag ang mga yara sa Sidlangan magadayaw sa iya. Ang mga tawo nga nagaestar sa baybayon magadayaw sa Ginoo , ang Dios sang Israel.
16: Gikan sa malayo nga mga bahin sang kalibutan mabatian naton ang mga ambahanon sang pagdayaw sa Israel, ang matarong nga pungsod.
: Pero ako wala sing paglaom! Nagakag-as ako! Ang mga traidor magapadayon sa pagluib, kag ang ila pagluib magalala nga magalala.
17: Mga pumoluyo sang duta, magpamati kamo sa akon! May mga kakugmat, may mga tugalbong, kag mga siod nga nagahulat sa inyo.
18: Ang bisan sin-o nga maglikaw sa kakugmat mahulog sa tugalbong, kag ang bisan sin-o nga maglikaw sa tugalbong madakpan sa siod. Ang madamol nga ulan magatupa halin sa langit, kag ang mga sadsaran sang duta magatay-og.
19: Ang duta magalitik kag mabuka, kag mapihak.
20: Ang duta mismo magadulingduling kaangay sang hubog, kag magauyog kaangay sang payag nga ginahuyop sang bagyo. Ang kalibutan ginabug-atan sang iya mga sala, mapukan ini kag indi na magbangon liwat.
21: Ang tion magaabot nga ang Ginoo magasilot sang mga kagamhanan sa ibabaw kag sang mga pangulo sa duta.
22: Ang Dios magatipon sang mga hari kaangay sang mga priso sa isa ka buho. Pagabilangguon niya sila tubtob sa tion sang pagsilot sa ila.
23: Ang bulan magadulom, kag ang adlaw indi na magsiga, kay ang Ginoo sang mga hangaway amo ang manginhari. Magagahom sia sa Jerusalem sa Bukid sang Sion, kag ang mga pangulo sang mga tawo makakita sang iya himaya.