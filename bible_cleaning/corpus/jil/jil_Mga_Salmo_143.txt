1: O Ginoo , pamatii ang akon pangamuyo,
: pamatii ang akon mga pag-ampo!
: Matarong ka kag matutom, gani sabta ako!
2: Indi man ako paghukmi nga imo alagad,
: kay wala sing isa nga matarong sa imo atubang.
3: Ang akon kaaway naghingabot sa akon,
: kag naglutos gid sa akon.
: Ginbutang niya ako sa madulom nga bilangguan,
: kag kaangay ako sang mga tawo nga dugay na napatay.
4: Gani sang wala na ako sing sarang mahimo,
: nadulaan gid ako sing paglaom.
5: Ginadumdom ko ang nagliligad nga mga inadlaw,
: ginapanumdom ko ang tanan nga imo nahimo,
: ginahanduraw ko ang tanan mo nga mga binuhatan.
6: Ginabayaw ko ang akon mga kamot sa imo sa pagpangamuyo,
: kaangay sang mamala nga duta ang akon kalag ginauhaw sa imo.
7: Sabta ako karon, O Ginoo !
: Nadulaan na ako sang tanan nga paglaom!
: Indi pagtagoa ang imo kaugalingon sa akon,
: basi manginkaangay ako sang mga nagapanaog sa duta sang mga patay.
8: Nagasalig ako sa imo,
: sa kaagahon pahanumdomon mo ako sang imo mapinadayunon nga gugma.
: Ang akon mga pangamuyo nagalambot sa imo,
: ipakita sa akon ang dalan nga dapat ko agyan.
9: Nagadangop ako sa imo, O Ginoo , agod apinan mo ako,
: luwasa ako sa akon mga kaaway.
10: Ikaw ang akon Dios,
: tudloi ako sa pagtuman sang imo kabubot-on.
: Kabay ang imo Espiritu magmaayo sa akon kag magtuytoy sa akon sa dalan nga walay katalagman.
11: Luwasa ako, O Ginoo , suno sa imo ginsaad,
: sa imo kaayo, tabangi ako sa akon mga kahul-anan!
12: Sa imo paghigugma sa akon, pamatya ang akon mga kaaway,
: kag laglaga ang tanan nga nagapigos sa akon, kay ako imo alagad.