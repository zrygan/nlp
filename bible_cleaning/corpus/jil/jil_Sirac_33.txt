1: Kon ang tawo magtahod sa Ginoo indi sia pag-abtan sang kalautan,
: pagaluwason sia sa gihapon sa mga pagtilaw.
2: Ang maalam nga tawo wala nagadumot sang Kasugoan,
: pero ang tawo nga hipokrito sa iya pagtuman sini
: kaangay sang isa ka sakayan sa tunga sang bagyo.
3: Ang maalam nga tawo nagasalig sa Kasugoan
: kag iya masapwan nga ini masaligan kaangay sang ginsiling sang Dios.
4: Maghanda ka sang imo inughambal kon luyag ka nga may mamati sa imo.
: Gamita ang imo tinun-an sa wala pa ikaw magsabat.
5: Ang balatyagon sang isa ka buangbuang kaangay sang rueda sang karo,
: kag ang iya mga panghunahuna kaangay sang nagatiyog nga ehe.
6: Ang langulango nga amigo kaangay sang lalaki nga kabayo
: nga nagahirihiri bisan sin-o ang magsakay sa iya.
7: Ngaa bala ang isa ka adlaw importante sang sa isa,
: nga ang tagsa ka adlaw sa bug-os nga tuig may kapawa halin sa adlaw?
8: Ang Ginoo amo ang nagpat-od sini,
: ginpat-od niya ang nagkalainlain nga mga panahon kag mga piesta.
9: Ang iban nga mga adlaw iya ginpakamahal kag ginpakabalaan,
: kag ang iban ginhimo niya nga ordinaryo.
10: Ang tanan nga mga tawo naghalin sa duta,
: si Adan gindihon man halin sa duta.
11: Pero sa daku nga kaalam sang Ginoo ginhimo niya sila sing lainlain
: kag ginbutang niya sila sa lainlain nga kahimtangan.
12: Ang iban ginbendisyunan niya kag ginbayaw,
: ang iban ginpakabalaan niya kag ginpapalapit sa iya.
: Ang iban iya ginpakamalaut kag ginpaubos
: kag ginpahalin sa ila mga lugar.
13: Subong nga ang lunang yara sa kamot sang maninihon
: agod dihunon suno sa iya luyag,
: gani amo man ang mga tawo sa mga kamot sang ila Manunuga,
: kag pagahimuon sa ila suno sa ginpat-od niya.
14: Ang maayo amo ang baliskad sang malaut
: kay ang kabuhi amo ang baliskad sang kamatayon,
: amo man ang makasasala, ang baliskad niya amo ang diosnon.
15: Tan-awa ang hinimuan sang Labing Mataas,
: nagaparisparis sila, ang isa baliskad sang isa.
16: Ako amo ang ulihi nga nagpulaw,
: kaangay ako sang nagpanaghaw nga nagasunod sa mga nagapang-ipo sang mga ubas.
: Sa pagbendisyon sang Ginoo nakaabot ako sing una,
: sa pagpuno sang akon pulogaan kaangay sang ila.
17: Dumdoma nga wala ako magpangabudlay para lamang sa akon kaugalingon,
: kundi para sa tanan nga luyag makatuon.
18: Pamati kamo sa akon, mga dungganon, mga pangulo sang katilingban,
: magpamati kamo sa akon sing maayo.
19: Samtang buhi pa ikaw indi pag-itugyan ang imo kaugalingon
: sa anak nga lalaki, sa asawa, sa utod nga lalaki ukon sa abyan.
: Indi pag-ihatag ang imo pagkabutang sa iban,
: basi kon maghinulsol ka, kag bawion mo ini.
20: Samtang buhi pa ikaw kag may ginhawa pa,
: indi ikaw magpagahom sa iban.
21: Mas maayo pa nga ang imo kabataan ang magpangayo sa imo
: sang sa ikaw ang magsalig sa ila.
22: Sa bisan ano nga imo himuon, ikaw ang magdumala
: kag indi pagtugoti nga madagtaan ang imo ngalan.
23: Hulata ang katapusan sang imo kabuhi,
: kag sa tion sang imo kamatayon, ipanagtag ang imo mga pagkabutang.
24: Kalan-on, inughanot, kag mga karga para sa asno,
: kan-on, kag disiplina, kag obra para sa ulipon!
25: Paobraha ang imo ulipon, kag ikaw makapahuway.
: Kon pabay-an mo sia nga wala sing obra magapangita sia sang kahilwayan niya.
26: Ang baka mahanas sa gota kag sa karosa.
: para sa malain nga ulipon yara ang pag-ipit kag ang silot.
27: Paobraha sia, agod indi sia magtinamad,
: kay ang pagkatamad nagatudlo sang tanan nga kalautan.
28: Paobraha sia kay amo ina ang tinutuyo para sa iya,
: kag kon indi sia magtuman sa imo, kadenahi sia.
29: Indi ka mag-estrikto sing tama sa bisan kay sin-o,
: kag indi ka maghimo sang bisan ano nga di-matarong.
30: Kon may isa lang ikaw ka suloguon, kabiga sia pareho sang imo kaugalingon,
: tungod kay ginbakal mo sia sang dugo.
31: Kon may isa lang ikaw ka suloguon, kabiga sia kaangay sang imo utod nga lalaki,
: kinahanglan mo sia subong sang imo kaugalingon.
: Kon pintasan mo kag magpalagyo sia
: sa diin mo sia pagapangitaon?