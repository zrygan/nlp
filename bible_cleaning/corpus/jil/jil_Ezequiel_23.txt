1: Ang Ginoo naghambal sa akon,
2: Tawo nga mamalatyon, sang una anay may duha ka mag-utod nga mga babayi.
3: Sang pamatan-on pa sila, nag-estar sila sa Ehipto, kag didto napierde ang ila pagkadalaga, kag nangin mga babayi sila nga nagabaligya sang ila mga dungog.
4: Ang magulang ginhingalanan kay Ohola, sia amo ang Samaria; kag ang manghod, si Oholiba, sia amo ang Jerusalem. Ginpangasawa ko sila nga duha, kag nagpanganak sila.
5: Bisan si Ohola akon asawa, sa gihapon nagpadayon sia sa pagbaligya sang iya dungog, kag naila sia sa iya mga kahagugma nga mga taga-Asiria.
6: Ini sila mga soldado nga nagauniporme sing pula, gamhanan nga mga tawo kag mataas nga mga opisyales, tanan sila mga gwapo kag pamatan-on nga mga opisyales nga nagasakay sa kabayo.
7: Ginbaligya niya ang iya pagkababayi sa ila tanan, kag ang iya kaulag nagtulod sa iya sa pagdagta sang iya kaugalingon paagi sa pagsimba sang mga diosdios sang mga taga-Asiria.
8: Nagpadayon sia sa pagbaligya sang iya dungog nga iya ginsugoran didto sa Ehipto, sa diin napierde ang iya pagkadalaga. Sang dalagita pa lang sia, ginhuliran sia sang mga lalaki, kag ginhimuslan sia subong isa ka babayi nga nagabaligya sang iya dungog.
9: Gani gintugyan ko sia sa iya mga kahagugma nga mga Asiriahanon nga ginabuangan niya.
10: Ginhublasan nila sia, ginkuha nila ang iya mga anak nga lalaki kag babayi, kag dayon ginpatay nila sia paagi sa espada. Ang iya dinangatan ang ginahambalan sang mga kababayin-an.
11: Nakita ini sang iya utod nga si Oholiba, pero mas sobra pa sia ka lain sang sa iya utod sa iya pagpatuyang bilang isa ka babayi nga nagabaligya sang iya dungog.
12: Sia man naluyag gid sa mga gamhanan nga mga tawo kag mga opisyales nga taga-Asiriamga soldado nga nagaunipormekag sa mga soldado nga nagasakay sa kabayo. Tanan sila mga gwapo kag pamatan-on nga mga lalaki.
13: Nakita ko nga tuman sia kalain nga babayi, kag pareho gid sila sang iya utod nga babayi.
1415: Nagdugang pa gid ang iya pagkalain. Naganyat sia sang mga imahen sang mga opisyales nga taga-Babilonia nga nasinsil sa pader nga napintahan sing pula, nga may mga wagkos sa ila mga hawak kag matahom nga mga turbante sa ila mga ulo.
16: Sang makita niya sila, naila gid sia sa ila, kag nagpadala sia sing mga mensahero sa ila sa Babilonia.
17: Ang mga taga-Babilonia nag-abot sa pagpakighilawas sa iya. Ginhimuslan nila sia, kag nagpaayaw-ayaw sa iya tubtob nga sang ulihi tinak-an sia sa ila.
18: Naghublas sia sa atubangan sang mga tawo kag ginpakilala niya sa tagsatagsa nga sia isa ka malain nga babayi. Ginkangil-aran ko sia subong sang akon pagkangil-ad sa iya utod nga babayi.
19: Nagdugang pa gid ang iya kalain sa pagbaligya sang iya dungog subong sang iya ginhimo sang pamatan-on pa sia didto sa Ehipto.
20: Naila gid sia sa mga lalaki nga sobra ka makihilawason nga ang ila kaibog sa unod kasubong sang kaibog sang asno ukon sang kabayo.
21: Gani, Oholiba, luyag mo himuon liwat ang imo sala nga amo ang pagpakighilawas didto sa Ehipto sang ikaw pamatan-on, sa diin ang mga lalaki naghikap sang imo dughan kag nagpierde ang imo pagkadalaga.
22: Gani karon, Oholiba, ako, ang Ginoo nga Gamhanan, nagasiling sa imo: Natak-an ka na sang imo mga kahagugma, pero paakigon ko sila sa imo kag dalhon ko sila agod libutan nila ikaw.
23: Dalhon ko diri ang tanan nga mga taga-Babilonia kag taga-Caldea, mga tawo halin sa Pekod, Soa, Koa, kag ang tanan nga mga taga-Asiria. Tanan sila mga gwapo kag pamatan-on nga mga opisyales kag gamhanan nga mga tawo. Sila tanan mga opisyales nga may mataas nga palangakuan sa gubyerno kag mga opisyales nga nagasakay sa kabayo.
24: Magasalakay sila sa imo halin sa aminhan nga may madamo nga mga hangaway nga may mga karwahi sa inaway kag may mga karo nga nakargahan sang ila mga balon. Nasangkapan sila sing mga taming kag mga helmet, kag libutan nila ikaw. Itugyan ko ikaw sa ila, kag hukman nila ikaw suno sa ila kaugalingon nga mga kasugoan.
25: Tungod sang akon kaakig sa imo, patilawon ko ikaw sang ila kasingkal. Pagautdon nila ang imo ilong kag ang imo mga dulonggan kag pamatyon ang imo mga kabataan. Huo, kuhaon nila ang imo mga anak nga lalaki kag babayi kag sunogon sila nga buhi.
26: Hublasan ka nila sang imo bayu kag kuhaon nila ang imo mga alahas.
27: Pauntaton ko ang imo pagkaulag kag pagkamakihilawason nga imo ginhimo halin pa sang didto ikaw sa Ehipto. Indi ka na maghandom sang mga diosdios ukon magpanumdom pa nahanungod sang Ehipto.
28: Amo ini ang ginasiling sang Ginoo nga Gamhanan: Itugyan ko ikaw sa mga tawo nga imo ginadumtan kag ginakangil-aran.
29: Kag tungod kay ginadumtan nila ikaw, kuhaon nila ang tanan nga imo ginpangabudlayan, kag bayaan nila ikaw nga hublas. Mabuyagyag ang imo pagkahublas subong sang isa ka malain nga babayi. Ang imo kaulag kag pagpakighilawas
30: amo ang kabangdanan sini. Nanginmalain ikaw nga babayi para sa iban nga mga pungsod kag gindagtaan mo ang imo kaugalingon sang ila mga diosdios.
31: Nagsunod ikaw sang ginhimo sang imo utod nga babayi, gani silutan ko ikaw pareho sa iya.
32: Ang Ginoo nga Gamhanan nagasiling,
: Magainom ka sa kupa sang imo utod nga babayi,
: isa ka kupa nga daku kag madalom.
: Ang tagsatagsa magayubit kag magayaguta sa imo,
: ang kupa puno.
33: Mahubog ka sini kag mapun-an sing kasubo,
: ini ang kupa sang kahadlok kag kalaglagan,
: ang kupa sang imo utod nga Samaria.
34: Pagaimnon mo ini tubtob ang iya mga labod,
: dayon mabuka ini
: kag magapilas sang imo dughan.
: Ako, ang Ginoo nga Gamhanan, amo ang naghambal sini.
35: Gani, amo ini ang ginasiling sang Ginoo nga Gamhanan: Tungod kay nagkalipat kag nagtalikod ka sa akon, magaantos ka tungod sang imo pagkaulag kag pagpakighilawas.
36: Ang Ginoo nagsiling sa akon, Tawo nga mamalatyon, handa ka bala sa paghukom kay Ohola kag kay Oholiba? Isumbong sila tungod sang makahuloya nga mga butang nga ila ginhimo.
37: Nagpakighilawas sila sa mga diosdios kag nagpamatay sang mga anak nga lalaki nga ginpanganak sa akon. Ginhalad nila ang akon mga anak nga lalaki sa ila mga diosdios.
38: Kag indi lamang amo ini ang ila ginhimo. Ginpasipalahan nila ang akon Templo kag ginlapas ang Adlaw nga Inugpahuway nga akon gintangdo.
39: Sa tapos nila mapamatay ang akon mga kaanakan subong mga halad sa mga diosdios, nagkadto sila sa akon Templo sa amo man nga adlaw kag ginpasipalahan nila ini.
40: Kapila gid sila nagpasugat sing mga lalaki halin sa malayo nga lugar, kag nag-abot sila. Ang duha ka mag-utod nga babayi nagpaligo kag nagpatahom sang ila mga mata kag nagsuksok sing mga alahas.
41: Nagpungko sila sa matahom nga katre, kag sa atubang nila may naaman nga lamisa nga may maayo nga mga butang lakip ang insyenso kag lana sang olivo nga akon ginhatag sa ila.
42: Nabatian ang hinugyaw sang madamo nga mga tawo nga gindala halin sa desierto. Ginpasuksokan nila sing mga pulseras ang mga babayi kag ginbutangan sila sang matahom nga mga korona.
43: Kag nagsiling ako nga nagapakighilawas sila sa babayi nga nagdaku sa pagpakighilawas.
44: Nagbalikbalik sila sa sini nga mga babayi nga nagabaligya sang ila dungog. Nagbalikbalik sila kay Ohola kag kay Oholiba, yadtong malain nga mga babayi.
45: Ang matarong nga mga tawo magakondenar sa ila tungod sang ila pagpakighilawas kag pagpamatay tungod kay mga makihilawason sila kag ang ila mga kamot namansahan sang dugo.
46: Amo ini ang ginasiling sang Ginoo nga Gamhanan: Magpatawag ka sing madamo nga mga tawo sa paggubat kag sa pagkuha sang ila mga pagkabutang.
47: Pabay-i sila nga batuhon kag hatukhatokon paagi sa espada, kag pamatyon ang ila mga kabataan, kag sunogon ang ila mga balay.
48: Pauntaton ko ang mga pagpakighilawas sa bug-os nga duta subong nga paandam sa tagsa ka babayi nga indi magpakighilawas subong sang ila ginhimo.
49: Kag kamo nga duha ka mag-utod nga babayi pagasilutan ko tungod sang inyo pagpakighilawas kag pagsimba sa mga diosdios. Dayon makilala ninyo nga ako, amo ang Ginoo nga Gamhanan.