1: Magpanawag ka, Job. Tan-awon mo kon may magsabat.
: May anghel bala nga sarang mo madangpan?
2: Ang pagpangalisod nga may malain nga buot tubtob sa kamatayon
: isa ka kabuangan kag wala sing pulos.
3: May nakit-an ako nga mga buang nga daw maayo ang ila pangabuhi,
: pero sa gilayon ginpakamalaut ko ang ila mga balay.
4: Ang ila mga anak wala gid sing kalig-unan,
: wala sing isa nga magatindog kag magatabang sa ila sa korte.
5: Pagakaunon sang gutom nga mga tawo ang mga patubas sang buangbuang
: bisan gani ang uyas nga nagatubo sa tunga sang mga tunok
: kag ang ginauhaw nga mga tawo magakahisa sang iya manggad.
6: Ang kalautan wala nagatubo sa yab-ok,
: kag ang kagamo wala nagatubo sa duta,
7: kundi ang tawo man ang nagadala sing kagamo sa iya kaugalingon,
: subong nga ang alipalok nagapaibabaw gikan sa kalayo.
8: Kon ako sa imo, madangop ako sa Dios
: kag itugyan ko sa iya ang akon reklamo.
9: Indi naton mahangpan ang dalagku nga mga butang nga iya ginahimo,
: kag wala nagauntat ang iya mga milagro.
10: Nagapadala sia sing ulan sa duta kag
: ginapatubigan ang mga talamnan.
11: Matuod gid nga ang Dios amo ang nagabayaw sang mapainuboson
: kag nagalipay sa mga nagakalisod.
1213: Ginaguba niya ang mga plano sang madaya nga mga tawo,
: kag nagadakop sang maalam nga mga tawo sa ila kaugalingon nga mga padihot,
: sa bagay nga wala sila sing ginahimo nga nagamadinalag-on.
14: Bisan masanag yara sila sa kadulom, kag bisan sa udtong adlaw nagapangapkap sila sa kadudulman.
15: Pero ang Dios nagaluwas sang mga imol sa kamatayon,
: kag nagaluwas sang mga nawad-an sa pagpigos.
16: Nagahatag sia sing paglaom sa imol kag ginapahipos niya ang mga malaut.
17: Malipayon ang tawo nga ginatadlong sang Dios!
: Indi maglain ang imo buot kon ikaw ginasaway sang Makagagahom nga Dios.
18: Ang Dios nagabulong sang mga pilas nga iya ginahatag,
: ang iya kamot nga nagapilas, amo man ang nagaayo sa imo.
19: Sa tanan nga tion luwason niya ikaw sa katalagman,
20: kon mag-abot ang gutom buhion niya ikaw,
: kag sa inaway luwason niya ikaw sa kamatayon.
21: Ang Dios magaluwas sa imo sa mga tawo nga magasugid sing kabutigan,
: luwason niya ikaw kon mag-abot ang kalaglagan.
22: Kadlawan mo ang kalaglagan kag tiggulotom
: kag indi ka magkahadlok sa mga sapat sa talon.
23: Ang mga talamnan nga imo araduhon manginwala sing mga bato,
: kag indi ka pag-anhon sang mga sapat sa talon.
24: Dayon magaestar ka sa imo tolda nga may kalinong,
: kon tan-awon mo ang imo mga karnero, makita mo nga wala sing may nadula.
25: Manginmadamo ang imo mga anak kag makaangkon ikaw sang madamo nga mga kaliwat,
: subong sang mga hilamon sa palahalban.
26: Kaangay sang trigo nga nagagulang tubtob sa tig-alani,
: magakabuhi ikaw sing malawig nga kabuhi.
27: O Job, nahibaluan namon ini sa malawig nga pagtuon.
: Matuod ini, gani karon magpati ka.