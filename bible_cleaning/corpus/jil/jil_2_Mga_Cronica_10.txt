1: Si Rehoboam nagkadto sa Siquem, sa diin ang tanan nga mga tawo sang naaminhan nga Israel nagtipon sa paghimo sa iya nga hari.
2: Si Jeroboam nga anak ni Nebat nagkadto sa Ehipto sa pagpalagyo kay Haring Solomon, pero sang nabatian niya ini nga balita nagbalik sia pauli.
3: Ang mga tawo sang naaminhan nga mga tribo nagpatawag sa iya, kag nagkadto sila tanan sing tingob kay Rehoboam kag nagsiling sa iya,
4: Ang imo amay nagpabudlay gid sa amon. Kon imo pamag-anon ang amon kabudlayan, kag himuon mo nga magmahapos ang amon pangabuhi, kami magaunong sa imo.
5: Nagsabat si Rehoboam, Hatagi ako ninyo sing tatlo ka adlaw sa pagbinagbinag sini. Dayon balik kamo. Gani ang mga tawo naglakat.
6: Si Haring Rehoboam nagpangayo sang laygay sa mga tigulang nga mga tawo nga nag-alagad subong palamangkutan sang iya amay nga si Solomon. Nagpamangkot sia, Ano bala ang laygay nga inyo ihatag sa akon nga isabat ko sa sining mga tawo?
7: Nagsabat sila, Kon ikaw magmaayo sa sining mga tawo, kag magtinguha sa pagpaayon sa ila paagi sa paghatag sang maayo nga sabat, magaalagad sila sa gihapon sa imo.
8: Pero wala niya ginsapak ang laygay sang mga tigulang, sa baylo nagkadto sia sa mga pamatan-on nga katubotubo niya kag iya na sila karon mga palamangkutan.
9: Nagpamangkot sia, Ano bala ang inyo mahatag nga laygay sa akon nga akon himuon? Ano ang isabat ko sa sini nga mga tawo nga nagapangayo nga ang ila kabudlayan pahaganhaganon?
10: Nagsabat sila, Amo ini ang isiling mo sa ila: Ang akon kamalingking daku pa sang sa hawak sang akon amay!
11: Singgana sila, Ang akon amay nagbutang sa inyo sing mabug-at nga mga palas-anon, akon pa gid ini dugangan. Ginhanot niya kamo sing latigo, ako magaputik sa inyo!
12: Sa ikatlo nga adlaw, si Jeroboam kag ang tanan nga mga tawo nagbalik kay Haring Rehoboam suno sa iya ginsiling.
13: Ang hari nagsikway sang laygay sang mga tigulang kag naghambal sa mga tawo sing masakit,
14: suno sa laygay sang mga pamatan-on. Nagsiling sia, Ang akon amay nagbutang sa inyo sang mabug-at nga palas-anon, akon pa gid ini dugangan. Ginhanot niya kamo sing latigo, ako magaputik sa inyo!
15: Ini kabubot-on sang Dios sa pagtuman sang ginsiling sang Ginoo kay Jeroboam nga anak ni Nebat paagi kay Ahias nga propeta nga taga-Silo. Amo ini ang kabangdanan nga ang hari wala magpamati sa mga tawo.
16: Sang makita sang mga tawo nga ang hari indi magpamati sa ila, nagsinggit sila, Ibagsak si David kag ang iya panimalay! Ano bala ang ila nahimo sa aton? Mga tawo sang Israel, pauli kita! Pabay-i lang si Rehoboam sa iya kaugalingon!
: Gani ang tanan nga mga tawo sang Israel nagrebelde,
17: nga ginbayaan si Rehoboam subong pangulo lamang sang mga tawo nga nagaestar sa kadutaan sang Juda.
18: Dayon ginpadala ni Haring Rehoboam si Adoniram nga amo ang gintugyanan sa pagpilit sa mga tawo sa pag-obra, sa pagkadto sa mga Israelinhon, pero ginbato nila sia tubtob mapatay. Sang pagkahibalo ni Rehoboam sini, nagdalidali sia sa pagsakay sa iya karwahi kag nagpalagyo sa Jerusalem.
19: Gani halin sadto nga tion, ang mga tawo sang naaminhan nga ginharian sang Israel nagrebelde batok sa panimalay ni David.