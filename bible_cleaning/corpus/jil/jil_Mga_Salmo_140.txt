1: Luwasa ako, O Ginoo , sa malaut nga mga tawo,
: tipigi ako sa mapintas nga mga tawo.
2: Nagaplano sila sa gihapon sang kalautan,
: nagapadihot sila pirme sing mga inaway.
3: Ang ila mga dila kaangay sang dalitan nga mga man-og,
: ang ila mga pulong kaangay sang dalit sang kobra nga man-og.
4: Apini ako, O Ginoo , sa gahom sang malaut,
: tipigi ako sa mapintas nga mga tawo,
: nga nagaplano sang akon pagkapukan.
5: Ang bugalon nga mga tawo nagbutang sing siod para sa akon,
: naghumlad sila sing mga lambat nga lubid,
: kag nagbutang sila sing mga siod sa alagyan sa pagdakop sa akon.
6: Nagasiling ako sa Ginoo , Ikaw ang akon Dios.
: Pamatii man ang akon pagpangayo sing bulig, O Ginoo !
7: O Ginoo nga akon Dios, makusog ko nga manluluwas,
: gin-apinan mo ako sa adlaw sang inaway.
8: O Ginoo , indi pag-ihatag sa mga malaut ang ila luyag,
: indi pag-itugot nga magmadinalag-on ang ila malaut nga plano.
9: Indi pagtugoti nga magmadinalag-on ang akon mga kaaway,
: himua nga ang ila malain nga plano batok sa akon magbalik sa ila.
10: Kabay nga ang masingkal nga mga baga mahulog sa ila,
: kabay nga ihaboy sila sa buho kag indi na gid makahalin didto.
11: Kabay nga ang mga nagasumbong sa iban sing binutig mapaslawan,
: kabay nga ang kalautan mag-abot sa mapintas nga mga tawo kag maglaglag sa ila.
12: Nahibal-an ko nga ikaw, O Ginoo , nagaapin sa mga imol,
: kag sang kinamatarong sang mga nawad-an.
13: Matuod gid nga ang mga matarong magadayaw sa imo,
: magakabuhi sila sa imo atubang.