1: Ang tanan nga mga tawo sang Israel nagkadto kay David sa Hebron kag nagsiling sa iya, Kadugo mo kami.
2: Sang una, sang si Saul pa ang aton hari, ginpangulohan mo ang mga tawo sang Israel sa inaway, kag ang Ginoo nga imo Dios nagsaad sa imo nga ikaw magapangulo sang iya mga tawo kag ikaw mangin-ila hari.
3: Gani ang tanan nga mga pangulo sang Israel nagkadto kay Haring David sa Hebron. Naghimo sia sing balaan nga kasugtanan sa ila, kag ginhaplasan nila sia subong hari sang Israel, suno sa ginsaad sang Ginoo paagi kay Samuel.
4: Si Haring David kag ang tanan nga mga Israelinhon naglakat kag nagsalakay sang siudad sang Jerusalem. Amo ini ang Jebus sang una, kag ang mga Jebusnon nga amo ang nahauna nga mga pumoluyo sang duta nagaestar pa didto.
5: Ginsingganan sang mga Jebusnon si David nga indi gid sia makasulod sa siudad, pero naagaw ni David ang ila pamakod sa Sion, kag gintawag ini nga Siudad ni David.
6: Si David nagsiling nga ang bisan sin-o nga una makapatay sang Jebusnon manginpangulo sang hangaway! Si Joab nga ang iya iloy amo si Seruya nag-una sa pagsalakay kag nanginpangulo sia.
7: Tungod kay si David nag-estar sa sini nga pamakod, gintawag ini nga Siudad ni David.
8: Ginpatindog niya liwat ang siudad sa palibot sini, sugod sa lugar nga gintampukan sa nasidlangan nga bahin sang bakulod. Ginkaayo ni Joab ang nabilin nga bahin sang siudad.
9: Si David naggamhanan nga naggamhanan, tungod kay ang Ginoo sang mga hangaway nag-upod sa iya.
10: Amo ini ang lista sang isganan nga mga soldado ni David. Upod sa nabilin nga mga tawo sang Israel, ginbuligan sini nga mga soldado si David nga manginhari, kag ginhimo nila ang ila masarangan agod manginmabakod ang iya ginharian suno sa ginsaad sang Ginoo .
11: Ang nahauna amo si Jasobeam, gikan sa kabarangayan ni Hacmon, ang pangulo sang ginatawag Ang Tatlo. Nagpakig-away sia batok sa 300 ka mga tawo kag ginpatay niya sila tanan sang iya bangkaw sa isa lang ka tion.
12: Ang madason nga isganan sa ginatawag Ang Tatlo amo si Eleazar nga anak ni Dodo, gikan sa kabarangayan ni Aho.
13: Upod kay David nagpakig-away sia batok sa mga Filistinhon didto sa Pas-damin. Didto sia sa talamnan sang sebada sang magpalagyo ang mga Israelinhon,
14: gani sia kag ang iya mga tinawo wala maghalin sa tunga sang talamnan kag nagpakig-away sa mga Filistinhon. Ang Ginoo naghatag sa ila sang daku nga pagdaog.
15: Isa ka adlaw ang tatlo sang traynta ka pangulo nga mga soldado nagkadto sa isa ka igang sa diin si David nagpabilin malapit sa Kweba sang Adulam, samtang ang isa ka grupo sang mga Filistinhon naghimo sing Kampo sa Kapatagan sang Refaim.
16: Sadto nga tion, si David yara sa napamakuran nga bakulod, kag ang isa ka grupo sang mga Filistinhon nag-agaw sang Betlehem.
17: Ginhidlaw gid si David kag nagsiling sia, Kon may yara kuntani nga makadala sa akon sing tubig nga ilimnon halin sa bubon nga yara sa pwerta sang Betlehem!
18: Ang tatlo ka isganan nga mga soldado nagsulod sa kampo sang mga Filistinhon, nagtimba sing tubig sa bubon kag gindala ini kay David. Pero indi sia mag-inom sini, kundi gin-ula niya ini subong isa ka halad sa Ginoo ,
19: kag nagsiling sia, Indi gid ako mag-inom sini! Pareho lang ini sang nagainom ako sang dugo sini nga mga tawo nga nagtaya sang ila mga kabuhi! Gani, wala sia mag-inom sini. Amo ini ang mga binuhatan sining tatlo ka isganan nga mga soldado.
20: Ang utod ni Joab nga si Abisai amo ang pangulo sang Isganan nga Katluan. Nagpakig-away sia sa 300 ka mga tawo kag ginpamatay niya sila sang iya bangkaw, kag nanginbantog sia Sa Katluan.
21: Sia amo ang labing bantog sang Sa Katluan, kag nanginpangulo nila sia, pero indi gid sia pareho ka bantog sang sa ginatawag Ang Tatlo.
22: Si Benaya, anak ni Joiada, nga taga-Kabzeel, isa ka isganan nga soldado. Madamo ang iya nahimo nga nagapamatuod sang iya kaisog. Lakip sini, amo ang iya pagpatay sang duha ka bantog nga mga hangaway nga Moabnon. Isa sadto ka adlaw nga nagaulan sang yelo, nagpanaog sia sa buho kag ginpatay ang isa ka leon.
23: Ginpatay man niya ang isa ka Ehiptohanon, isa ka daku nga tawo nga nagataas sing pito kag tunga ka tapak, nga may daku kaayo nga bangkaw. Ginsalakay sia ni Benaya sang baston, gin-agaw niya ang bangkaw sa kamot sang Ehiptohanon, kag gingamit niya ini sa pagpatay sa iya.
24: Amo ini ang maisog nga mga hinimuan ni Benaya, nga isa sang Katluan.
25: Sia amo ang labing maayo sa Katluan, pero indi sia pareho ka bantog sang sa ginatawag, Ang Tatlo. Ginhimo sia ni David nga pangulo sang iya mga gwardya.
2647: Amo ini ang iban nga bantog nga mga hangaway
: Asael, utod ni Joab
: Elhanan, anak ni Dodo nga taga-Betlehem
: Samot nga taga-Harod
: Helez nga taga-Pelet
: Ira, anak ni Iquez nga taga-Tekoa
: Abieser nga taga-Anatot
: Sibecai nga taga-Husa
: Elai nga taga-Aho
: Maharai nga taga-Netofa
: Heled, anak ni Baana nga taga-Netofa
: Itai, anak ni Ribai nga taga-Gebeat nga sakop sang Benjamin
: Benaya nga taga-Pirathon
: Hurai nga taga-kapatagan malapit sa Gaas
: Abiel nga taga-Arba
: Azmavet nga taga-Bahurim
: Eliaba nga taga-Saalbon
: Hasem nga taga-Gison
: Jonatan, anak ni Sage nga taga-Arar
: Ahiam, anak ni Sacar nga taga-Arar
: Elifal, anak ni Ur
: Hefer nga taga-Mequerat
: Ahias nga taga-Pelon
: Hezro nga taga-Carmel
: Naharai, anak ni Ezbai
: Joel, utod ni Natan
: Mibar, anak ni Hagri
: Selec nga taga-Amon
: Naarai nga taga-Beerot; sia amo ang manugdala sang hinganiban ni Joab nga ang iya iloy amo si Seruya
: Ira kag Gareb nga taga-Itri
: Urias nga Hethanon
: Zabad, anak ni Alai
: Adina, anak ni Siza, isa sia ka kilala nga katapo sang tribo ni Ruben kag may kaugalingon sia nga grupo sang katluan ka hangaway
: Hanan, anak ni Maaca
: Josafat nga taga-Mithan
: Uzias nga taga-Astarot
: Sama kag Jeiel, mga anak ni Hotam nga taga-Aroer
: Jediael kag Joha, mga anak ni Simri nga taga-Tiz
: Eliel nga taga-Mahava
: Jeribai kag Josabia, mga anak ni Elnaam
: Itma nga taga-Moab
: Eliel, Obed, kag Jaasiel nga taga-Soba