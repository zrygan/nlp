1: Ang Ginoo nagasiling,
: Palapit ang tagsatagsa nga ginauhaw,
: yari ang tubig!
: Dali kamo nga mga wala sing kwarta,
: magbakal sing kalan-on kag magkaon!
: Dali kamo, magbakal sing bino kag gatas,
: wala ini ginapabayari!
2: Ngaa magasto kamo sing kwarta sa indi kalan-on?
: Ngaa gastuhon ninyo ang inyo mga sweldo, sa mga butang nga indi makabusog?
: Pamati kamo sa akon kag tumana ang akon ginasiling,
: kag mabusog kamo sang labing maayo sa tanan nga pagkaon.
3: Karon pamati kamo, mga tawo ko, kag palapit kamo sa akon,
: dali kamo sa akon, kag makaangkon kamo sing kabuhi!
: Magahimo ako sing walay katapusan nga kasugtanan sa inyo,
: kag ihatag ko sa inyo ang mga kaayuhan nga ginsaad ko kay David.
4: Ginhimo ko sia nga manugdumala kag pangulo sang mga kapungsoran,
: kag paagi sa iya ginpakita ko sa ila ang akon pagkagamhanan.
5: Karon ipatawag ninyo ang iban nga mga kapungsoran
: nga sang una wala makakilala sa inyo,
: pero karon magaabot sila nga nagadalagan sa pagbuylog sa inyo!
: Ako, ang Ginoo nga inyo Dios, ang balaan nga Dios sang Israel,
: magabuot nga mahanabo ini tanan,
: pasidunggan ko kamo kag dayawon.
6: Dangop kamo sa Ginoo , kag magpangamuyo sa iya,
: samtang malapit pa sia.
7: Ang mga malaut magbiya sang ila malaut nga pagginawi,
: kag magbaylo sang ila mga panghunahuna.
: Pabalika sila sa Ginoo nga aton Dios,
: maluloy-on sia, kag mapinatawaron.
8: Ang Ginoo nagasiling, Ang akon mga panghunahuna indi pareho sang inyo mga panghunahuna,
: kag ang akon mga pagginawi indi pareho sang inyo mga pagginawi.
9: Subong nga ang mga langit mataas sang sa duta,
: amo man ang akon mga pagginawi kag mga panghunahuna mas mataas sang sa inyo.
10: Ang akon pulong kaangay sang yelo kag ulan
: nga nagahalin sa langit sa paghatag sing tubig sa duta.
: Magapatubo ini sang mga tanom,
: nagahatag ini sing binhi nga inugtanom kag kalan-on agod kaunon.
11: Amo man ang pulong nga akon ginahambal,
: indi ini mapaslawan sa paghimo sang akon ginaplano,
: magahimo ini sang tanan nga akon tinutuyo.
12: Magahalin kamo sa Babilonia nga may kalipay,
: pagatuytoyan kamo sa paggwa sa siudad nga indi maano.
: Ang mga kabukiran kag ang mga kabakuloran sa hinali magakinanta
: kag ang mga kakahuyan magahinugyaw.
13: Ang mga kahoy nga sipres magatubo sa diin ang mga sapinit karon nagatubo,
: ang mga kahoy nga mirto magatubo sa baylo sang mga talungon.
: Mangin-isa ini ka tanda nga walay katapusan,
: isa ka pahanumdom nga ako, ang Ginoo , amo ang naghimo sini.