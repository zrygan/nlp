1: Sa wala pa masalakay sang hari sang Ehipto ang Gaza, ang Ginoo naghambal sa akon nahanungod sa Filistia.
2: Nagsiling sia
: Tan-awa! Ang mga tubig nagataas sa aminhan,
: kag magailig ini kaangay sang isa ka suba nga nagabaha.
: Magalapaw ini sa duta, kag sa tanan nga yara sa duta,
: sa mga siudad, kag sa mga tawo nga nagaestar didto.
: Ang mga tawo magapangayo sing bulig,
: ang tagsatagsa sa duta magahibi sing mapait.
3: Mabatian nila ang mga lapaklapak sang mga kabayo,
: ang kinalas sang mga karwahi,
: ang gahod sang mga kariton.
: Ang mga ginikanan indi na magbalikid sa ila mga kabataan,
: ang ila mga kamot magahuyhoy sa ila mga kilid.
4: Ang tion nag-abot sa paglaglag sang Filistia,
: sa pagtapna gikan sa Tiro kag Sidon
: sang tanan nga bulig nga nabilin.
: Ako, ang Ginoo , magalaglag sang mga Filistinhon,
: sang tanan nga nag-abot gikan sa mga baybayon sang Creta.
5: Ang daku nga kalisod nag-abot sa mga tawo sang Gaza,
: kag ang mga tawo sang Askelon naghipos.
: Tubtob pa bala san-o ang paglalaw sang mga nabilin sang Filistia?
6: Nagasinggit kamo, Espada sang Ginoo !
: Tubtob pa bala san-o ang pagpanglabo mo?
: Balik ka sa imo tagob,
: magpabilin didto kag magpahuway!
7: Pero paano bala ang pagpahuway sini,
: kon ginhatagan ko ini sing bulohaton nga himuon?
: Ginsugo ko ini sa pagsalakay sang Askelon,
: kag sang mga tawo nga nagaestar sa baybayon.