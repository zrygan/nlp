1: Ang Ginoo nagsiling sa akon,
2: Tawo nga mamalatyon, tan-awa ang mga bukid sang Israel kag ihatag sa ila ang akon mensahe.
3: Singgana ang mga kabukiran sang Israel sa pagpamati sa pulong sang Ginoo nga Gamhanansa pagpamati sa ginasiling ko, ang Ginoo nga Gamhanan, sa mga kabukiran, sa mga kabakuloran, sa mga iligan sang tubig, kag sa mga kapatagan: ako magapadala sing espada sa paglaglag sang mga lugar sa diin ang mga tawo nagasimba sa mga diosdios.
4: Ang mga altar pagagub-on kag ang mga ginasunogan sang insyenso pagabuk-on. Ang tanan nga mga tawo didto pagapatyon sa atubangan sang ila mga diosdios.
5: Pagalaptahon ko ang mga bangkay sang mga tawo sang Israel, pagalaptahon ko ang ila mga tul-an sa palibot sang mga altar.
6: Ang tanan nga mga siudad sang Israel pagagub-on, agod ang tanan nila nga mga altar kag mga diosdios pagadugmokon, ang ila mga altar nga ginasunogan sang insyenso pagabuk-on, kag ang tanan nila nga ginhimo mawala.
7: Ang mga tawo pamatyon bisan diin, kag ang mga nabilin nga buhi magakilala nga ako amo ang Ginoo .
8: Tugotan ko nga ang iban makapalagyo gikan sa pagpamatay kag magaalaplaag sa mga kapungsoran,
9: sa diin magaestar sila subong mga bihag. Didto magadumdom sila sa akon, kag mahibal-an nila nga ako nagsilot sa ila kag nagpakahuya sa ila tungod kay ang ila di-matinuohon nga mga tagipusoon nagsikway sa akon, kag ginpasulabi nila ang mga diosdios sang sa akon. Kag pagabasulon nila ang ila kaugalingon tungod sang malaut kag makahuloya nga mga butang nga ila ginhimo.
10: Magakilala sila nga ako amo ang Ginoo , kag ang akon mga paandam indi mga pamahog lamang.
11: Ang Ginoo nga Gamhanan nagsiling, Lubaga ang imo mga kamot! Ipudagpudag ang imo mga tiil! Panalambiton ka sa kasubo tungod sang tanan nga mga kalautan kag mga kangil-aran nga ginhimo sang mga Israelinhon. Magakalamatay sila sa inaway, sa gutom, kag sa balatian.
12: Ang yadto sa malayo magamalasakit kag magakalamatay. Ang yari sa malapit magakalamatay sa inaway. Ang mabilin nga buhi magakalamatay sa gutom. Mabatyagan nila ang gahom sang akon kaakig.
13: Ang mga bangkay magalalapta upod sa mga diosdios sa palibot sang mga altar, sa tagsa ka mataas nga bakulod, sa ibabaw sang tagsa ka bukid, sa idalom sang tagsa ka madabong nga kahoy, sa tagsa ka daku nga kahoy nga terebinto, kag sa tagsa ka lugar sa diin nagasunog sila sing mga halad sa ila mga diosdios. Dayon ang tagsatagsa magakilala nga ako amo ang Ginoo .
14: Lambuton ko gid sila kag laglagon ang ila pungsod. Ang ila duta manginlamgod halin sa nabagatnan nga desierto tubtob sa siudad sang Ribla sa aminhan. Wala sing lugar nga ginaestaran sang mga Israelinhon nga indi malakip sini. Dayon ang tagsatagsa magakilala nga ako amo ang Ginoo .