1: Ang imo di-mamalatyon nga espiritu yara sa tagsa sa ila,
2: gani imo ginasaway sing may kalulo ang mga nagapakasala batok sa imo. Ginapahanumdom mo sila sang ila ginabuhat kag imo sila ginapaandaman natungod sini agod nga ila bayaan ang ila malaut nga mga pagginawi kag magsalig sila sa imo, O Ginoo.
34: Imo ginkangil-aran ang mga tawo nga nag-estar sadto anay sa imo balaan nga duta tungod kay nagbuhat sila sang makahuloya nga mga butang: nagpangabuhi sila sa tunga sang pagtuo sa mga engkanto kag nagbuhat sila sang yawan-on nga pagsimba,
5: nagpamatay sila sang mga kabataan nga wala sing luoyluoy kag nagkaon sila sang lawas kag nag-inom sila sang dugo sang mga tawo. Nanginkatapo sila sa likom nga mga seremonya
6: sa diin ginpamatay sang mga ginikanan ang ila wala sing mahimo nga mga kabataan. Kabubot-on mo nga ang amon mga katigulangan maglaglag sining mga tawo,
7: agod nga ang duta nga imo ginpakamahal sa tanan nga kadutaan nagakabagay nga estaran sang imo mga tawo.
8: Pero bisan sa sini, ginpakita mo ang imo kaluoy sa ila mga kaaway, tungod kay mga tawo lamang sila. Imo ginpadala ang mga putyokan una sa imo mga hangaway sa pagpamatay sa mga kaaway sa inanay.
9: Kuntani ginpalutos mo sa mga matarong ang mga di-diosnon paagi sa inaway; imo kuntani sila ginpapas sa labing madali paagi sa talunon nga mga sapat ukon paagi sa isa mo lamang ka maisog nga pagmando.
10: Pero sa pihak nga bahin imo ginbuhat sa inanay nga paagi ang imo pamatbat agod nga imo sila mahatagan sing kahigayunan sa paghinulsol, walay sapayan nga imo nahibaluan nga nagikan sila sa malaut nga kaliwat, nga mga malaut sila halin pa sang pagbata sa ila, kag indi nila pagbayluhan ang ila kaisipan.
11: Ang bug-os nila nga pungsod ginpakamalaut halin pa sa ginsugoran, kag bisan pa nga wala mo sila ginsiluti tungod sang ila mga sala, ini wala nagakahulogan nga may nahadlukan ikaw.
12: Gintuga mo yadtong malaut nga mga tawo kag wala sing makapangapin sa ila ukon makabasol sa imo paglaglag sa ila. Wala ni isa nga makapangayo kaathagan sang imo ginbuhat ukon makapamatok sa imo paghukom.
13: Ang tanan nga mga butang yara sa idalom sang imo pagtatap, kag wala sing iban pa nga dios nga imo mahatagan katarungan sang imo mga pamat-od.
14: Wala sing hari ukon manuggahom sa duta nga sarang makasumbong sa imo nga wala nagakaigo ang pagsilot mo sa sining mga tawo.
15: Matarong ikaw kag imo ginagamhan sing matarong ang tanan nga mga butang. Wala mo gingamit ang imo gahom sa pagkondenar sang tawo nga wala nagakabagay nga silutan.
16: Ang imo kusog amo ang ginahalinan sang katarungan. Mapakita mo ang kaluoy sa tanan tungod kay ikaw ang Ginoo sang tanan.
17: Ginapahayag mo ang imo kusog kon ang mga tawo magpangduhaduha sang imo himpit nga gahom, kag imo ginasilutan ang bisan sin-o nga nakahibalo sang imo gahom pero wala niya ini ginasapak.
18: Bisan nga wala sing latid ang imo gahom, maluloy-on ikaw nga hukom. Sa imo luyag imo kami mahukman pero sa baylo imo kami ginagamhan nga naupdan sang daku nga pagpailob.
19: Paagi sa imo mga buhat, gintudloan mo ang imo mga tawo nga ang matarong nga tawo dapat man magmaluloy-on. Ginhatagan mo sing daku nga paglaom ang imo mga tawo paagi sa pagtugot sa ila sa paghinulsol sang ila mga sala.
20: Mainandamon kag mapailubon ikaw sa pagsilot sa mga kaaway sang imo mga tawo, bisan pa nga takos sila nga mapatay, imo sila ginhatagan sing kahigayunan sa pagbiya sang ila makasasala nga mga pagginawi.
21: Pero estrikto ikaw sa paghukom sang imo mga tawo bisan pa nga nagbuhat ikaw sing mga kasugtanan sa ila mga katigulangan kag nagsumpa nga hatagan mo sila sing maayo nga mga butang.
22: Sa pagkamatuod, ginasilutan mo kami, pero ang silot mo sa amon mga kaaway 10,000 ka pilo sang sa amon, agod nga sa amon paghukom sa iban, amon madumdoman ang imo kaayo kag sa tion nga pagahukman kami, magapaabot kami sang kaluoy.
23: Kag gani imo ginsakit ang mga buangbuang nga nagpangabuhi sing malaut, ginsakit mo sila paagi sa mga makahaladlok nga mga butang nga ila ginsimba.
24: Nagpalayo sila sa kamatuoran kag ila ginsimba ang labing makahaladlok kag makangilil-ad nga mga sapat. Madali sila nga nahaylo kasubong sang magamay nga mga kabataan.
25: Gani, imo sila ginsilutan tungod sang ila pagkahangag, kag ang imo paghukom nagbuhat sa ila nga daw mga buangbuang.
26: Diutay yadto nga paghukom, pero ang mga wala nagpamati sa imo mga paandam nagakabagay sa pagbatyag sang tama kabug-at nga paghukom sang Dios.
27: Sang silutan mo sila paagi sa sadto nga mga sapat nga ila ginkabig subong mga dios, naghinakit sila kag ila natalupangdan nga ang matuod nga Dios amo sia nga sa masunson ila ginpamatukan nga kilalahon. Gani nag-antos sila sang katapusan nga silot.