1: Ang Ginoo naghambal sa akon,
2: Tawo nga mamalatyon, pakamalauta ang pungsod sang Edom.
3: Singgana ang mga tawo nga ako, ang Ginoo nga Gamhanan, nagasiling
: O Bukid sang Edom, ako ang imo kaaway!
: Himuon ko ikaw nga mamingaw nga desierto.
4: Panggub-on ko ang imo mga siudad
: kag ang imo duta manginmamingaw,
: dayon makilala mo nga ako amo ang Ginoo .
5: Ikaw pirme ang kaaway sang Israel, kag ginapapatay mo ang iya mga tawo sa tion sang kalalat-an, sa tion sang katapusan nga silot sang ila mga sala.
6: Gani, karon, samtang ako, ang Ginoo nga Gamhanan, ang Dios nga buhi, ang kamatayon amo ang imo maabutan kag indi ikaw makapalagyo. Nakasala ikaw sa pagpatay kag ikaw pagapatyon man.
7: Himuon ko ang kabakuloran sang Edom nga desierto kag pamatyon ang tagsatagsa nga nagaagi sa sini.
8: Pun-on ko ang mga kabukiran sang mga bangkay, kag ang mga bangkay sang mga nagkalamatay sa inaway magalalapta sa mga kabakuloran kag mga kapatagan.
9: Himuon ko ikaw nga mamingaw sa walay katapusan, kag wala sing magaestar liwat sa imo mga siudad. Dayon makilala mo nga ako amo ang Ginoo .
10: Nagsiling ka nga ang duha ka pungsod, ang Juda kag Israel, kag ang ila mga duta imo kag imo ini panag-iyahan, bisan ako, ang Ginoo , amo ang ila Dios.
11: Gani, subong ako, ang Ginoo nga Gamhanan, amo ang Dios nga buhi, balusan ko ang imo kaakig, kahisa, kag dumot batok sa akon mga tawo. Mahibal-an nila nga ako nagasilot sa imo tungod sang imo ginhimo sa ila.
12: Dayon mahibal-an mo nga ako, ang Ginoo , nakabati sang imo paghikay nga ang mga kabukiran sang Israel mamingaw, kag imo ini halunhonon.
13: Nabatian ko ang imo binuang kag hinambog nga paghambal batok sa akon.
14: Ang Ginoo nga Gamhanan nagasiling, Himuon ko ikaw nga tama kamingaw sa bagay nga ang bug-os nga kalibutan magakalipay sa imo pagkapukan,
15: subong sang imo pagkalipay sang pagkalaglag sang Israel, ang akon ginapanag-iyahan. Ang mga kabukiran sang Seir kag ang tanan nga kadutaan sang Edom manginmamingaw. Dayon makilala sang tanan nga ako amo ang Ginoo .