1: Apini ako, O Dios, kay nagadangop ako sa imo agod indi maano.
2: Nagasiling ako sa Ginoo , Ikaw ang akon Ginoo,
: kag ang tanan ko nga kaayuhan nagikan sa imo.
3: Daw ano kaayo ang mga matutom nga katawhan sang Ginoo !
: Daku gid ang akon kalipay sa pagpakig-upod sa ila.
4: Ang mga nagadasudaso sa pagdangop sa iban nga mga dios
: nagadala sing madamo nga mga kalalat-an sa ila kaugalingon.
: Indi ako magpakigbahin sa ila mga paghalad,
: indi ako magsimba sa ila mga dios.
5: Ikaw, O Ginoo , ang tanan para sa akon,
: kag imo ako ginahatagan sang tanan ko nga kinahanglanon,
: yara sa imo mga kamot ang akon palaabuton.
6: Daw ano kanami sang imo mga ginhatag sa akon,
: daw ano gid kaayo sa ila!
7: Nagadayaw ako sa Ginoo , tungod kay ginatuytuyan niya ako,
: kag sa kagab-ihon ang akon konsensya nagapaandam sa akon.
8: Ginadumdom ko ang Ginoo sa tanan nga tion nga yara sia sa tupad nakon,
: malapit sia, kag wala gid sing may makatublag sa akon.
9: Gani puno ako sing kalipay kag kasadya,
: kag pat-od gid nga may kalig-unan ako sa tanan nga tion,
10: tungod kay ginaapinan mo ako gikan sa gahom sang kamatayon.
: Nag-alagad ako sa imo nga may katutom,
: kag indi mo ako pagpabay-an sa kalibutan sang mga patay.
11: Ipakita mo sa akon ang dalan nga nagapadulong sa kabuhi,
: ang imo presensya nagapuno sa akon sing kalipay.
: kag nagahatag sa akon sing kasadya nga wala sing katapusan.