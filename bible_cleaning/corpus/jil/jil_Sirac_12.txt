1: Kon maghimo ka sang isa ka maayo nga buhat talupangda anay kon para kay sin-o ginahimo mo ini,
: dayon pagakilalahon ang imo kaayo.
2: Ang isa ka maayo nga binuhatan para sa tawo nga nagatahod sa Dios,
: pagabalusan sang tawo nga ginhimuan sini, ukon sang Labing Mataas.
3: Wala sing maayo nga nagaabot sa tawo nga nagapadayon sa paghimo sing malaut
: ukon sa tawo nga wala gid nagahatag sa mga kubos.
4: Maghatag ka sa tawo nga nagatahod sa Dios, pero indi ka gid magbulig sa makasasala.
5: Maghimo ka sing maayo sa mapainuboson nga tawo, indi ka maghatag bisan ano sa di-diosnon nga tawo.
: Indi sia paghatagi sing kalan-on, bisan diutay lang.
: Basi magbakod pa sia sang sa imo,
: dayon doble pa nga kalainan ang imo batunon
: sa baylo sang mga kaayuhan nga imo ginhimo sa iya.
6: Kay ang Labing Mataas nagakangil-ad sang mga makasasala
: kag magatimalos sa mga malaut.
7: Maghatag ka sa maayo nga tawo,
: pero indi ka gid magbulig sa makasasala.
8: Sa kauswagan indi mo makilala ang isa ka matuod nga abyan,
: pero sa kabudlayan indi matago ang kaaway.
9: Kon maayo ang kahimtangan sang isa ka tawo, ang mga kaaway niya nagakasubo,
: pero sa mga panahon sang kabudlayan, bisan ang iya mga abyan nagabiya sa iya.
10: Indi ka gid magsalig sa kaaway,
: subong nga ang tuktok nagaut-ot sang bronsi amo man ang kalain niya.
11: Bisan magpakita sia nga mapainuboson kag mainalagaron,
: mag-andam ka, kag bantayi ang imo kaugalingon batok sa iya!
: Halungi ang imo kaugalingon sa iya, kaangay sang espeho nga imo ginatinluan
: kay nagalubog ini liwat.
12: Indi sia pag-ibutang sa imo tupad,
: kay basi iya ikaw pukanon kag agawon ang imo lugar.
: Indi sia pagpapungkoa sa imo tuo,
: kay basi iya pagahandumon ang imo kaugalingon nga pungkoan,
: kag sa ulihi makita mo ang kamatuoran sang akon mga pulong,
: kag madumdoman mo ang akon pagpaandam nga may paghinulsol.
13: Sin-o bala ang nagakaluoy sa isa ka manug-anta sang man-og kon buntogon sia sini,
: kag sa isa ka manug-anta sang sapat nga talunon kon sia pagakagton?
14: Amo man ang nagaupod sa malain nga mga tawo
: kag nagabuylog sa kalautan nga ginahimo sang iban.
15: Ayhan magaunong sia sa imo sa malip-ot nga tion,
: pero kon imo sia paslawon, ang iya pagpakig-abyan indi magpadayon.
16: Ang kaaway may dugos sa iya mga bibig,
: pero sa iya tagipusoon nagapahito sia sa pagtikwang sa imo sa kalog.
: Ayhan may luha sia sa iya mga mata,
: pero hatagi sia sing kahigayunan kag indi sia magkahadlok sa pagpatay.
17: Kon abtan ka sing mga kalalat-an, makita mo sia didto nga una pa sa imo.
: Nagapakunokuno sa pagbulig, pero handa sa pagbutong sang imo mga tiil paidalom.
18: Dayon magalungolungo sia sang iya ulo kag magapamalakpak sang iya mga kamot
: kag magapalapta sang kutsokutso, nga nagapakita sang iya matuodtuod nga kolor.