1: Ginadayaw ko ikaw, O Dios,
: indi ka maghipos!
2: Ang malaut nga mga tawo kag mga butigon naglibak sa akon,
: nga nagasugid sing kabutigan nahanungod sa akon.
3: Malaut nga mga butang ang ginahambal nila batok sa akon,
: ginapakalain nila ako sa walay kabangdanan.
4: Ginakontra nila ako, bisan nga ginahigugma ko sila,
: kag nagpangamuyo ako para sa ila.
5: Ginbalusan nila sing malaut ang akon kaayo,
: kag sang dumot sa baylo sang akon gugma.
6: Magpili ka sing malaut nga tawo sa paghukom sa akon kaaway,
: kag ipasumbong sia sa isa sang iya mga kasumpong.
7: Kabay nga hukman sia kag masapwan nga nakasala,
: kabay nga bisan ang iya pangamuyo kabigon nga sala!
8: Kabay nga mapatay sia sa indi madugay,
: kabay nga ang isa ka tawo magakuha sang iya palangakuan!
9: Kabay nga ang iya mga kabataan mailo,
: kag ang iya asawa mabalo!
10: Kabay ang iya kabataan manginmanugpakilimos nga walay paulian,
: kabay nga sila pagatabugon gikan sa mga ginub-an nga ila ginaestaran!
11: Kabay ang iya inutangan magbutong sang tanan niya nga mga pagkabutang,
: kag ang mga dumoluong magkuha sang iya tanan nga mga pinangabudlayan.
12: Kabay nga wala sing may magmaayo sa iya,
: kabay nga wala sing may mag-atipan sang iya mga ilo.
13: Kabay ang tanan niya nga mga kaliwat magkalamatay,
: kag ang iya ngalan malimtan sa madason nga kaliwatan.
14: Kabay nga dumdomon sang Ginoo ang kalautan sang iya mga katigulangan,
: kag indi gid pagpatawaron ang mga sala sang iya iloy.
15: Kabay nga indi pagkalimtan sang Ginoo ang ila mga sala,
: pero kabay nga sila mismo malimtan sing bug-os!
16: Ina nga tawo wala gid magpanumdom sa pagkaluoy,
: kundi ginhingabot niya kag ginpatay
: ang mga imol, ang mga nawad-an kag ang mga maluya.
17: Naluyag gid sia magpakamalaut, kabay nga pakamalauton sia!
: Indi sia luyag magbendisyon, kabay nga wala sing may magbendisyon sa iya!
18: Sa masunson nagapakamalaut sia subong sang pagsuksok niya sang iya bayu,
: kabay nga ang iya mga pagpakamalaut magapanalupsop sa iya lawas kaangay sang tubig,
: kag maglatom sa iya mga tul-an kaangay sang lana!
19: Kabay nga maputos sia sini kaangay sang mga bayu,
: kag maglikop sa iya pirme kaangay sang paha!
20: Kabay manginkaangay sini ang pagsilot sang Ginoo sang akon mga kaaway,
: nga nagahambal sing malaut nga mga butang batok sa akon!
21: Pero, O Ginoo nga akon Dios, buligi man ako suno sa imo ginsaad,
: kag tabangi ako tungod sang kaayo sang imo gugma.
22: Imol ako kag nawad-an,
: nagakasakit gid ang kadadalman sang akon tagipusoon.
23: Madali na lang ako mawala subong sang landong sa kahapunanon,
: ginapalid ako kaangay sang sapatsapat.
24: Ang akon mga tuhod maluya tungod sang kakulang sang pagkaon,
: ang akon lawas maniwang.
25: Kon makita ako sang mga tawo, ginayaguta nila ako,
: nagalungolungo sila sang ila mga ulo sa paghikay.
26: Buligi ako, O Ginoo nga akon Dios,
: luwasa ako tungod sang imo mapinadayunon nga gugma!
27: Ipakilala sa akon mga kaaway
: nga ikaw ang nagaluwas sa akon, O Ginoo .
28: Ayhan pakamalauton nila ako, pero ikaw magabendisyon sa akon.
: Kabay malutos ang mga nagahingabot sa akon,
: kag kabay ako, nga imo alagad, magkasadya.
29: Kabay maputos sang kahuloy-an ang akon mga kaaway,
: kabay nga isuklob nila ang ila kahuloy-an subong sang kunop.
30: Magapasalamat ako sa Ginoo sa mabaskog nga tingog,
: dayawon ko sia sa tunga sang pagtilipon sang mga tawo,
31: tungod kay ginaapinan niya ang makaluluoy nga tawo,
: sa pagluwas sa iya sa mga nagakondenar sa iya sa kamatayon.