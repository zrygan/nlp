1: Amo ini nga mga butang ang indi mo pag-ikahuya,
: kag indi ka magpakasala paagi sa kahadlok kon ano ang hunahunaon sang iban
2: nahanungod sang Kasugoan sang Labing Mataas kag sang iya kasugtanan,
: sang paghukom nga nagakabagay sa mga di-diosnon,
3: sang paghatag sing husto nga husay sa imo upod sa pagpanglakaton,
: sa paghatag sang parti sang imo mga abyan,
4: sang imo husto nga mga talaksan kag timbangan,
: sang imo ganansya nga dalagku ukon magamay,
5: sang imo ganansya sa negosyo,
: sang imo pagdisiplina sing maid-id sang imo mga kabataan,
: sang imo paghanot sa malaut nga ulipon tubtob maggwa ang iya dugo.
6: Sa asawa nga mahilabtanon, maayo nga gamiton mo ang imo kandado,
: kag sa diin may madamo nga mga kamot, trangkahi ang imo mga pagkabutang.
7: Sa bisan ano nga ginapatago sa imo, isipa ini kag timbanga,
: kag ang imo ginagasto kag ginabaton, ilista gid.
8: Indi ka magkahuya sa pagtudlo sang tawo nga ignorante ukon buangbuang
: kag sang isa ka tigulang nga nagaupod-upod sa mga babayi nga imoral.
: Dayon mapakita mo nga ikaw isa ka edukado
: kag maluyagan ka sang tanan.
9: Bisan wala niya ginapasat-om sa iya anak nga babayi, ang amay indi makatulog
: tungod sang iya pakabalaka nahanungod sa iya.
: Kon sia pamatan-on pa, basi indi sia makapamana,
: kon makapamana na sia, basi kon indi sia magmalipayon sa iya bana.
10: Kon birhen pa sia, basi lugoson sia
: kag masapwan nga nagabusong sa poder sang iya amay,
: kag kon may bana na sia, basi kon magluib sia,
: ukon basi man baw-as sia.
11: Kon ang imo anak nga babayi matig-a sing ulo, bantayi gid sia sing maayo,
: agod indi ka pagkadlawan sang imo mga kaaway.
: Libakon ka sang banwa, kag kutsokutsohon
: kag mahuy-an ka sa atubang sang mga tawo.
12: Indi pagtuloka ang tawo tungod sang iya ka gwapo,
: indi ka magpungko upod sa mga babayi,
13: kay ang sapatsapat nagagwa sa mga bayu,
: kag gikan sa babayi nagaabot ang kalautan.
14: Mas maayo pa ang pagkalaut sang isa ka lalaki sang sa kaayo sang isa ka babayi,
: kay ang babayi amo ang nagadala sing kahuloy-an kag pagtamay.
15: Karon, pahanumdomon ko kamo sang mga binuhatan sang Ginoo,
: kag sugiran ko kamo sang akon nakita.
: Paagi sa mga pulong sang Ginoo ang tanan nahimo
: kag ang tanan nga mga tinuga nagatuman sa iya.
16: Subong nga ang adlaw nga nagasiga nagatan-aw sa tanan nga mga butang,
: amo man ang mga binuhatan sang Ginoo puno sang iya himaya.
17: Ang Ginoo wala maghatag sa iya mga angheles sang gahom
: sa pagsugid nahanungod sang iya mga katilingalahan
: nga gintuga sing malig-on sang Makagagahom nga Ginoo
: agod ang kalibutan mapasad sing malig-on sa iya himaya.
18: Gintungkad niya ang kadagatan kag ang tagipusoon sang tawo,
: kag nakahibalo sia sang ila dayaon nga mga paagi.
: Kay ang Labing Mataas nakahibalo sang tanan,
: kag nakahangop sang mga tanda sang mga panahon.
19: Ginapahayag niya ang nagligad kag ang palaabuton,
: kag ginapakita niya ang tinago nga mga butang.
20: Wala sing panghunahuna nga makalikaw sa iya,
: wala sing pulong nga matago sa iya.
21: Ginpahamtang niya ang dalagku nga mga binuhatan sang iya kaalam,
: kag nagikan sia sa walay katapusan tubtob sa walay katapusan.
: Wala sing sarang madugang, ukon mabuhin sa iya,
: kag wala sia kinahanglan sing laygay.
22: Daw ano katahom sang iya mga hinimuan,
: daw ano ka makagalanyat sa mata!
23: Sila tanan nagakabuhi kag nagapadayon sa walay katapusan,
: sa bisan ano nga kahimtangan, sila tanan nagatuman sa iya.
24: Ang tanan nga mga butang nagaparisparis, ang isa lain sa isa,
: kag wala sia sing nahimo nga may depekto.
25: Ang isa nagabulig sa kaayo sang isa;
: sin-o bala ang matak-an sa pagtan-aw sang iya himaya?