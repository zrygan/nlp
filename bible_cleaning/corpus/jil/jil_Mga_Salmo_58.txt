1: Nagahatag bala kamo sing matarong nga pamatbat, kamo nga mga pangulo?
: Nagahukom bala kamo sing matarong sa tanan nga mga tawo?
2: Wala! Ang ginahunahuna lamang ninyo amo ang kalautan nga inyo himuon,
: kag nagahimo sang pagpakasala nga amo ang mga pagpamintas sa duta.
3: Ang malaut nga mga tawo nagasayop sa bug-os nila nga kabuhi,
: nagabinutig sila halin pa sa adlaw sang ila pagkatawo.
4: Dalitan sila subong sang mga man-og,
: ginatakpan nila ang ila mga dulonggan subong sang bungol nga kobra,
5: nga indi makabati sang tingog sang iya manug-anta,
: ukon sang orasyon sang sampaton nga madyikero.
6: Bingawa ang ila mga ngipon, O Dios, taltala ang mga bangkil sining mapintas nga mga leon!
7: Kabay nga mawala sila kaangay sang tubig nga nagakahubas,
: kabay nga tasakon sila subong sang mga hilamon sa dalan.
8: Kabay nga manginsubong sila sang mga taklong nga nagakatunaw sa maarat nga lunang,
: kabay nga manginkaangay sila sang lapsag nga patay na sang iya pagkatawo nga wala gid makakita sang kapawa.
9: Sa wala pa sila makapanginlaman, ginahagbas sila subong sang kahuykahoy,
: paapukon sila sang Dios sa iya tuman nga kaakig samtang buhi pa sila.
10: Magakalipay ang mga matarong kon makita nila nga ginasilutan ang mga makasasala,
: magaubog sila sa dugo sang mga malaut.
11: Magasiling ang mga tawo, Ginahatagan gid matuod sing balos ang mga matarong,
: may Dios gid matuod nga nagahukom sang kalibutan.