1: Pagadayawon ko ikaw, O Ginoo , sa bug-os ko nga tagipusoon,
: isugid ko ang tanan mo nga makatilingala nga mga binuhatan.
2: Tungod sa imo magaamba ako sing malipayon.
: Magaamba ako sa imo sang pagdayaw, O Labing Mataas.
3: Kon ikaw magpakita, nagapalagyo ang akon mga kaaway,
: nagakapukan sila kag nagakalamatay.
4: Ikaw matarong kag tampad sa imo mga paghukom,
: kag naghukom ka pabor sa akon.
5: Ginkondenar mo ang mga di-diosnon kag ginlaglag mo ang mga malaut,
: indi na gid sila madumdoman.
6: Nalutos na sing dayon ang amon mga kaaway,
: ginlaglag mo ang ila mga siudad,
: kag nalimtan na sila sing bug-os.
7: Pero ang Ginoo hari sa walay katubtoban,
: ginpalig-on niya ang iya trono sa paghukom.
8: Ginagamhan niya ang kalibutan sing matarong,
: nagahukom sia sang mga tawo suno sa katarungan.
9: Dalangpan sang mga ginapigos ang Ginoo ,
: palanaguan sia sa tion sang kinagamo.
10: Ang mga nakakilala sa imo, O Ginoo , magasalig sa imo,
: kay wala mo ginapatumbayai ang mga nagadangop sa imo.
11: Amba kamo sing mga pagdayaw sa Ginoo nga nagagahom sa Sion!
: Isugid sa kapungsoran ang iya binuhatan!
12: Ginadumdom sang Dios ang mga nagaantos,
: wala niya ginakalimti ang ila pagpangayo sing bulig,
: kag iya ginasilutan ang mga nagahimo sing malaut sa ila.
13: Kaluoyi ako, O Ginoo !
: Tan-awa kon daw ano ang pagsakit sang mga nagadumot sa akon!
: Luwasa ako sa kamatayon, O Ginoo ,
14: agod makatindog ako sa atubang sang mga tawo sang Jerusalem
: kag makasugid sa ila sang tanan nga butang nga tungod sini nagadayaw ako sa imo.
: Magahugyaw ako tungod kay ginluwas mo ako.
15: Nagkutkot sing tugalbong ang mga di-diosnon kag sila man lang ang nahulog,
: naghimo sila sing siod kag sila man lang ang nadakop.
16: Ang Ginoo nagpahayag sang iya kaugalingon paagi sa iya matarong nga mga paghukom,
: kag ang mga malaut nasiod sang ila kaugalingon nga mga binuhatan.
17: Kamatayon ang ginapadulongan sang tanan nga malaut,
: sang tanan nga nagasikway sa Dios.
18: Ang mga makaluluoy indi pagpatumbayaan sa gihapon,
: ang paglaom sang mga imol indi mapaslawan sing dayon.
19: Palapit ka, O Ginoo ! Indi ka magpadaog sa mga tawo!
: Tipuna ang mga di-diosnon sa atubang mo kag hukmi sila.
20: Pahadluka sila, O Ginoo ,
: pakilalaha sila nga mga tawo lamang sila.