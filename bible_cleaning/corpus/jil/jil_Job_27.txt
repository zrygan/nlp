1: Kag sa liwat nagpadayon sa paghambal si Job
2: Nagapanumpa ako sa Dios nga buhi kag Makagagahom,
: nga wala nagahatag sang akon kinamatarong kag nagapapait sang akon kabuhi,
3: tubtob nga ginahatagan pa ako sang Dios sang ginhawa,
4: ang akon mga bibig indi gid magmitlang sang bisan ano nga malaut,
: kag ang akon dila indi gid maghambal sing butig.
5: Indi gid ako magsiling nga kamo husto,
: tubtob nga buhi pa ako magapamilit gid ako nga wala ako sing sayop.
6: Indi gid ako mag-ako nga ako may sala,
: matinlo ang akon konsensya.
7: Kabay nga ang tanan nga nagasumpong kag nagpakig-away sa akon
: pagasilutan kaangay sang mga malaut kag indi matarong nga mga tawo.
8: May paglaom bala sa indi diosnon nga mga tawo
: sa tion nga kuhaon na sang Dios ang ila kabuhi?
9: Kon ang kagamo mag-abot,
: magapamati bala ang Dios sang ila mga pagpanawag?
10: Ang kalipay nga ginahatag sang Dios nga Makagagahom amo kuntani ang ila handumon,
: kag magpangamuyo sila kuntani sa iya sa tanan nga tion.
11: Ipakita ko sa inyo kon daw ano kadako ang gahom sang Dios,
: kag isaysay ko kon ano ang plano sang Dios nga Makagagahom.
12: Pero indi na kinahanglan, kay kamo mismo nakakita sini.
: Gani ngaa nagahambal kamo sing binuang?
13: Amo ini ang paagi sang Dios nga Makagagahom
: sa pagsilot sang malaut kag mapintas nga mga tawo.
14: Ayhan may madamo sila nga mga anak nga lalaki,
: pero sila tanan mapatay sa inaway,
: ang ila mga anak ginakulang sing kalan-on.
15: Ang makaluwas mapatay sa balatian,
: kag bisan ang ila mga balo indi magpangalisod sa ila kamatayon.
16: Ang malaut ayhan may pilak nga indi maisip,
: kag may mga bayu nga sobra sa kinahanglanon.
17: Pero ang maayo nga tawo ang magabayu sini,
: kag ang matarong nga tawo amo ang magakuha sang pilak.
18: Ang malaut nagapatindog sang mga balay
: nga kaangay sang lawa sang damang,
: ukon kaangay sang hayubhayob sang ulipon
: nga nagabantay sang mga talamnan.
19: Sa katapusan nga tion magatulog sila nga manggaranon pa,
: pero sa pagmata nila masapwan nila nga imol na sila.
20: Ang kakugmat magaabot kaangay sang hinali nga baha,
: ang hangin sa kagab-ihon magapalid sa ila,
21: ang salatan magapalid sa ila gikan sa ila mga ilistaran,
22: magahuyop ini sa ila nga wala sing luoyluoy,
: samtang nagatinguha gid sila sa pagpalagyo.
23: Ang hangin nagabagrong sa pagyaguta sa ila samtang nagadalagan sila,
: nga nagapakugmat sa ila sang iya makahalalit nga kusog.