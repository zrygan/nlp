1: Anak ko, nakasala ka bala? Indi na ini paghimua liwat,
: kundi magpangayo ka sing kapatawaran tungod sang imo nagliligad nga mga kasal-anan.
2: Maglikaw ka sa sala subong sang imo paglikaw sa man-og,
: kay kon magpalapit ka, buntogon niya ikaw.
: Ang iya mga ngipon kaangay sang mga ngipon sang leon
: kag makalaglag ini sang kabuhi sang mga tawo.
3: Ang tagsa ka paglapas sang kasugoan kaangay sang isa ka espada nga doble sing sulab,
: nagapilas ini nga indi magpali.
4: Ang pagkahadlok kag ang pagpamigos magadula sang mga manggad,
: amo man ang bugalon nga tawo, madulaan sang iya mga pagkabutang.
5: Ang Ginoo nagapamati sang pag-ampo sang imol nga tawo
: kag ang iya paghukom nagaabot gilayon.
6: Ang nagakaakig kon sawayon nagalakat sa dalanon sang mga makasasala
: pero ang nagatahod sa Ginoo nagahinulsol sing maminatud-on.
7: Ang palahambal mabantugan bisan diin,
: pero kon magsala sia sa iya hambal mahibal-an ini sang maalam nga tawo.
8: Ang pagpatindog sing balay sa hinulaman nga kwarta
: kaangay sang nagatipon sing mga bato para sa imo kaugalingon nga lulobngan.
9: Ang pagtilipon sang malinapason nga mga tawo kaangay sang isa ka tinumpukan nga mga sagbot,
: ang katapusan sini amo ang nagadabadaba nga kalayo.
10: Ang alagyan sang mga makasasala gintapan kag ginpino nga dalan,
: pero nagapadulong ini sa lulobngan.
11: Ang nagatuman sang Kasugoan nagapugong sang iya panghunahuna,
: ang nagatahod sa Ginoo nagaangkon sing kaalam.
12: Ang tawo nga indi maalam indi matudloan,
: pero may kaalam nga makadugang sang kapaitan sang tawo.
13: Ang ihibalo sang maalam nga tawo magadugang kaangay sang isa ka baha,
: kag ang iya laygay kaangay sang tuboran nga nagaawas.
14: Ang tagipusoon sang buangbuang kaangay sang banga nga nagatubod,
: indi magpabilin sa iya ang iya tinun-an.
15: Kon makabati ang may tinun-an nga tawo sang isa ka maalam nga hulobaton,
: ginadayaw niya ini kag ginadugangan pa gid.
: Kon mabatian ini sang isa ka buangbuang nga tawo,
: ginakadlawan niya ini kag ginatalikdan.
16: Ang pagpamati sa isa ka buangbuang kaangay sang nagapanglakaton nga may mabug-at nga karga,
: pero may kalipay sa pagpamati sa hambal sang maalam nga tawo.
17: Ang katilingban nagabaton sang hambal sang maalam nga tawo,
: kag nagapamalandong sila sang iya ginasiling.
18: Ang kaalam sang buangbuang, kaangay sang isa ka balay nga naguba,
: ang iya ihibalo kaangay sang isa ka tumpok nga halambalanon nga wala niya mahangpan.
19: Para sa buangbuang ang pagtuon kaangay sang mga kadena sa iya mga tiil,
: kaangay sang posas sa iya tuo nga kamot.
20: Ang buangbuang nagaharakhak sing tudotudo,
: pero ang maalam nga tawo nagayuhom lang.
21: Sa maalam nga tawo ang tinun-an kaangay sang isa ka bulawan nga adorno,
: kaangay sang pulseras sa iya tuo nga butkon.
22: Ang buangbuang nagaderetso sa pagsulod sa balay,
: pero ang tawo nga may tinun-an nagahulat sing matinahuron.
23: Ang harasharas nagasid-ing sa sulod sang balay paagi sa pwertahan,
: samtang ang tawo nga may tinun-an nagahulat sa gwa.
24: Indi maayo nga batasan ang pagpamati sa may pwertahan,
: ang tawo nga may pinanilagan nahuya maghimo sini.
25: Ang mga kutsokutsero nagasulit sang ginahambal sang iban,
: pero ang mga maalam nagabinagbinag sang tagsa ka pulong.
26: Ang mga hunahuna sang mga buangbuang mahibal-an sa ila ginahambal
: ang mga ginahambal sang mga maalam nagapakita sang ila mga hunahuna.
27: Kon ang di-diosnon nga tawo magpakamalaut sang iya kaaway,
: ginapakamalaut niya ang iya kaugalingon.
28: Ang kutsokutsero nagadagta sa iya kaugalingon,
: kag tungod sini ginadumtan sia sang iya mga kaingod.