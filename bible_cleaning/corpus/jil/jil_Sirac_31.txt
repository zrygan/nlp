1: Ang manggaranon nga tawo naganiwang tungod kay indi sia makatulog kon gab-i,
: kay ang pagpalibog tungod sang manggad indi makapatulog sa iya.
2: Tungod sang iya pagpalibog indi sia makatulog,
: subong sang malubha nga balatian nga indi makapatulog sang tawo.
3: Ang manggaranon nga tawo nagapangabudlay sa pagtipon sing manggad,
: kag kon magpahuway sia nagapaayaw sia sang tanan nga mga kaayuhan.
4: Ang imol nga tawo nagapangabudlay pero pigado man sa gihapon,
: kag kon magpahuway sia mawad-an sia.
5: Ang paghigugma sa bulawan indi gid matarong,
: ang paghingamo sang tawo sing kwarta magapatalang sa iya.
6: Madamo nga mga tawo ang nalaglag tungod sang bulawan
: kag ila nasugata ang kapahamakan.
7: Ang bulawan isa ka siod sa mga tawo nga nagahamkon gid sini,
: kag ang tagsa ka buangbuang masiod sini.
8: Malipayon ang manggaranon nga wala madagtai sini,
: kag wala nagahimo sang bulawan nga iya handom labaw sa tanan.
9: Ipakita sa amon ina nga tawo kay kami magapanginbulahan sa iya,
: nakahimo sia sing milagro sa tunga sang iya mga kapareho.
10: May yara bala nga nakaagi sini nga pagtilaw kag wala gid sia madagtai?
: Kon amo sarang sia makapabugal!
: May yara bala nga may kahigayunan sa pagpakasala kag wala magpakasala?
: Ukon may kahigayunan sa paghimo sing malaut kag wala niya paghimua ini?
11: Kon amo, magapadayon sia sa pag-uswag,
: kag ang bug-os nga katilingban magakilala sang iya daku nga bulig.
12: Kon magpungko ka sa daku nga punsyon,
: indi ka magdilapdilap kag magsiling,
: Abaw! Kanamit!
13: Dumdoma nga ang mahakog nga mata malain nga butang.
: Wala na sing mahakog pa sa tanan nga mga tinuga kundi ang mata.
: Amo ini ang kabangdanan nga nagaluha ini sa bisan ano lang nga iya makita.
14: Indi pagdab-uta ang tagsa ka butang nga imo makita,
: kag indi ka managil-ot sa kaupod nimo nga mga bisita sa punsyon.
15: Batyaga man ang balatyagon sang imo kaupod
: kag magpatugsiling ka gid sa iya.
16: Kauna ang bisan ano nga ginabutang sa atubang mo subong sang isa ka maayo nga tawo,
: indi ka magdinalukdalok basi kaugtan ka.
17: Bilang maayo nga pamatasan, mag-una ka sa pag-undang
: kag indi ka magpakita nga wala ka mabusog kay magalain ang ila buot.
18: Kon nagakaon ka upod sa madamo nga mga tawo,
: indi ka magdab-ot sing una sa ila.
19: Ang tawo nga may maayo nga tinun-an kontento na bisan sa diutay lang,
: kag indi sia paghapuon kon magtulog sia.
20: Ang tawo nga indi palakaon mahamuok ang katulogon,
: nagabugtaw sia sing aga pa kag maayo ang iya panimuot.
: Pero ang indi matulogan ang di-matunawan,
: kag ang pagsakit sang tiyan, iya sang hakugan.
21: Kon piliton ka sa pagkaon sing tudo,
: maghalin ka sa lamisa kag magsuka kag magaayo ka.
22: Pamati ka sa akon, anak ko, kag indi ako pagsikwaya,
: kag sa ulihi magapasalamat ka sang akon ginsiling.
: Ang bisan ano nga imo pagahimuon, himua sing haganhagan
: kag wala sing balatian nga mag-abot sa imo.
23: Ang tagsatagsa nagadayaw sa maalwan nga tagbalay,
: kag ang ila pagpamatuod sang iya kaalwan masaligan.
24: Ang bug-os nga banwa nagareklamo sa tagbalay nga tama kadalok sa pagkaon,
: kag husto gid ang ila ginasiling.
25: Indi pagpamatud-i ang imo pagkalalaki paagi sa pag-inom,
: kay ang bino amo ang kabangdanan sang pagkalaglag sang madamo.
26: Subong nga ang horno nagatilaw sang salsalon kon ginasubwan ini,
: amo man ang bino nagatilaw sang pamatasan sang tawo kon magbinais ang bugalon nga mga tawo.
27: Ang bino nagapapagsik sa tawo,
: kon mag-inom sia sing husto lang.
: Ano bala ang kabuhi sang tawo kon wala bino?
: Gintuga ini sa pagpasadya sang tagipusoon sang mga tawo.
28: Ang bino nagahatag sing kalipay kag nagapasadya sang espiritu,
: kon ang tawo nakahibalo sang tion sa pag-inom kag nagakaigo nga kadamuon sang ginainom.
29: Pero ang bino kon sobra na nagadala sing kaakig
: kag nagapadulong sa kalainan kag sa kahuloy-an.
30: Ang kahulogbon nagapasingkal sang kaakig sang buangbuang sa iya kaugalingon nga kapahamakan,
: nagapaluya ini sa iya kag nagadala sing halit.
31: Sa punsyon indi pagsawaya ang imo kapareho nga dumoluaw
: kag indi mo sia pagpakanuboon samtang ginasadyahan sia.
: Indi ini tion sa pag-away sa iya
: ukon pagsukot sa iya sang iya utang.