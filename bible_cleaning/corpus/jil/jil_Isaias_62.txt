1: Magahambal ako sa pagpaisog sa Jerusalem,
: indi ako maghipos tubtob nga indi sia maluwas,
: kag ang iya pagdaog magadabdab kaangay sang isa ka sulo sa kagab-ihon.
2: O Jerusalem, ang mga kapungsoran makakita sa imo nga madinalag-on!
: Ang tanan nila nga mga hari makakita sang imo kadalag-an.
: Pagatawgon ikaw sa bag-o nga ngalan,
: isa ka ngalan nga ang Ginoo gid ang naghatag.
3: Manginkaangay ikaw sang isa ka matahom nga korona para sa Ginoo .
4: Indi na ikaw pagtawgon nga Sinikway,
: ukon ang imo duta pagtawgon nga Ang Binayaan nga Asawa!
: Ang imo bag-o nga ngalan pagatawgon Ang Dios nalipay sa Imo.
: Ang imo duta pagatawgon nga Nakasal sing Malipayon,
: tungod kay ang Ginoo nalipay sa imo,
: kag manginkaangay sia sang isa ka bana sa imo duta.
5: Kaangay sang isa ka pamatan-on nga lalaki nga nagapangasawa sang isa ka birhen,
: sia nga naghimo sa imo magapangasawa sa imo.
: Subong sang nobyo nga nagakalipay sa iya nobya,
: sa amo man ang imo Dios magakalipay sa imo.
6: Sa imo mga pader nagbutang ako sing mga gwardya, O Jerusalem;
: indi gid sila maghipos sa adlaw ukon sa gab-i.
: Pahanumdomon nila ang Ginoo sang iya mga saad,
: agod indi niya ini malimtan.
7: Indi gid sila mag-untat tubtob patindugon niya liwat ang Jerusalem,
: kag himuon niya ini nga siudad nga pagadayawon sang bug-os nga kalibutan.
8: Ang Ginoo nagsumpa,
: kag paagi sa iya gahom pagatumanon niya ini
: Ang inyo mga patubas indi na manginkalan-on sang inyo mga kaaway,
: kag ang mga dumoluong indi na mag-inom sang inyo bino.
9: Pero kamo nga nagtanom kag nag-ani sang mga patubas
: magakaon sang tinapay kag magadayaw sa Ginoo .
: Kamo nga nag-atipan kag nagpamupo sang mga ubas
: magainom sang bino sa mga pasiyuhan sang akon Templo.
10: Mga pumoluyo sang Jerusalem, maggwa kamo sa siudad
: kag maghimo sing kalsada para sa nagabalik ninyo nga mga tawo!
: Mag-aman kamo sing malapad nga dalan, panguhaa ang mga bato!
: Bataka ang isa ka bandera agod ang mga kapungsoran makahibalo
11: nga ang Ginoo nagapahibalo sa bug-os nga duta
: Sugiri ang mga pumoluyo sang Jerusalem nga ang Ginoo nga inyo manluluwas magaabot,
: nga nagadala upod sa iya sang mga Tawo nga iya ginluwas.
12: Pagatawgon kamo Balaan nga mga tawo sang Dios,
: Mga Tawo nga Ginluwas sang Ginoo .
: Ang Jerusalem pagatawgon nga Ang Siudad nga Ginahigugma sang Dios,
: Ang Siudad nga Wala Ginsikway sang Dios.