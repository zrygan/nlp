1: Nagahulat ako nga may pagpailob sa Dios nga magaluwas sa akon,
: sa iya lamang ako nagasalig.
2: Sia lamang ang akon mangangapin kag manluluwas,
: sia amo ang akon manugbulig,
: kag indi gid ako malutos.
3: Tubtob pa bala san-o ang paggubat ninyo tanan sa isa ka tawo
: nga kaangay sang nagakapukan nga pader, ukon guba nga kudal?
4: Ang inyo lamang luyag amo ang pagpukan sa iya gikan sa iya pagkahalangdon,
: nagakalipay kamo sa kabutigan.
: Ang ginahambal ninyo amo ang pagpakamaayo,
: pero ginapakamalaut ninyo sia sa inyo tagipusoon.
5: Sa Dios lamang ako nagasalig,
: sa iya ako nagalaom.
6: Sia lamang ang akon mangangapin kag manluluwas,
: sia ang akon manugbulig,
: kag indi gid ako malutos.
7: Ang akon kaluwasan kag ang akon kadungganan nasandig sa Dios,
: sia ang akon makusog nga mangangapin,
: sia ang akon palanaguan!
8: Mga tawo ko, magsalig kamo sa Dios sa tanan nga tion!
: Sugiri sia sang tanan ninyo nga mga palaligban,
: kay sia amo ang aton dalangpan.
9: Ang mga tawo kaangay sang isa ka huyop sang hangin,
: ang imol kag manggaranon nga mga tawo wala sing pulos.
: Ibutang bala sila sa timbangan kag wala sila sing bug-at,
: mamag-an pa sila sa isa ka gininhawa.
10: Indi ka magsalig sa pakusog,
: indi ka maglaom nga may makuha ka sa pagpangawat,
: bisan pa nga magdugang ang imo mga manggad,
: indi ini pagsaligi.
11: Makapila ako makabati sa Dios nga nagasiling nga iya ang gahom,
12: kag ang iya gugma mapinadayunon.
: Ikaw gid, O Ginoo , ang magbalos sa tagsa ka tawo suno sa iya mga binuhatan.