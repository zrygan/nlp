1: Isa lamang ako ka bulak sa talon sang Saron,
: isa ka lirio sa kapatagan sang bukid.
2: Subong sang isa ka lirio sa tunga sang mga tunok
: amo man ang akon hinigugma sa tunga sang mga babayi.
3: Subong sang kahoy nga mansanas sa tunga sang mga kahoy sa kagulangan,
: amo man ang akon kahagugma kon ipaanggid sa iban nga mga lalaki.
: Nanamian ako magpungko sa idalom sang landong sini,
: kag ang iya bunga matam-is sa akon baba.
4: Gindala niya ako sa iya punsyonan
: kag ginbayaw niya ang hayahay sang gugma sa ibabaw nakon.
5: Iuli ang akon kusog paagi sa mga pasas,
: kag paumpawi ako sing mga mansanas!
: Maluya ako tungod sang akon balatyagon.
6: Ang iya wala nga kamot ginaunlan nakon,
: kag ang iya tuo nga kamot nagahakos sa akon.
7: Magsaad kamo sa akon, mga babayi sang Jerusalem,
: magsumpa kamo paagi sa madasig nga mga usa kag sa mga gasela
: nga indi ninyo pagtublagon ang amon paghigugma.
8: Nabatian ko ang tingog sang akon kahagugma.
: Nagapalapit sia nga nagadalagan sa mga kabukiran,
: nga nagapanglakbay sa mga kabakuloran pakadto sa akon.
9: Ang akon kahagugma subong sang gasela,
: subong sang torite nga usa.
: Yara sia nagatindog sa likod sang amon dingding.
: Nagasid-ing sia sa mga bintana
: kag nagatan-aw sa akon sa birha.
10: Ang akon kahagugma naghagad sa akon.
: Palapit ka, palangga ko,
: upod ka sa akon, hinigugma ko.
11: Ang tigtulognaw nagligad na, kag ang tingulan tapos na,
12: sa mga latagon ang mga bulak nagapamukadkad.
: Tion ini sang mga pagkanta,
: ang kanta sang mga pating mabatian sa mga kaumhan.
13: Ang mga higos bagnas na,
: kag nagapangamyon ang nagapamulak nga mga ubas.
: Gani dali na, palangga ko,
: upod ka sa akon, hinigugma ko.
14: Nagapanago ikaw subong sang alimokon
: sa gikab sang bato.
: Patan-awa ako sang imo matahom nga nawong
: kag pabatia ako sang imo malulo nga tingog.
15: Dakpa ang mga singgalong, ang magamay nga mga singgalong,
: sa wala pa nila masamad ang aton katamnan sang ubas nga nagapamulak.
16: Ang akon hinigugma akon kag ako iya.
: Nagapahalab sia sang iya panong sa tunga sang mga lirio
17: tubtob maghuyop ang hangin sa kaagahon
: kag ang kadudulman madula.
: Balik ka, palangga ko, subong sang gasela,
: subong sang torite nga usa sa mga kabukiran sang Beter.