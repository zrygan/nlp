1: Ang Pinakamataas nga Pari nga si Simon nga anak ni Onias
: amo ang nagpakaayo sang Templo sang sia buhi pa,
: kag sa iya panahon ginpalig-on niya ang santuaryo.
2: Sia ang nagpahamtang sang mga sadsaran sang mataas kag doble nga pader,
: kag ang mataas nga pader sa palibot sang Templo.
3: Sang iya panahon ginkutkot ang bubon,
: isa ka kuluhaan sing tubig nga pareho kadako sang manipulon nga tangke nga bronsi.
4: Sa iya handom nga maluwas ang iya mga tawo sa kalaglagan,
: ginpalig-on niya ang siudad batok sa pagsalakay sang mga kaaway.
5: Daw ano ka mahimayaon sa iya upod sa mga tawo nga nagalibot sa iya,
: sang paggwa niya sa Labing Balaan nga Duog.
6: Kaangay sang bituon sa pamanagbanag sa tunga sang mga panganod,
: kaangay sang ugsad nga bulan,
7: kaangay sang adlaw nga nagasilak sa Templo sang Labing Mataas,
: kaangay sang balangaw nga nagabanaag batok sa masilaw nga mga panganod,
8: kaangay sang mga rosas sa panahon sang pagtubo sang mga tanom,
: kaangay sang mga lirio sa tupad sang tuboran sang mga tubig,
: kaangay sang mga sedro sang Libano sa panahon sang tingadlaw,
9: kaangay sang kalayo kag insyenso sa insensario,
: kaangay sang kupa nga pinapa nga bulawan
: nga napunihan sang tagsa ka sahi sang malahalon nga bato,
10: kaangay sang isa ka kahoy nga olivo nga nagapamungingi sing mga bunga,
: kaangay sang sipres nga nagalambot sa mga panganod.
11: Sang pagsuksok ni Simon sang iya matahom nga bestidora
: kag nagsaka sia sa balaan nga altar
: nga napanaptan sa himpit nga himaya,
: ang pasiyuhan sang Templo tungod sa iya nanginmahimayaon kon tulokon.
12: Kag sang batunon niya ang mga inughalad gikan sa kamot sang mga pari,
: sia gid nagtindog sa tupad sang altar,
: nga ginalibutan sang madamo niya nga mga utod nga lalaki.
: Kaangay sia sang isa ka linghod nga sedro sa Libano,
: nga daw ginalibutan sang mga palma.
13: Sang ang tanan nga mga anak nga lalaki ni Aaron sa ila mahimayaon nga mga bayu,
: nga ang mga halad sa Ginoo yara sa ila mga kamot,
: nagtindog sila sa atubang sang katilingban sang Israel.
14: Samtang ginatapos niya ang mga tulomanon sa mga altar,
: nga nagadulot sing nagakabagay nga halad para sa Labing Mataas, ang Makagagahom,
15: gin-uyatan niya ang kupa,
: kag gin-ula ang ilimnon nga duga sang ubas,
: gin-ula ini sa tiilan sang altar,
: ang kahumot nga naluyagan sang Labing Mataas, ang Hari sang tanan.
16: Dayon ang mga anak nga lalaki ni Aaron nagsinggit
: kag nagpatunog sang ila mga trumpeta nga nahimo sa pinapa nga metal,
: kag mabatian ang daku nga ginahod
: subong pagpahanumdom sa atubang sang Labing Mataas.
17: Kag sa gilayon ang tanan nga mga tawo
: nagahapa sing tingob sa duta
: sa pagsimba sa ila Ginoo,
: ang Makagagahom, ang Dios nga Labing Mataas.
18: Kag upod sa mga kantora nga nagaamba sang ila mga kanta sang pagdayaw,
: matam-is ang lanton sang ila mga tingog.
19: Ang mga tawo nagapakitluoy sa Ginoo
: nga Labing Mataas kag Maluloy-on,
: tubtob natapos ang pagsimba
: kag ang mga tulomanon nahimo.
20: Dayon nagpanaog si Simon kag nagbayaw sang iya mga kamot
: sa ibabaw sang katilingban sang Israel,
: sa paghatag sa ila sang bendisyon sang Ginoo gikan sa iya mga bibig,
: kag sa paghimaya sa iya ngalan.
21: Kag sa liwat ang mga tawo naghapa
: sa pagbaton sang bendisyon halin sa Labing Mataas.
22: Kag karon dayawon ang Dios sang bug-os nga kalibutan,
: ang nagahimo sang gamhanan nga mga binuhatan bisan diin,
: nga nagbayaw sang aton mga inadlaw halin sa aton pagkatawo
: kag nagkaluoy sa aton.
23: Kabay nga bugayan niya kita sing malipayon nga mga tagipusoon
: kag magdala sing paghidait sa aton panahon
: sa Israel, sa wala sing katapusan.
24: Kabay ang iya kaluoy mag-ubay sa gihapon sa aton,
: kag kabay nga luwason niya kita sa tion sang aton pagkinahanglan.
25: May duha ka pungsod nga ginkaugtan sang akon kalag,
: ang ikatlo indi gid man isa ka pungsod
26: Ang mga pumoluyo sa bukid sang Seir, kag ang mga Filistinhon
: kag ang buangbuang nga mga tawo nga nagaestar sa Siquem.
27: Ang mga pagtudlo sa kaalam kag ihibalo
: sa sini nga libro ginsulat ni Jesus,
: anak ni Sirac, anak ni Eleazar nga taga-Jerusalem,
: nga nagpaulan sing kaalam halin sa iya tagipusoon.
28: Malipayon ang tawo nga nagapamalandong sini nga mga butang,
: kag nagatubo sa kaalam sa paghupot sini sa iya tagipusoon.
29: Kag kon tumanon niya ini, manginmabakod sia sa tanan nga butang,
: tungod kay ang kapawa sang Ginoo amo ang iya alagyan.