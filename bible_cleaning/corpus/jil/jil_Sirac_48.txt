1: Dayon nagpahayag kaangay sang kalayo si Elias nga propeta,
: kag ang iya mga pulong nagdabdab kaangay sang sulo.
2: Sia amo ang nagdala sing gutom sa ila,
: nga tungod sang iya kaakig namilagpilag sila.
3: Sa pulong sang Ginoo gintakpan niya ang kalangitan,
: sa makatlo nagpapanaog man sia sing kalayo.
4: Daw ano ka makatalanhaga sa imo, sa imo mga milagro, O Elias!
: May yara bala nga makapabugal kaangay sa imo?
5: Ginbanhaw mo ang patay gikan sa lulobngan
: tungod sa pulong sang Labing Mataas.
6: Ginguyod mo ang mga hari sa kalaglagan,
: kag ang mga gamhanan nga mga pangulo halin sa ila mga higdaan.
7: Makabati ikaw sang pagsaway sa Sinai
: kag sang mga mando sa pagsilot sang mga kaaway sa Horeb.
8: Ginhaplas mo ang mga hari subong nga manugtimalos,
: kag ang mga propeta nga magabulos sa imo.
9: Gindala ikaw paibabaw sang isa ka buhawi nga kalayo,
: sa isa ka karwahi upod sang nagakalayo nga mga kabayo.
10: Ginpili ikaw sa natalana nga tion, suno sa kasulatan,
: sa pagpabugnaw sang kaakig sang Dios sa wala pa ini magtupa,
: sa pagpasag-uli sang mga ginikanan sa ila mga kaanakan,
: kag sa pagpabalik sang mga tribo ni Jacob.
11: Malipayon ang mga nakakita sa imo,
: kag ang mga nagkalamatay sa gugma,
: kay kita man makaangkon sang kabuhi.
12: Si Elias nalikupan sang buhawi
: kag si Eliseo napun-an sang iya espiritu,
: sa bug-os niya nga kabuhi wala sing pangulo nga makapahog sa iya,
: kag wala sing isa nga makagahom sa iya.
13: Wala sing hilikuton nga mabudlay sa iya,
: kag bisan sa iya kamatayon ang iya bangkay nagpahayag sang milagro.
14: Sang buhi pa sia naghimo sia sing mga kalatingalahan,
: kag sa iya kamatayon ang iya mga binuhatan makatilingala.
15: Wala sapayan sini tanan, ang mga tawo wala maghinulsol
: ukon magbiya sang ila mga sala,
: tubtob ginbihag sila pa gwa sa ila pungsod
: kag ginpaalaplaag sa bug-os nga kalibutan,
: pila lamang ka bilog nga mga tawo ang nabilin,
: upod sa mga pangulo sang panimalay ni David.
16: Ang iban sa ila naghimo sang nahamut-an sang Ginoo,
: ang iban nagdugang nga nagdugang sang ila mga sala.
17: Si Ezequias nagpalig-on sang iya siudad,
: kag nagpahamtang sang kuluhaan sing tubig sa sulod sini.
: Paagi sa salsalon nagbuho sia sa daku nga bato
: kag naghimo sia sing mga bubon.
18: Sang iya panahon naggubat si Senaquerib,
: kag nagpadala kay Rabsakes
: nga nagbayaw sang iya kamot batok sa Sion,
: kag nagpahambog sing mabaskog sa iya pagpabugal.
19: Dayon ang ila mga tagipusoon kag mga kamot nagkulurog,
: nagbatyag sila sang kasakit pareho sang isa ka babayi nga manugbata.
20: Pero nagpanawag sila sa maluloy-on nga Ginoo,
: nga nagauntay sang ila mga kamot sa iya.
: Sa gilayon ang Balaan nga Dios nagpamati halin sa langit,
: kag ginluwas niya sila paagi sa kamot ni Isaias.
21: Ginlaglag sang Ginoo ang kampo sang mga Asiriahanon
: kag ginpamatay sila sang iya anghel.
22: Si Ezequias naghimo sang nahamut-an sang Ginoo,
: kag nagsunod sia sa mga ginhimo sang iya amay nga si David,
: nga ginsugo sa iya sang propeta nga si Isaias,
: isa sia ka gamhanan nga tawo nga masaligan sa iya palanan-awon.
23: Sang iya panahon ang adlaw nag-isol,
: kag ginpalawig niya ang kabuhi sang hari.
24: Sa gahom sang iya espiritu nakita niya ang katapusan nga mga butang,
: kag ginlipay niya ang mga manuglalaw sa Sion.
25: Ginpahayag niya ang palaabuton tubtob sa katapusan sang panahon,
: kag ang tinago nga mga butang sa wala pa ini mahanabo.