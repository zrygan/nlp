1: Ang akon panghunahuna napun-an sang matahom nga mga pulong,
: sang nagakumposo ako sini nga ambahanon para sa hari.
: Ang akon dila kaangay sang
: inugsulat sang isa ka maayo nga manunulat.
2: Ikaw ang pinakagwapo sa tanan nga mga lalaki,
: maayo ka magpamulongpulong.
: Ang Dios nagabendisyon sa imo sa gihapon!
3: Itaklos ang imo espada, O gamhanan nga hari,
: gamhanan ka kag halangdon!
4: Sakay sing mahimayaon pakadto sa kadalag-an,
: sa pag-apin sang kamatuoran kag katarungan!
: Ang imo kusog magadaog para sa imo sing dalagku nga mga pagdaog!
5: Ang imo mga baslay mataliwis,
: kag nagalapos sa mga tagipusoon sang imo mga kaaway,
: ang mga kapungsoran nagakapukan sa imo tiilan.
6: Ang ginharian nga ginhatag sang Dios sa imo
: magapadayon sa walay katubtoban!
: Ginagamhan mo ang imo katawhan sa katarungan,
7: ginahigugma mo ang matarong kag ginadumtan mo ang malaut.
: Gani ang Dios, nga imo Dios, nagpili sa imo,
: kag naghatag sa imo sing bugana nga kalipay
: nga labaw sang sa bisan kay sin-o nga hari.
8: Ang imo bayu mahamot sang mira, aloe kag kasia,
: ang mga musikero nagalipay sa imo sa mga palasyo nga napunihan sang tiposo.
9: May mga babayi sa imo korte nga mga anak sang mga hari,
: kag sa tuo sang imo trono nagatindog ang rayna,
: nga nagasuksok sang mga alahas nga nahimo sa pinakapuraw nga bulawan.
10: Nobya nga kalaslon sa hari, pamatii ang ginasiling ko,
: kalimti ang imo mga tawo kag mga pariente.
11: Pagahandumon ka sang hari tungod sang imo katahom,
: agalon mo sia, gani dapat ka magtuman sa iya.
12: Ang mga pumoluyo sang Tiro magadala sa imo sing mga regalo,
: ang mga manggaranon magatinguha nga mahamuot ka sa ila.
13: Ang prinsesa yara sa palasyo, daw ano katahom sa iya!
: Ang iya bayu nahimo sa hilo nga bulawan.
14: Sa iya matahom nga trahe ginadala sia sa hari,
: nga ginasunod sang iya mga kaubay nga mga kadalagahan,
: kag sila man ginadala sa hari.
15: Nagapalapit sila sing malipayon kag masinadyahon,
: kag nagasulod sila sa palasyo sang hari.
16: Magaangkon ikaw, O hari ko, sing madamo nga mga anak nga lalaki,
: sa pagtal-os sa imo mga katigulangan subong mga hari,
: kag himuon mo sila nga mga pangulo sa bug-os nga duta.
17: Ang akon ambahanon magasugid sa walay katubtoban sang imo kabantugan,
: kag ang tanan magadayaw sa imo sa gihapon sa palaabuton nga mga panahon.