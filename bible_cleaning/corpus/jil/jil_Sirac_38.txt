1: Pasidunggi ang manugbulong tungod sang iya mga pagserbisyo,
: kay ang Ginoo amo man ang nagtuga sa iya.
2: Ang pag-ayo nagagikan sa Labing Mataas,
: kaangay sa isa ka dulot halin sa hari.
3: Ang ihibalo sang manugbulong nagapataas sa iya sa katilingban,
: kag ginadayaw sia sang mga kadalagkuan.
4: Ang Ginoo naghimo sing mga bulong gikan sa duta,
: kag ang maalam nga tawo indi maghikay sini.
5: Indi bala nga sadto anay ang isa ka kahoy amo ang nagpatam-is sang tubig
: kag tungod sini nakilala ang gahom sang Ginoo?
6: Ang Ginoo naghatag man sang ihibalo sa mga tawo,
: agod nga magdayaw sila sang iya gamhanan nga mga binuhatan.
7: Ginagamit niya ini sa pag-ayo kag sa pagbulong sang mga masakit.
8: Gikan sini ang mga parmasyutika nagatempla sing mga bulong.
: Wala sing katapusan ang mga bulohaton sang Ginoo,
: nga nagapalapnag sang maayo nga panglawason sa bug-os nga kalibutan.
9: Anak ko, kon may balatian ka, indi magpangasubo
: kundi magpangamuyo ka sa Ginoo, kag sia magaayo sa imo.
10: Magbiya ka sa imo mga sala, kag bayluhi ang imo mga pagginawi,
: kag tinloi ang imo tagipusoon sa tanan nga sala.
11: Magdala ka sing dulot nga insyenso kag sang halad nga pinili nga harina,
: kag magmaalwan sa imo dulot suno sa imo masarangan.
12: Dayon magtawag ka sing manugbulong, kay ang Ginoo amo man ang nagtuga sa iya,
: indi pagtugoti nga bayaan ka niya kay kinahanglan mo sia.
13: Kon kaisa ang imo pag-ayo nasandig sa ila,
14: kay sila magapangamuyo man sa Ginoo
: sa paghatag sa ila sing kadalag-an sa pag-ayo sang masakit
: kag sa pagluwas sang iya kabuhi.
15: Kon ang isa ka tawo makasala batok sa iya Manunuga,
: nagakabagay sa iya nga magmasakit.
16: Anak ko, maghibi ka tungod sa patay,
: magpanalambiton ka tungod sang imo daku nga kasubo.
: Pasidunggi ang iya bangkay sang nagakabagay sa iya
: kag indi pagpabay-i ang paglubong sa iya.
17: Maghibi ka nga may kapait, kag magpanalambiton ka sing tudo,
: maglalaw ka sing takos sa iya.
: Maglalaw ka tungod sa iya sing isa ukon duha ka adlaw agod indi ka paghambalon,
: dayon magkalipay ka sa imo pagpangasubo.
18: Kay mahimo nga ang kasubo manginkabangdanan sang kamatayon,
: kag ang masinulob-on nga tagipusoon nagapaluya sang kusog.
19: Untati ang pagpangasubo sa tapos ang lubong,
: kay ang pagpadayon sini magadala sa imo sa kaimulon.
20: Indi pagpabay-i ang imo kaugalingon sa pagpangalisod,
: untati ini, kag dumdoma ang imo kaugalingon nga palaabuton.
21: Indi gid pagkalimti nga wala na sing paglaom sa pagbalik niya,
: indi ka na makabulig sa iya kag mahalitan mo lang ang imo kaugalingon.
22: Dumdoma nga ang iya naabutan mangin-imo man,
: Karon nga adlaw akon, kag buas imo man.
23: Kon ang patay nagapahuway na, papahuwaya man ang iya handumanan.
: Indi ka magdula sang paglaom kon magtaliwan na sia.
24: Ang kaalam sang manunodlo sang kasugoan nagagikan sa iya tiempo sa pagtuon,
: kag ang tawo nga wala sing madamo nga obra may tion sa pagkuha sing kaalam.
25: Ano ang pag-alam sang isa ka tawo nga ang iya obra amo ang pag-arado,
: kag ang iya lamang handom amo ang paggamit sang latigo
: nga nagapalakat sang mga baka,
: kag amo lamang ini ang ginahambal niya?
26: Ang iya ginapadaluman sing hunahuna amo ang pagtadlong sang iya mga idas,
: kag nagapulaw sa paghatag sang kumpay sa iya mga tinday nga baka.
27: Gani amo man ini sa tagsa ka panday kag sa tagsa ka manugdibuho
: nga nagaobra sa adlaw kag sa gab-i,
: amo man ang nagasilsil sa mga selyo,
: kag pirme lang nagapahito sang bag-o nga mga dibuho.
: Nagatinguha gid sila sa paghimo sang maayo nga kaanggid,
: kag nagapakagab-i sa pagtapos sang ila obra.
28: Gani, matuod man ini sa panday sa salsalon nga nagapungko sa luyo sang iya landasan,
: nga nagahunahuna nahanungod sang iya ginaobra nga salsalon.
: Ang aso sang kalayo nagpakurinot sang iya panit,
: samtang nagapakigsumpong sia sa init sang horno.
: Ang hagunghong sang maso nagpabungol sang iya dulonggan,
: kag ang iya mga mata napatuhoy sa sulondan.
: Ginatinguhaan gid niya ang pagtapos sang iya obra,
: kag nagapulaw sia sa pagpatahom sini.
29: Amo man ang nagadihon sang kolon nga nagapungko sa iya obra,
: nga nagapatiyog sang aliling sa iya tiilan,
: nga ang iya ginahunahuna amo lamang ang iya obra
: kag ginaisip niya kon ano kadamo ang iya mahimo.
30: Ginadihon niya ang lunang sa iya butkon,
: kag ginabuligan ini sang iya mga tiil.
: Ginapanami gid niya ang paghining,
: kag nagapulaw sia sa pagtinlo sang horno.
31: Ini tanan nagadepende sa ila mga kamot,
: kag ang tagsatagsa may abilidad sa iya obra.
32: Kon wala sila, wala sing mga tawo nga luyag mag-estar sa sina nga siudad.
: Wala sing bag-o nga mga pumoluyo,
: ukon mga nagapanglakaton didto.
33: Pero wala sila ginakinahanglan sa mga pagbinais sa konseho,
: kag indi gid sila kilala sa katilingban.
: Wala sila nagapungko sa pulongkuan sang mga hukom
: kag wala sila makahangop sang mga kasugoan.
: Indi sila makasaysay sang maayo kag matarong nga mga pagsulondan,
: kag indi sila makahangop sang mga hulobaton.
34: Pero sila ang nagapalig-on sini nga kalibutan
: samtang nagapangamuyo sila nahanungod sang ila adlaw-adlaw nga mga bulohaton.