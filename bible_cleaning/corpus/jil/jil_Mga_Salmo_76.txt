1: Ang Dios kilala gid sa Juda,
: kag bantog sa Israel.
2: Ang iya ilistaran yara sa Jerusalem,
: nagaestar sia sa Bukid sang Sion.
3: Didto ginpangbali niya ang nagakirab nga mga pana sang mga kaaway,
: ang ila mga taming kag mga espada, kag ang tanan nila nga mga hinganiban.
4: Daw ano ka makatilingala sa imo, O Dios!
: Daw ano ikaw ka halangdon, sa imo pagbalik gikan sa mga bukid
: sa diin ginlutos mo ang imo mga kaaway!
5: Ang ila maisog nga mga soldado ginbawian sang ila mga inagaw,
: kag karon nagakatulog sila sa katulogon sang kamatayon,
: wala nila magamit ang ila mga hinganiban.
6: Sa imo pagpangakig sa ila, O Dios ni Jacob,
: ang mga kabayo kag ang ila mga manugsakay nagkalatumba kag nagkalamatay.
7: Pero ikaw O Ginoo ginakahadlukan gid sang mga tawo!
: Sin-o bala ang makatindog sa imo atubang kon ikaw maakig?
8: Gikan sa langit ginpahayag mo ang imo paghukom,
: ang duta nagkahadlok kag naglinong,
9: sang ikaw magtindog kag maghukom,
: sa pagluwas sang tanan nga ginapigos sa duta.
10: Ang kaakig sang mga tawo nagapadugang lamang sang pagdayaw sa imo,
: ang mga nabilin nga buhi sa inaway magasaulog sang imo mga piesta.
11: Ihatag sa Ginoo nga inyo Dios ang inyo ginsaad sa iya,
: tanan kamo nga malapit nga mga pungsod magdala sing mga dulot sa iya.
: Ginabuot sang Dios nga ang mga tawo magkahadlok sa iya,
12: ginapakahuy-an niya ang mga prinsipe nga bugalon,
: kag ginapakugmat niya ang mga hari nga gamhanan.