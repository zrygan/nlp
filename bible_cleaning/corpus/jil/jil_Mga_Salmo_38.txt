1: O Ginoo , indi ako pagsiluti sa imo kaakig!
2: Ginpilas mo ako sang imo mga baslay,
: kag ang imo kamot naghanot sa akon.
3: Nagmasakit ako sing grabe tungod sang imo kaakig,
: ang bug-os ko nga lawas nagbalatian tungod sang akon mga sala.
4: Nagalumoslumos ako sa akon mga sala nga nagabaha,
: nagbuloktot ako tungod sang kabug-at sini.
5: Tungod sang akon kabuangan,
: ang akon mga hubag nagabuswang kag nagbaho.
6: Nagbuloktot ako, kag nadugmok,
: nagpangalisod ako sa bug-os nga adlaw.
7: Mataas ang akon hilanat
: kag nagatagumatayon ako.
8: Maluya na gid ako kag daw wala nagaalalangot ang akon mga tul-an,
: natublag ang akon tagipusoon kag nagaugayong ako sa kasakit.
9: O Ginoo, nahibaluan mo ang akon ginahandom,
: nabatian mo ang akon mga pag-ugayong.
10: Nagakubakuba ang akon dughan, ang akon kusog nadula,
: kag malubog na ang akon mga mata.
11: Ang akon mga abyan kag mga pariente indi na magpalapit sa akon,
: tungod sang akon mga hubag,
: bisan ang akon panimalay nagpalayo sa akon.
12: Ginabutangan ako sing siod sang mga luyag magpatay sa akon,
: kag ang luyag magsakit sa akon nagpamahog nga laglagon nila ako,
: sa bug-os nga adlaw nagaplano sila batok sa akon.
13: Kaangay ako sang bungol nga indi makabati,
: kag kaangay sang apa nga indi makahambal.
14: Kaangay ako sang tawo nga wala nagsabat,
: tungod kay indi sia makabati.
15: Pero nagasalig ako sa imo, O Ginoo ,
: kag ikaw, O Ginoo nga akon Dios, magasabat sa akon.
16: Indi pagtugoti ang akon mga kaaway sa pagkadlaw sa akon kalisdanan,
: indi sila pagtugoti nga magapabugal sa akon pagkapukan!
17: Daw mapukan na gid ako,
: kag wala nagauntat ang akon pag-antos.
18: Ginatuad ko ang akon mga sala,
: kag napun-an ako sing kasubo tungod sang akon mga kalautan.
19: Mabakod kag makusog ang akon mga kaaway,
: madamo ang nagadumot sa akon sa walay kabangdanan.
20: Ang mga nagabalos sing malaut sa maayo nagapamatok sa akon,
: tungod kay nagahimo ako sing matarong.
21: Indi ako pagpatumbayai, O Ginoo ,
: indi ka magpalayo sa akon, O Dios ko!
22: Karon buligi ako, O Ginoo nga akon manluluwas!