1: O Jerusalem, ubaha ang panapton sang paglalaw kag pagkasubo kag isuklob ang walay katapusan nga pagkahalangdon sang himaya sang Dios.
2: Magkunop ka sang pagkamatarong sang Dios. Isuklob sa imo ulo ang korona sang himaya sang Walay Katapusan nga Dios.
3: Igapakita sang Dios ang imo pagkahalangdon sa tanan nga pungsod sang duta.
4: Magasiling sia sa imo sa walay katapusan: Ang imo kalig-on nagikan sa imo pagkamatarong, kag ang imo pagkahalangdon nagikan sa imo paghangad sa akon.
5: Magbangon ka, O Jerusalem, magtindog ka sa putokputokan sang bukid; tan-awa kon sa diin ginadala sang Dios nga balaan ang imo mga anak gikan sa sidlangan kag nakatundan. Nagakalipay sila nga ang Dios nagdumdom sa ila.
6: O Jerusalem, ang imo mga anak gindala palayo sang ila mga kaaway; paghalin nila nagalakat lang sila, pero ang Dios nagpabalik sa ila nga gindala sa harianon nga pagkahalangdon.
7: Ang Dios nagmando nga pagatapanon ang tagsa ka mataas nga bukid kag ang nagakatay nga mga bakulod; nagmando sia nga tampukan ang mga kabakuloran kag tapanon ang mga duta agod nga magpauli nga indi masablagan ang mga tawo sang Israel sa himaya sang Dios.
8: Sa mando sang Dios, magatuhaw ang mga kagulangan sang mahumot nga mga kahoy nga magahatag sing handong sa mga tawo sang Israel.
9: Ang Dios magatuytoy pauli sa mga taga-Israel. Magapauli sila nga naupdan sang daku nga kalipay, natuytoyan sang iya kaluoy kag pagkamatarong, nga nalibutan sang kapawa sang iya mahimayaon nga presensya.