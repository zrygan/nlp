1: Ang maalam nga anak nagapamati sang pagtudlo sang iya amay, pero ang bugalon indi mag-ako nga sayop sia.
2: Ang maayo nga mga tawo pagahatagan sing balos tungod sang ila ginahambal, pero ang mga maluib nagahandom sa pagpamintas.
3: Ang nagaandam sang iya ginahambal nagatipig sang iya kabuhi. Ang wala nagaandam sang iya ginahambal nagalaglag sang iya kaugalingon.
4: Ang matamad nga tawo ayhan may daku nga handom, pero indi gid niya maangkon ini. Ang mapisan nga tawo makaangkon sang bisan ano nga luyag niya.
5: Kontra gid sang matarong nga mga tawo ang kabutigan, kay ang mga pulong sang malaut nga tawo makahuloya kag makangilil-ad.
6: Ang pagkamatarong nagaapin sang matarong nga tawo, pero ang kalautan nagalaglag sang makasasala.
7: May mga tawo nga nagapakamanggaranon, pero imol. May mga nagapakaimol pero manggaranon.
8: Ang kwarta sang manggaranon nga tawo sarang makagawad sang iya kabuhi. Wala ka sing maayo nga makuha sa pagpahog sang imol nga tawo.
9: Ang mga matarong kaangay sang suga nga nagasiga sing masanag, pero ang malaut kaangay sang suga nga nagapirawpiraw na.
10: Ang bugal amo ang ginahalinan sang kagamo. Ang nagapangayo sing laygay maalam.
11: Ang manggad nga nakuha sa mahapos nga paagi madali madula, pero ang manggad nga nakuha sa mabudlay nga paagi nagadugang.
12: Ang paglaom nga napaslawan nagapasakit sang tagipusoon, pero ang handom nga natuman nagahatag sing kalipay.
13: Ang nagasikway sang maayo nga laygay nagapangita sing gamo, pero ang nagatuman sini indi maano.
14: Ang mga pagtudlo sang maalam nga mga tawo tuboran sang kabuhi. Makaluwas ini sa imo kon yara ikaw sa katalagman.
15: Ang mga maalam ginatahod, pero ang mga tawo nga indi masaligan nagapadulong sa kalaglagan.
16: Ang maalam nga tawo nagahunahuna anay sa wala pa sia makahimo, pero ang buangbuang nga tawo nagapakita sang iya pagkaignorante.
17: Ang indi masaligan nga mga mensahero nagatuga sang kagamo, pero ang mga masaligan nagadala sing paghidait.
18: Ang tawo nga indi magpatudlo magaimol kag mahuy-an. Ang nagapamati sang mga pagtudlo ginatahod.
19: Daw ano kaayo kon maangkon mo ang imo ginahandom! Ang buangbuang nga mga tawo indi magbiya sa kalautan.
20: Mag-upod ka sa maalam nga mga tawo kag magaalam ka. Magpakig-abyan ka sa buangbuang nga mga tawo kag malaglag ka.
21: Ang kagamo nagasunod sa mga makasasala bisan diin, pero ang matarong nga mga tawo pagabalusan sang maayo nga mga butang.
22: Ang maayo nga tawo may manggad nga ibilin sa iya mga kaapuhan, pero ang manggad sang mga makasasala magakadto sa matarong nga mga tawo.
23: Ang wala matamni nga duta kuntani makapatubas pa sing bugana nga kalan-on para sa mga imol, pero ang mga tawo nga wala sing patugsiling indi gusto nga tamnan ini.
24: Kon wala mo ginadisiplina ang imo anak, wala mo sia ginahigugma. Kon ginahigugma mo sia ginasaway nimo sia.
25: Ang matarong nga mga tawo may tuman nga kalan-on, pero ang malaut nga mga tawo pirme lang ginakulang.