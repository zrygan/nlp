1: Ang maalam nga babayi nagapalig-on sang panimalay, pero ang buangbuang nga babayi nagaguba sini.
2: Ang maminatud-on nagapakita sang pagtahod sa Ginoo , pero ang madaya wala nagapahayag sang pagtahod sa Ginoo .
3: Ang mga pulong sang buangbuang magadala sing silot sa iya, pero ang mga pulong sang matarong nga tawo nagatipig sa iya.
4: Kon wala ka sing karabaw nga inug-arado diutay ang imo maani, pero kon may mga karabaw ka madamo ang imo mapatubas.
5: Ang masaligan nga saksi nagasugid sang kamatuoran, pero ang indi masaligan wala sing iban nga ginasugid kundi kabutigan.
6: Ang bugalon nga tawo mabudlay pahangpon, pero ang maalam nga tawo madali lang makahangop.
7: Likawi ang buangbuang nga tawo, kay wala sia sing sarang matudlo sa imo nga maayo.
8: Ngaa bala nga ang maalam nga tawo maabtik? Tungod kay nakahibalo sia sang iya pagahimuon. Ngaa bala nga ang buangbuang nga tawo balingag? Tungod kay naghunahuna sia nga nakahibalo sia.
9: Ang buangbuang nga mga tawo wala lang nagasapak kon makasala sila, pero ang maayo nga mga tawo nagapangayo sing patawad.
10: Ikaw lang ang makahibalo sang imo kalipay kag kasakitan. Wala sing may makabatyag sini upod sa imo.
11: Bisan nalaglag na ang balay sang malaut nga tawo, ang balay sang matarong nga tawo nagatindog sa gihapon nga malig-on.
12: May yara nga dalan nga ang dumdom sang tawo husto, pero nagapadulong ini sa kamatayon.
13: Ang kaladlawon sang tawo ayhan makatago sang iya kasubo, pero kon tapos na ang kalipay ang kasubo yara sa gihapon.
14: Ang malain nga tawo magabaton sang nagakabagay sa iya, pero ang maayo nga tawo magabaton sing balos tungod sang iya mga binuhatan.
15: Ang buangbuang nagapati sang bisan ano, pero ang maalam nga tawo nagaandam sang iya kaugalingon nga tikang.
16: Ang maalam nga tawo mainandamon kag nagalikaw sa gamo, pero ang buangbuang nga tawo wala nagaandam kag dasudaso.
17: Ang tawo nga mainiton nagahimo sing kabuangan, pero ang maalam nga tawo mapainulobon.
18: Ang ignorante nga mga tawo nagabaton sang nagakabagay sa ila kabuangan, pero ang mga maalam ginabalusan sing ihibalo.
19: Ang malaut nga mga tawo magasaludo sa mga matarong, kag magapakitluoy sa ila.
20: Wala sing may nagasapak sa imol nga mga tawo, bisan pa ang iya kaingod, pero ang manggaranon may madamo nga mga abyan.
21: Kon luyag mo magmalipayon magmabinuligon ka sa mga imol, kay sala ang pagtamay sa bisan kay sin-o.
22: Ang nagahimo sing maayo pagasaligan kag pagatahuron sang iban, pero ang nagahimo sing malaut nakasala.
23: Ang nagaobra makakita sing palangabuhian, pero ang nagapungko kag nagawakal lang magaimol.
24: Ang maalam nga mga tawo ginabalusan sing manggad, pero ang mga buangbuang makilala sa ila kabuangan.
25: Ang isa ka saksi nagaluwas sang mga kabuhi kon nagasugid sia sang kamatuoran, pero ginaluiban niya ang mga tawo kon nagasugid sia sing binutig.
26: Ang pagtahod sa Ginoo nagahatag sing pagsalig kag kalig-unan sa tawo kag sa iya panimalay.
27: Ang pagtahod sa Ginoo amo ang tuboran sang kabuhi, kag paagi sini makalikaw ang tawo sang kamatayon.
28: Ang pagkagamhanan sang hari depende sa kadamuon sang mga tawo nga iya ginagamhan. Kon wala sila wala man sia sing gahom.
29: Ang tawo nga indi madali mangakig maalam, pero ang mainiton nagapakita lamang sang iya pagkabuang.
30: Ang malinong nga panghunahuna nagahatag sing maayo nga lawas, pero ang kahisa kaangay sang kanser.
31: Ang nagapigos sang mga imol nagapakahuya sa Dios nga nagtuga sa ila, pero ang kaayo nga ginapakita sa mga imol nagapasidungog sa Dios.
32: Ang malain nga mga hinimuan sang malaut nga tawo amo ang kabangdanan sang iya pagkapukan, pero ang matarong nga tawo ginatipigan sang iya pagkamaminatud-on.
33: May kaalam ang tagsa ka panghunahuna sang maalam nga tawo, pero ang mga buangbuang wala gid nakahibalo nahanungod sang kaalam.
34: Ang pagkamatarong nagapadaku sang pungsod, pero ang sala nagapakahuya sang iya mga tawo.
35: Ang mga hari nalipay sa mga alagad nga maalam, pero ginasilutan nila ang wala nagahimo sang ila katungdanan.