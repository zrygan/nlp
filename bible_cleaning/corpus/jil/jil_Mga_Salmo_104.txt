1: Dayawa ang Ginoo , O kalag ko!
: O Ginoo nga akon Dios, daw ano ka gamhanan sa imo!
: Napanaptan ikaw sang kadungganan kag pagkahalangdon,
2: ginabayuan mo ang imo kaugalingon sang kapawa.
: Ginhumlad mo ang kalangitan kaangay sang tolda,
3: kag ginpasad mo ang imo ilistaran sa mga tubig sa ibabaw.
: Ginahimo mo ang mga panganod subong sang imo karwahi,
: kag nagasakay ka sa mga pakpak sang hangin.
4: Ginahimo mo ang mga hangin nga imo mga mensahero,
: kag ang mga idlab sang kilat subong imo mga alagad.
5: Ginpahamtang mo sing malig-on ang duta sa mga sadsaran sini,
: kag indi gid ini mapahalin sa iya lugar.
6: Ginlikupan mo ini sang kadagatan subong sang kunop,
: kag ang tubig nagtabon sang kabukiran.
7: Sang pagsaway mo sang mga tubig, naghawa ini,
: sang mabatian sini ang imo singgit sang pagmando, nagpalagyo ini sing dalidali.
8: Nagdinaganas ini sa ibabaw sang kabukiran padulhog sa kapatagan,
: sa lugar nga imo ginhimo para sini.
9: Nagbutang ikaw sing dulonan nga indi sini malapawan,
: agod indi sini matabunan liwat ang duta.
10: Ginapatubod mo ang mga tuboran sa mga kapatagan,
: kag nag-ilig ang tubig sa gintung-an sang mga kabakuloran.
11: Nagahatag ini sing tubig sa mga kasapatan sa talon,
: ang talunon nga mga asno naumpawan sang ila kauhaw.
12: Sa malapit nga mga kakahuyan
: ang mga pispis nagapugad kag nagaambahan.
13: Halin sa langit nagapadala ka sing ulan sa kabukiran,
: kag ang duta napuno sang imo mga kaayuhan.
14: Ginapatubo mo ang mga hilamon para sa kasapatan,
: kag ang mga tanom para sa tawo,
: agod makapatubas sia sang iya mga kalan-on,
15: kag bino nga makapasadya sa iya,
: lana sang olivo nga makapanayanaya sang iya guya,
: kag kalan-on nga makahatag sa iya sing kusog.
16: Ang mga sedro sang Libano nakaagom sing madamo nga ulan,
: ang kaugalingon nga mga kakahuyan sang Ginoo nga iya gintanom.
17: Didto ang mga pispis nagapugad,
: ang mga dugwak nagapugad sa mga kahoy nga abeto.
18: Ang mga kanding nga talunon nagaestar sa mataas nga mga bukid,
: kag ang mga koneho nga nagaestar sa bato nagapanago sa mga pil-as.
19: Gintuga mo ang bulan nga mangintanda sang mga binulan,
: ang adlaw nakahibalo sang tion sa pagtunod.
20: Ginhimo mo ang kagab-ihon, kag sa kadudulman
: nagagwa ang tanan nga mga sapat nga talunon.
21: Ang mga tutoy nga leon nagangurob samtang nagaluyong sila,
: nga nagapangita sang kalan-on nga ginahatag mo sa ila.
22: Sa pagbutlak sang adlaw nagabalik sila
: kag nagaluko sa ila mga palanaguan.
23: Dayon ang mga tawo nagagwa pakadto sa ila mga obra,
: kag nagapadayon sila sa pag-obra tubtob sa kahapunanon.
24: Madamo nga mga butang ang imo ginhimo, O Ginoo !
: Daw ano kaalam sang imo paghimo sini tanan!
: Ang duta napuno sang imo mga tinuga.
25: Yara ang kadagatan nga daku kag malapad,
: sa diin nagaestar ang di-maisip nga mga tinuga,
: dalagku kag magamay.
26: Ang mga sakayan nagaagi sa sini, kag ang Lebiatan nagahampang diri,
: inang daku nga sapat sa dagat nga imo gintuga.
27: Tanan sila nagasalig sa imo,
: sa paghatag sa ila sing kalan-on kon ginakinahanglan nila ini.
28: Ginahatag mo ini sa ila, kag sila nagakaon sini,
: ginahatagan mo sila sing kalan-on, kag nagakabusog sila.
29: Kon magbiya ka, nagakahadlok sila,
: kon punggan mo ang imo pagginhawa, nagakamatay sila,
: kag nagabalik sila sa yab-ok nga ila ginhalinan.
30: Pero kon hatagan mo sila sing ginhawa, nagakabuhi sila,
: ginahatagan mo sang bag-o nga kabuhi ang duta.
31: Kabay nga magpadayon ang kagamhanan sang Ginoo sa walay katapusan!
: Kabay nga magkalipay ang Ginoo sa iya mga binuhatan!
32: Ginatulok niya ang duta, kag nagakurog ini,
: ginatandog niya ang mga bukid, kag nagaaso ini.
33: Magaamba ako sa Ginoo sa bug-os ko nga kabuhi,
: magakanta ako sing mga pagdayaw sa Dios tubtob nagakabuhi ako.
34: Kabay nga mahamut-an niya ang akon ambahanon,
: kay ginahatagan niya ako sing kalipay.
35: Kabay nga malaglag ang mga makasasala sa duta,
: kabay nga ang malaut mawala na!
: Dayawa ang Ginoo , O kalag ko!
: Dayawa ang Ginoo !