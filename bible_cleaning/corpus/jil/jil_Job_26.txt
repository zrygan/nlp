1: Dayon nagsabat si Job
2: Daw ano kadako ang pagbulig mo sa akon,
: ako nga kubos, kag maluya nga tawo!
3: Nagahatag ka sing maayo nga laygay
: kag nagahatag ka sang imo kaalam sa isa ka buangbuang nga katulad ko!
4: Sin-o bala ang magapamati sang tanan mo nga mga pulong?
: Sin-o bala ang nagtulod sa imo sa paghambal sing subong sini?
5: Sa mga tubig sa idalom sang duta,
: ang mga espiritu sang patay nagakurog sa kahadlok.
6: Ang kalibutan sang mga patay bukas sa atubang sang Dios,
: wala sing tabon ini sa iya itulolok.
7: Ginhumlad sang Dios ang naaminhan nga langit,
: kag ginpahamtang niya ang kalibutan sa kahawaan.
8: Ginapuno sang Dios sing tubig ang mga gal-om,
: kag sia ang nagapugong sini nga indi mabusdik tungod sang kabug-at.
9: Ginatago niya ang ugsad nga bulan sa likod sang gal-om.
10: Ginbutangan niya sing dulonan ang kapawa kag kadudulman
: sa tinabuan sang langit kag sang dagat.
11: Kon mangakig sia ang mga haligi nga nagatukod sang langit,
: nagatay-og kag nagakurog sa kahadlok.
12: Ang iya kusog amo ang nagdaog sang dagat,
: sa iya kaalam ginpatay niya ang dragon nga si Rahab.
13: Ang iya gininhawa amo ang nagapahawan sang langit,
: kag ang iya kamot amo ang nagpatay sang nagapalagyo nga dragon.
14: Pero daw kamalingking lamang ini sang iya gahom,
: mga hutik lamang ang aton nabatian.
: Sin-o gid bala ang makahibalo kon daw ano gid kagamhanan sang Dios?