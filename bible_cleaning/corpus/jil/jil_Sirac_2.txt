1: Anak ko, kon ikaw nagahandom sa pag-alagad sa Ginoo,
: ihanda ang imo kaugalingon sa pagtilaw.
2: Magmanginsinsero ka, magpakalig-on,
: kag indi ka magpakulba kon mag-abot ang mga kalalat-an.
3: Magdangop ka sa Ginoo, kag indi sia pagsikwaya,
: agod ikaw pasidunggan sa katapusan sang imo mga inadlaw.
4: Bisan ano ang matabo sa imo, batuna ini,
: kag magmapinasensyahon ka kon wala sing kasigurohan ang imo kubos nga kahimtangan.
5: Kay ang bulawan ginatilawan sa kalayo,
: kag ang pinili nga mga tawo paagi sa hornohan sang pagpaubos.
6: Magsalig ka sa Ginoo kag sia magabulig sa imo,
: sunda ang tadlong nga banas kag maglaom sa iya.
7: Kamo nga nagatahod sa Ginoo, maghulat sang iya kaluoy,
: indi ka magpalayo sa iya, basi ikaw mapukan.
8: Kamo nga nagatahod sa Ginoo, magsalig sa iya,
: kag indi niya kamo pagbalibaran sang inyo balos.
9: Kamo nga nagatahod sa Ginoo, magpaabot sang maayo nga mga butang,
: subong sang walay katapusan nga kalipay kag kaluoy.
10: Talupangda ang nagligad nga mga kaliwatan kag tan-awa
: may yara bala nga napaslawan kay nagsalig sia sa Ginoo?
: May nagsalig bala sing malig-on sa iya kag iya ginpatumbayaan?
: Ukon may nagtawag bala sa iya kag wala niya ginsapak?
11: Kay ang Ginoo mabinatyagon kag maluloy-on,
: nagapatawad sia sang mga sala, kag nagapangluwas sa adlaw sang kalisdanan.
12: Makaluluoy ang mga maluya sing tagipusoon kag nagakurog nga mga kamot
: kag ang makasasala nga duha ka banas nga iya ginalaktan.
13: Makaluluoy ang mga maluya sing tagipusoon!
: Wala sila sing pagtuo, gani wala sing magaapin sa ila.
14: Makaluluoy kamo nga nadulaan sing pagpailob,
: ano bala ang himuon ninyo kon mag-abot ang Ginoo?
15: Ang mga nagatahod sa Ginoo wala gid nagasupak sang iya mga pulong,
: kag ang tanan nga nagahigugma sa iya nagatuman sang iya mga ginasugo.
16: Ang mga nagatahod sa Ginoo nagahimo sang ila masarangan sa paglipay sa iya,
: kag ang tanan nga nagahigugma sa iya nakunyag sa pagtuman sang iya Kasugoan.
17: Ang mga nagatahod sa Ginoo nagahanda sang ila mga tagipusoon,
: kag nagapaubos sila sa iya atubang, kag nagasiling,
18: Maayo pa nga mahulog kita sa kamot sang Ginoo,
: sang sa kamot sang mga tawo,
: tungod kay ang iya pagkahalangdon
: subong kadako sang iya pagkamaluloy-on.