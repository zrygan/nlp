1: Ginahigugma ko ang Ginoo , tungod kay ginapamatian niya ako,
: ginapamatian niya ang akon mga pangamuyo.
2: Nagapamati sia sa akon
: sa tagsa ka tion nga magpanawag ako sa iya.
3: Nagsambod sa akon sing hugot ang lubid sang kamatayon,
: ang kakugmat sang lulobngan naglikop sa akon,
: napun-an ako sang kahadlok kag kalangkag.
4: Dayon nagpanawag ako sa Ginoo ,
: O Ginoo , nagapakitluoy ako sa imo, luwasa ako!
5: Ang Ginoo maluloy-on kag maayo,
: ang aton Dios mainawaon.
6: Ang Ginoo nagaapin sang mga maluya,
: sang yara ako sa katalagman, ginluwas niya ako.
7: Magsalig ka, O tagipusoon ko,
: tungod kay ang Ginoo nagmaayo sa akon.
8: Ang Ginoo nagluwas sa akon sa kamatayon,
: ginpauntat niya ang akon mga luha
: kag wala niya ako pag-ipalutos.
9: Gani nagalakat ako sa atubang sang Ginoo
: sa kalibutan sang mga buhi.
10: Nagpadayon ako sa pagtuo, bisan nga nagsiling ako,
: Daku gid ang pag-antos ko,
11: bisan nga hinadlukan ako kag nagsiling,
: Wala sing may masaligan.
12: Ano bala ang mahatag ko sa Ginoo
: tungod sang tanan niya nga kaayo sa akon?
13: Magadala ako sing halad nga ilimnon sa Ginoo ,
: sa pagpasalamat sa iya sang pagluwas niya sa akon.
14: Sa pagtilipon sang tanan niya nga mga tawo,
: hatagan ko sia sang akon ginsaad.
15: Daw ano kasakit para sa Ginoo ,
: kon ang isa sang iya mga tawo mapatay!
16: Alagad mo ako, O Ginoo
: ginaalagad ko ikaw, subong sang ginhimo sang akon iloy.
: Ginhilway mo ako gikan sa kamatayon.
17: Magadulot ako sa imo sang halad sang pagpasalamat,
: kag magapangamuyo ako sa imo.
1819: Sa pagtilipon sang tanan mo nga mga tawo,
: sa sulod sang imo Templo sa Jerusalem,
: ihatag ko sa imo ang akon ginsaad.
: Dayawa ang Ginoo !