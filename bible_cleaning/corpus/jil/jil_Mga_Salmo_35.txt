1: Sumponga, O Ginoo , ang mga nagapakigsumpong sa akon,
: kag awaya ang mga nagapakig-away batok sa akon!
2: Kuhaa ang imo taming kag hinganiban,
: kag magpalapit ka sa pagbulig sa akon.
3: Ihayaw ang imo bangkaw kag wasay
: batok sa mga nagalagas sa akon.
: Isaad sa akon nga luwason mo ako!
4: Kabay nga ang mga nagatinguha sa pagpatay sa akon
: malutos kag mahuy-an!
: Kabay nga ang mga nagaplano batok sa akon
: mag-isol kag magsalasala!
5: Kabay nga manginkaangay sila sang labhang nga ginapalid sang hangin,
: samtang ginalagas sila sang anghel sang Ginoo !
6: Kabay pa nga manginmadulom kag madanlog ang ila alagyan,
: samtang ginapukan sila sang anghel sang Ginoo !
7: Sa walay kabangdanan naghimo sila sing siod para sa akon,
: kag nagkutkot sila sing tugalbong sa pagdakop sa akon.
8: Pero ang kalaglagan magaabot sa ila sa wala pa sila makapangaman,
: masiod sila sang ila kaugalingon nga tiglapak,
: kag mahulog sila sa tugalbong nga ila ginkutkot!
9: Dayon magakalipay ako tungod sa Ginoo ,
: magakasadya ako tungod kay iya ako ginluwas.
10: Sa bug-os ko nga tagipusoon magasiling ako sa Ginoo ,
: Wala gid sing pareho sa imo!
: Ginaapinan mo ang maluya sa makusog,
: ang imol kag nawad-an sa manugpigos.
11: Ang mga malaut nagapanaksi batok sa akon,
: kag ginasumbong nila ako sang mga kasal-anan nga wala ko mahimo.
12: Ginabalusan nila ako sing malaut sa baylo sang maayo,
: kag nadulaan ako sing paglaom.
13: Pero sang pagmasakit nila, naglalaw ako,
: nagpuasa ako,
: nagpangamuyo ako nga nagaduko sang akon ulo,
14: pareho sang akon pagpangamuyo tungod sa isa ka abyan ukon utod.
: Naglagaw ako nga nagaduko sa kasubo,
: subong sang isa nga nagapangalisod tungod sang iya iloy.
15: Pero tanan sila nagkalipay sang yara ako sa kalisdanan,
: kag ginlibutan nila ako sa pagyaguta sa akon,
: ginbunal ako sang mga tawo nga wala ko makilala,
: kag ginlampusan nila ako sa wala sing untat.
16: Ila ako ginpaantos, kag ginyaguta,
: nga nagapagot sang ila mga ngipon sa kaakig.
17: Tubtob bala san-o nga magatan-aw lang ikaw, O Ginoo ?
: Luwasa man ako sa ila mga pagsalakay,
: luwasa ang akon kabuhi sa sining mga leon!
18: Dayon sa daku nga katilingban magapasalamat ako sa imo,
: dayawon ko ikaw sa atubang sang madamo nga mga tawo.
19: Indi pagtugoti nga kadlawan ako
: sang akon mga kaaway nga butigon!
: Indi pagtugoti nga tungod sa akon kalisdanan
: magkasadya ang mga nagadumot sa akon sa walay kabangdanan!
20: Wala sila nagahambal sing mainabyanon,
: kundi nagapadugi sila sang tanan nga sahi sang kabutigan batok sa mga tawo nga nagahigugma sang paghidait.
21: Nagasinggit sila sa pagsumbong sa akon,
: Hala! Nakita namon ang imo ginhimo!
22: Pero ikaw, O Ginoo , nakakita sini,
: gani, indi ka maghipos, O Ginoo,
: indi ka magpalayo!
23: Mata na, O Ginoo, kag apini ako,
: bangon na, O Dios ko, kag tabangi ako.
24: Matarong ka, O Ginoo , gani ipakilala nga wala ako sing sala,
: indi pagtugoti nga kadlawan ako sang akon mga kaaway, O Dios ko!
25: Indi sila pagpasilinga sa ila kaugalingon,
: Aba! Amo gid ini ang luyag namon!
: Indi man sila pagpasilinga, Gindaog namon sia!
26: Kabay nga ang mga nagakalipay sa akon mga pag-antos
: malutos sing bug-os kag magsalasala,
: kabay nga ang mga nagapabugal sa pagsiling nga
: mas maayo pa sila sang sa akon
: mahuy-an kag mapaslawan!
27: Kabay nga ang mga nagakalipay nga nahilway ako sa akon kaso
: maghinugyaw kag indi mag-untat sa pagsiling,
: Gamhanan gid ang Ginoo ,
: nagakalipay sia sa kadalag-an sang iya alagad!
28: Dayon isugid ko ang imo pagkamatarong,
: kag dayawon ko ikaw sa bug-os nga adlaw.