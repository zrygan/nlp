1: Dayawa ninyo ang Ginoo !
: Dayawa ninyo ang iya ngalan, kamo nga mga alagad sang Ginoo ,
2: nga nagatindog sa balay sang Ginoo ,
: sa Templo sang aton Dios.
3: Dayawa ninyo ang Ginoo , tungod kay sia maayo,
: magkanta kamo sing mga pagdayaw sa iya ngalan, tungod kay sia maalwan.
4: Ginpili niya si Jacob nga mangin-iya,
: ang mga tawo sang Israel nga mangin-iya kaugalingon.
5: Nakahibalo ako nga ang aton Ginoo gamhanan,
: mas gamhanan pa sia sang sa tanan nga mga dios.
6: Ginahimo niya ang bisan ano nga luyag niya sa langit kag sa duta,
: sa mga dagat kag sa mga kadadalman sa idalom.
7: Nagadala sia sing madamol nga mga gal-om gikan sa mga punta sang duta,
: nagahimo sia sing kilat para sa mga bagyo,
: kag ginapagwa niya ang hangin halin sa iya talaguan.
8: Sa Ehipto ginpamatay niya ang tanan nga mga panganay
: sang mga tawo kag mga sapat.
9: Didto naghimo sia sing mga milagro kag mga katingalahan
: sa pagsilot sang hari kag sang tanan niya nga mga opisyales.
10: Ginlaglag niya ang madamo nga mga pungsod,
: kag ginpamatay ang gamhanan nga mga hari
11: si Sihon nga hari sang mga Amornon,
: si Og nga hari sang Basan,
: kag ang tanan nga mga hari sang Canaan.
12: Ginhatag niya ang ila mga duta sa iya mga tawo,
: ginhatag niya ini sa Israel.
13: O Ginoo , sa gihapon igasugid sang mga tawo nga ikaw ang Dios,
: ang tanan nga mga kaliwatan magadumdom sa imo.
14: Ang Ginoo magaapin sa iya mga tawo,
: magakaluoy sia sa iya mga alagad.
15: Ang mga diosdios sang mga pungsod nahimo sa pilak kag bulawan,
: ginhimo sila sang mga kamot sang tawo.
16: May mga baba sila, pero indi makahambal,
: kag mga mata, pero indi makakita.
17: May mga dulonggan sila, pero indi makabati,
: wala sing ginhawa ang ila mga baba.
18: Kabay nga ang mga naghimo sa ila kag ang tanan nga nagasalig sa ila
: manginkaangay sang mga diosdios nga ila ginhimo!
19: Dayawa ninyo ang Ginoo , O mga tawo sang Israel,
: dayawa ninyo sia, kamo nga mga pari sang Dios!
20: Dayawa ninyo ang Ginoo , kamo nga mga Levita,
: dayawa ninyo sia, tanan kamo nga nagatahod sa iya!
21: Dayawa ninyo ang Ginoo sa Sion,
: sa Jerusalem nga iya balay.
: Dayawa ninyo ang Ginoo !