1: Ang Kaalam nagahambal sang iya kaugalingon nga pagdayaw,
: sa tunga sang iya mga tawo nagapabugal sia sang iya kaugalingon.
2: Sa atubang sang katilingban sang Labing Mataas nagahambal sia,
: kag nagapabugal sia sang iya kaugalingon sa presensya sang Isa nga Gamhanan.
3: Ako amo ang pulong nga ginhambal sang Labing Mataas.
: Ako amo ang nagtabon sang duta kaangay sang tun-og.
4: Ang akon balay amo ang mataas nga kalangitan,
: kag ang akon trono yara sa haligi nga panganod.
5: Ako lang ang naglatid sang langit,
: kag naglakat sa kadadalman sang duta.
6: Ang mga balod sa kadagatan, ang bug-os nga duta,
: ang tanan nga mga katawhan kag ang tagsa ka pungsod akon ginagamhan.
7: Sa tunga nila nagapangita ako sing ilistaran,
: sa kay sin-o bala duta ako magaestar?
8: Dayon ang Manunuga sang kalibutan nagmando sa akon,
: ang akon Manunuga nagsugo kon diin ako magaestar.
: Nagsiling sia, Mag-estar ka sa kay Jacob,
: himua ang Israel nga imo panublion.
9: Sa wala pa magsugod ang panahon gintuga niya ako,
: kag ako magapabilin sa walay katapusan.
10: Sa Balaan nga Tolda nagaalagad ako sa iya atubang,
: gani nag-abot ako agod mag-estar sa Sion.
11: Gani ginpaestar niya ako sa siudad nga iya ginhigugma,
: kag ginhatagan ako sing awtoridad sa paggahom sang Jerusalem.
12: Magpanggamot ako sa tunga sang mga tawo nga ginpasidunggan,
: sa pinili sang Ginoo nga mangin-iya kaugalingon.
13: Didto nagtaas ako kaangay sang sedro sa Libano,
: kaangay sang sipres sa Bukid sang Hermon.
14: Nagtaas ako kaangay sang palma sa Engedi,
: kag kaangay sang tanom nga rosas sa Jerico,
: kaangay sang matahom nga kahoy nga olivo sa patag,
: kaangay sang kahoy nga kastanyo sa tupad sang tubig nagtaas ako.
15: Kaangay sang sinamon kag pinili nga mira nagapangamyon ako sa kahumot,
: nagapangalisbong ang akon kahumot
: kaangay sang galbano, onika, kag estakte,
: kaangay sang aso sang insyenso sa Balaan nga Tolda.
16: Kaangay sang kahoy nga terebinto nagagapa ang akon mga sanga,
: kag ang akon mga sanga matahom kag nagalubaylubay.
17: Magapanalingsing ako sing matahom kaangay sang balagon sang mga ubas,
: kag ang akon mga bulak nagapatubas sang manggad kag sang kadungganan.
19: Dali kamo sa akon, kamo nga nagahandom sa akon,
: kag magpaayaw kaon sang akon mga bunga.
20: Ang akon handumanan mas matam-is pa sang sa dugos.
: Ang pag-angkon sa akon mas matam-is pa sang sa dugos nga nagatulo sa balayan sang dugos.
21: Ang nagakaon sa akon magahandom sing dugang pa.
: Ang bisan sin-o nga makainom sa akon pagauhawon sing dugang pa.
22: Ang nagapamati sa akon indi na kinahanglan magkahuya,
: ang nagatuman sang akon ginasiling indi na gid magpakasala.
23: Ini tanan amo ang libro sang kasugtanan sang Dios nga Labing Mataas,
: ang Kasugoan nga ginhatag ni Moises
: subong panublion nga pagatumanon sang mga katilingban ni Jacob.
25: Nagpadala sia sing Kaalam kaangay sang nagadaganas nga baha sang suba sang Pison,
: kag kaangay sang Tigris sa tion sang nahauna nga pagpamunga.
26: Nagaawas ini sa ihibalo kaangay sang Eufrates,
: ukon kaangay sang Jordan sa tion sang tig-alani.
27: Nagapailig ini sang pagtudlo kaangay sang Nilo,
: kaangay sang Gihon sa panahon sang pagpatubas sang mga ubas.
28: Ang nahauna nga tawo wala makahibalo sing bug-os sang kaalam,
: ang naulihi wala man makatungkad sa iya.
29: Kay ang iya mga panghunahuna mas malapad pa sang sa kadagatan,
: kag ang iya tinutuyo madalom pa sang sa daku nga kadadalman.
30: Ako iya kaangay sang isa ka kanal halin sa suba,
: isa ka alagyan sang tubig pakadto sa hardin.
31: Nagsiling ako, Bunyagan ko ang akon hardin,
: bas-on ko ang ginatuboan sang akon mga bulak.
: Kag sa gilayon ang akon kanal nangin-isa ka suba
: kag ang akon suba nangin-isa ka dagat.
32: Karon pasilakon ko ang pagdisiplina,
: agod ang iya kapawa makita sa malayo.
33: Ibubo ko liwat ang pagtudlo kaangay sang isa ka propeta,
: kag ibilin ko ini sa palaabuton nga mga kaliwatan.
34: Talupangda gid nga ang akon pagpangabudlay indi lamang para sa akon kaugalingon
: kundi para sa nagapangita sang Kaalam.