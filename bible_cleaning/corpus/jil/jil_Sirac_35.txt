1: Ang pagtuman sang kasugoan kaangay sang madamo nga mga dulot.
: Ang pagtuman sang mga sugo amo ang paghalad sang dulot sa paghidait.
2: Ang pagbalos sang kaayo kaangay sang isa ka dulot nga kalan-on,
: kag ang paghatag sing limos kaangay sang isa ka dulot sa pagpasalamat.
3: Sikwaya ang kalautan kag malipay ang Ginoo,
: sikwaya ang pagkadi-matarong kag patawaron ka.
4: Indi ka mag-atubang sa Ginoo nga wala sing dala,
5: tumana ini nga mga halad, kay amo ini ang sugo.
6: Kon ang matarong nga tawo magdala sang iya dulot nga sapat sa altar,
: ang hamot sini nagatub-ok sa atubang sang Labing Mataas.
7: Ang halad sang matarong nga tawo ginabaton,
: ang handumanan sini indi gid malimtan.
8: Magmaalwan ka sa imo pagsimba sa Ginoo
: kag idulot ang nahauna nga mga bunga sang imo pinangabudlayan nga wala sing hawidhawid.
9: Ihatag sing malipayon ang tanan mo nga mga dulot
: kag magkasadya ka sa paghalad sang imo ikapulo.
10: Maghatag ka sa Labing Mataas subong sang iya paghatag sa imo,
: kag subong kaalwan suno sa imo masarangan.
11: Kay ang Ginoo nagabalos sing maayo
: kag pagabalusan ka niya sing pito ka pilo.
12: Indi ka magdulot sa iya sing isa ka hamham, kay indi niya ini pagbatunon,
: kag indi ka magsalig sa indi matarong nga halad.
: Ang Ginoo isa ka hukom nga wala sing pinilian.
13: Wala sia sing pinilian bisan imol ang isa ka tawo,
: kundi nagapamati sia sang pangamuyo sang isa ka tawo nga ginadaugdaog.
14: Indi niya pagpatumbayaan ang pag-ampo sang mga ilo
: ukon sang balo kon magpautwas sila sang ila reklamo.
15: Daw ano ang pag-ilig sang mga luha sang balo sa iya mga guya,
: kag ang iya paghibi nagasumbong sang tawo nga nanginkabangdanan sang pagtulo sang iya mga luha!
16: Ang batunon sang Ginoo, amo ang tawo nga nagaalagad sa iya
: sa bug-os niya nga tagipusoon kag ang iya pangamuyo magalambot sa mga panganod.
17: Ang pangamuyo sang mapainuboson magalapos sa mga panganod,
: pero indi sia malipay tubtob makaabot ini sa Ginoo,
: indi sia mag-untat tubtob nga ang Labing Mataas magsabat sa iya,
: sa paghatag sang kahilwayan sa mga matarong, kag sa pagsilot sang mga nakasala.
18: Ang Ginoo indi magmahinay, indi sia magpailob sa mga malaut,
: tubtob mabali niya ang mga hawak sang mga wala sing kaluoy
: kag magatimalos sia sa mga kapungsoran,
: tubtob mapapas niya ang tanan nga mga mabinatuon,
: kag maguba ang gahom sang mga di-matarong,
19: tubtob mabalusan niya ang tanan nga mga tawo suno sa ila hinimuan,
: nga nagahukom sang ila mga ginahimo suno sa ila mga tinutuyo,
: tubtob mahatagan niya ang iya mga tawo sang ila mga kinamatarong
: kag malipay sila sang iya kaluoy.
20: Ang iya kaluoy nagaabot sa mga adlaw sang kalisod,
: subong sang gal-om sang ulan sa tingadlaw.