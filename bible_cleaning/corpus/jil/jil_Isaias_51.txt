1: Ang Ginoo nagasiling,
: Pamati kamo sa akon, kamo nga luyag maluwas,
: kamo nga nagadangop sa akon sa pagpangayo sing bulig.
: Dumdoma ninyo ang daku nga bato sa diin kamo nagikan,
: sa daku nga bato sa diin kamo gintihab.
2: Dumdoma ang isa sang inyo mga katigulangan nga si Abraham,
: kag si Sara, sa diin kamo nagikan.
: Sang pagtawag ko kay Abraham, wala sia sing anak,
: pero ginbendisyunan ko sia kag ginhatagan sing mga anak,
: ginpadamo ko ang iya mga kaliwatan.
3: Magakaluoy ako sa Jerusalem,
: sa tanan nga nagaestar sa iya mga ginub-an.
: Bisan ang iya duta isa ka desierto, himuon ko ini nga isa ka katamnan,
: kaangay sang katamnan nga akon ginhimo sa Eden.
: Ang kalipay kag kasadya magaluntad didto,
: kag ang mga ambahanon sang pagdayaw kag pagpasalamat.
4: Pamati kamo sa akon, mga tawo ko,
: pamati kamo sa akon ginasiling
: ginahatag ko ang akon mga pagtudlo sa mga kapungsoran,
: ang akon mga kasugoan magadala sa ila sing kapawa.
5: Magaabot ako sa labing madali sa pagluwas sa ila,
: ang tion sang akon pagdaog madali na lang.
: Ako gid ang magagahom sa mga kapungsoran.
: Ang mga duta sa malayo nagahulat sang akon pag-abot,
: nagahulat sila nga may paglaom sa akon sa pagluwas sa ila.
6: Tan-awa ang kalangitan, tan-awa ang duta!
: Ang mga langit madula kaangay sang aso,
: ang duta magakamudmod kaangay sang daan nga panapton,
: kag ang tanan niya nga mga pumoluyo magakalamatay kaangay sang mga langaw.
: Pero ang paghilway nga akon pagadalhon magapadayon sa wala sing katubtoban,
: kag ang akon pagdaog wala sing katapusan.
7: Pamati kamo sa akon, kamo nga nakahibalo kon ano ang matarong,
: nga ang akon pagtudlo nagapabilin sa inyo mga tagipusoon.
: Indi kamo magkahadlok kon ang mga tawo magyaguta kag magpakahuya sa inyo.
8: Ini nga mga tawo madula kaangay sang panapton nga ginkaon sang mga sapatsapat!
: Pero ang paghilway nga akon pagadalhon magapadayon sa wala sing katubtoban,
: ang akon pagdaog wala sing katapusan.
9: Magmata ka, O Ginoo , kag tabangi kami!
: Gamita ang imo gahom kag luwasa kami,
: gamita ini subong sang imo ginhimo sang una nga panahon.
: Ikaw amo ang nagahatukhatok sang daku nga sapat sa dagat nga si Rahab.
10: Ikaw amo ang nagpamala sang dagat,
: kag naghimo sang alagyan sa tunga sang tubig,
: agod ang mga ginaluwas mo makatabok.
11: Yadtong imo ginluwas
: makalambot sa Jerusalem nga may kasadya
: nagakanta kag nagahinugyaw.
: Malipayon sila sa walay katapusan,
: mga hilway sa kasubo kag kasakit sa walay katubtoban.
12: Ang Ginoo nagasiling
: Ako amo ang magapabakod sa inyo.
: Ngaa magkahadlok kamo sa tawo nga mamalatyon
: nga ang iya kabuhi subong sang hilamon?
13: Nalipatan na bala ninyo ang Ginoo nga naghimo sa inyo,
: nga naghumlad sang mga kalangitan
: kag nagpahamtang sang mga sadsaran sang duta?
: Ngaa magkabuhi kamo nga pirme lang nahadlok
: sa kaakig sang mga nagapigos sa inyo,
: sadtong handa sa paglaglag sa inyo?
: Ang ila kaakig indi gid makahalit sa inyo.
14: Yadtong mga binilanggo mahilway sa indi madugay,
: magakabuhi sila sing malawig,
: kag indi sila mawad-an sing kalan-on.
15: Ako amo ang Ginoo nga inyo Dios,
: ginaukay ko ang dagat
: kag ginapadaguhob ko ang iya mga balod.
: Ang akon ngalan amo ang Ginoo sang mga hangaway!
16: Ginhumlad ko ang mga kalangitan
: kag ginpahamtang ang mga sadsaran sang duta;
: nagasiling ako sa Jerusalem, Kamo akon mga tawo!
: Ginhatag ko sa inyo ang akon mga pagtudlo,
: kag gin-apinan ko kamo sang akon kamot.
17: Jerusalem, magmata ka!
: Magbangon ka!
: Nakainom ka sang kupa sang pagsilot
: nga ginhatag sang Ginoo sa imo sa iya kaakig;
: gin-inom mo ini, kag nagdulingduling ka.
18: Wala sing isa nga magatuytoy sa imo,
: wala sing isa sa imo mga tawo
: nga magadapit sa imo.
19: Ang duha ka kalaglagan nag-abot sa imo
: ang imo duta ginhalitan tungod sang inaway,
: kag ang imo mga tawo gingutoman.
: Sin-o ang magalipay sa imo?
20: Sa ginsang-an sang tagsa ka dalan
: ang imo mga tawo nagakapukan sa kaluyahon
: kaangay sila sang usa nga nadakpan sa siod sang mangangayam.
: Nabatyagan nila ang nagabalingaso nga kaakig sang Dios.
21: Kamo nga nagaantos nga mga pumoluyo sang Jerusalem,
: kamo nga nagadulingduling
: nga daw sa mga hubog,
22: ang Ginoo nga inyo Dios nagaapin sa inyo, kag nagasiling,
: Ginkuha ko ang kupa sa inyo kamot
: nga sa akon kaakig ginhatag ko sa inyo.
: Indi na kinahanglan nga mag-inom kamo
: sang bino nga nagapadulingduling sa inyo.
23: Ihatag ko ini sa ila nga nagpigos sa inyo,
: sa ila nga nagpahigda sa inyo sa mga dalan
: kag nagtasak sa inyo nga daw mga yab-ok lamang kamo.