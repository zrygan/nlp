1: Natawo kita tanan nga maluya kag indi makasarang.
: Ang kabuhi sang tagsatagsa malip-ot kag magamo.
2: Madali kita magtubo kag madali malaya subong sang mga bulak,
: nagakawala kita subong sang isa ka landong.
3: Magatalupangod man bala ikaw sa akon, O Dios,
: ukon pagadalhon mo bala ako sa imo presensya agod hukman?
4: Wala sing matinlo nga magahalin
: sa bisan ano nga butang nga subong kahigko sang tawo.
5: Ang kalawigon sang iya kabuhi napat-od na nga daan,
: ang kadamuon sang mga binulan nga sia magakabuhi.
: Napat-od mo na ini, O Dios, kag indi na gid ini maliwat.
6: Indi sia pagsapaka kag pabay-i lang sia,
: tugoti sia nga magkalipay sa iya mabudlay nga pangabuhiina kon makarang sia.
7: May paglaom pa sa kahoy nga ginpulod,
: sarang pa ini mabuhi liwat kag magpanalingsing.
8: Bisan ang iya mga gamot gulang na,
: kag ang iya puno mapatay sa duta,
9: kon may tubig magapanalingsing pa ini subong sang isa ka bag-o nga tanom.
10: Pero ang tawo mapatay, kag amo na ina ang katapusan niya,
: mapatay sia, kag diin na bala sia?
11: Subong nga ang mga linaw mamalhan,
: kag bisan ang mga suba magauntat sa pag-ilig,
12: sa amo man ang patay nga mga tawo indi na gid magbangon.
: Tubtob may langit pa, indi na gid sila magbugtaw,
: ukon mapukaw sa ila katulogon.
13: Kabay nga imo ako taguon nga buhi sa duta sang mga patay,
: tagoa ako tubtob mag-ugdaw ang imo kaakig,
: kag dayon magtalana ka sing tion sa pagdumdom sa akon.
14: Kon ang isa ka tawo mapatay, mabuhi pa bala sia liwat?
: Pero magahulat ako sang maayo nga mga tion,
: magahulat ako tubtob ining tion sang kabudlayan matapos.
15: Dayon magapanawag ikaw kag ako magasabat,
: kag ikaw magakahamuot sa akon nga imo tinuga.
16: Dayon pagabantayan mo ang tagsa ko ka tikang,
: pero indi mo pag-isipon ang akon mga sala.
17: Imo pagapatawaron ang akon mga sala kag indi mo na ini pagdumdomon,
: pagapanason mo ang tanan ko nga mga paglapas.
18: Pero magaabot ang tion nga ang mga bukid magakapukan,
: kag bisan pa ang mga pil-as nga batuhon pagakuhaon sa ila lugar.
19: Ang tubig magatais sang dalagku nga mga bato,
: kag ang mabunok nga ulan magaab-ab sang duta,
: subong man ginadula mo ang paglaom sang mga tawo.
20: Ginadaug mo ang tawo kag ginapataliwan mo sia sa walay katapusan,
: ang iya guya nagakuriit sa kamatayon.
21: Ang iya mga anak nagaagom sing kadungganan, pero wala gid sia makahibalo sini,
: kon sila ginapakahuy-an wala gid sia ginasugiri.
22: Ang iya lamang ginabatyag amo ang kasakit sang iya kaugalingon nga lawas
: kag ang kalisod sa iya kaugalingon nga tagipusoon.