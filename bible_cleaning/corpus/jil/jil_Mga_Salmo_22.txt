1: Dios ko, Dios ko, ngaa bala ginpatumbayaan mo ako?
: Nagtalangison ako sa pagpangayo sang bulig mo,
: pero wala man gihapon ini nagaabot!
2: Kon adlaw nagapanawag ako sa imo, O Dios ko,
: pero wala ka nagasabat sa akon,
: kon gab-i nagapanawag man ako sa imo,
: pero wala ako sing kapahuwayan.
3: Pero ikaw ang Balaan nga nagapungko sa trono,
: ang ginadayaw sang Israel.
4: Ang amon katigulangan nagsalig sa imo,
: nagsalig sila, kag imo sila ginluwas.
5: Nagpanawag sila sa imo, kag naluwas sila sa katalagman,
: nagsalig sila sa imo, kag wala sila mapaslawi.
6: Pero indi na ako tawo, kundi isa ka ulod,
: ginatamay kag ginahikayan sang tanan!
7: Ang mga nakakita sa akon nagalangulango sa akon,
: nagapadiwal sila kag nagalungolungo sang ila mga ulo.
8: Nagasiling sila, Nagsalig ka sa Ginoo ,
: ngaa bala wala ka niya pagluwasa?
: Kon nahamut-an ka sang Ginoo ,
: ngaa bala wala ka niya pagbuligi?
9: Gikan sa tiyan sang akon iloy ginpagwa mo ako nga wala maano,
: kag sang lapsag pa lang ako gin-atipan mo ako.
10: Nagsalig ako sa imo sugod pa gid sang akon pagkatawo,
: halin pa gid sang akon pagkatawo ikaw na ang akon Dios.
11: Indi ka magpalayo sa akon!
: Malapit ang kinagamo,
: kag wala sing may makatabang.
12: Ginalibutan ako sang madamo nga mga kaaway kaangay sang mga simaron,
: nagalibot sila sa akon kaangay
: sang mabangis nga mga simaron gikan sa duta sang Basan.
13: Ginanganga nila ang ila mga baba kaangay sang mga leon,
: nga nagangurob kag hana maggus-ab sa akon.
14: Nadula ang akon kusog,
: kaangay sang tubig nga naula sa duta.
: Wala nagaalangot ang akon mga tul-an,
: ang akon tagipusoon kaangay sang tinunaw nga talo sa akon dughan.
15: Ang akon tutonlan mamala subong sang yab-ok,
: kag ang akon dila nagapilit sa akon alingagngag.
: Ginbayaan mo ako nga nagahigda kag nagahimumogto.
16: Ang grupo sang malaut nga mga tawo nagalibot sa akon,
: kaangay sang panong sang mga ido, ginakibon nila ako,
: gingus-ab nila ang akon mga kamot kag tiil.
17: Naggulowa ang akon mga tul-an.
: Ang akon mga kaaway nagtulok sa akon nga nagamurarat ang ila mga mata.
18: Ginapartida nila ang akon mga bayu,
: kag ginapagabutgabotan nila ini.
19: Indi ka magpalayo sa akon, O Ginoo !
: Dalidali ka kag tabangi ako!
20: Luwasa ako sa espada,
: luwasa ang akon kabuhi sa sina nga mga ido.
21: Luwasa ako sa sina nga mga leon,
: wala ako sing mahimo sa sina nga mga simaron.
22: Isugid ko sa akon mga tawo ang imo binuhatan,
: dayawon ko ikaw sa ila katilingban
23: Dayawa ninyo sia, kamo nga mga alagad sang Ginoo !
: Pasidunggi ninyo sia, kamo nga mga kaliwat ni Jacob!
: Simbaha ninyo sia, kamo nga mga tawo sang Israel!
24: Wala niya ginapabay-i ang mga imol ukon ginapatumbayaan ang ila mga pag-antos,
: wala sia nagapalayo sa ila,
: kundi ginasabat niya ang ila pagpangayo sing bulig.
25: Sa daku nga katilingban dayawon ko ikaw tungod sang imo binuhatan,
: magadulot ako sing mga halad nga akon ginsaad
: sa atubang sang mga nagasimba sa imo.
26: Ang mga imol magakaon kag mabusog,
: ang mga nagaabot sa Ginoo magadayaw sa iya.
: Kabay pa nga mag-uswag sila sa walay katubtoban!
27: Ang tanan nga mga kapungsoran magadumdom sa Ginoo ,
: halin sa tagsa ka bahin sang kalibutan magabalik sila sa iya,
: ang tanan nga mga rasa magasimba sa iya.
28: Ang Ginoo hari,
: kag iya ginagamhan ang mga kapungsoran.
29: Ang tanan nga mga bugalon magaluhod sa iya atubang,
: amo man ang tanan nga mamalatyon nga mga tawo,
: kag ang mga napat-od na nga mapatay.
30: Ang palaabuton nga mga kaliwatan magaalagad sa iya,
: ang mga tawo magahambal nahanungod sa Ginoo sa palaabuton nga kaliwatan.
31: Pagaisugid sa mga tawo nga wala pa matawo
: Ang Ginoo nagluwas sang iya katawhan!