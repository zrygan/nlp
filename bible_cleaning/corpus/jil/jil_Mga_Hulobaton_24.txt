1: Indi ka magkahisa sa malaut nga mga tawo, kag indi ka magpangamigo sa ila.
2: Ang ila ginapanghunahuna amo lamang ang pagtuga sing kagamo. Sa tagsa nila ka paghambal may masaklaw.
3: Ang kaalam kag paghangop amo ang sadsaran sang puloy-an.
4: Kon may ihibalo, ang mga kwarto ginsangkapan sing malahalon kag matahom nga mga butang.
5: Ang maalam mas maayo pa sang sa makusog, kag ang ihibalo mas maayo pa sang sa kusog.
6: Dapat ka magplano sing maayo sa wala ka pa magpakig-away sa gira, kay kon may madamo ka nga palamangkutan, mas daku ang imo kahigayunan sa pagdaog.
7: Ang mga hulobaton nga may kaalam indi mahangpan sang buangbuang. Wala sia sing matugda kon ang importante nga mga butang ginapatugsilingan.
8: Kon pirme ka lang nagaplano sang malain, mabantugan ka nga manugtuga sang kagamo.
9: Ang bisan ano nga padugi nga ginapanghunahuna sang buangbuang sala. Ang mga katawhan indi luyag sa tawo nga wala sing iban nga ginahimo kundi pagtamay lang sa iban.
10: Kon maluya ka sa tion sang ital-ital, matuod gid nga maluya ka.
11: Indi ka magpabaya sa pagluwas sang tawo nga wala sang sala nga ginadala nga pagapatyon.
12: Ayhan magasiling ka nga wala ka sing labot sa iya, pero ang Dios nakahibalo kag nagahukom sang imo mga tinutuyo. Nagabantay sia sa imo, kag nakahibalo sia. Magabalos sia sa imo suno sa imo ginahimo.
13: Anak, magkaon ka sing dugos kay maayo ini. Kag subong nga ang dugos sa balay sang putyokan matam-is kon imo dimdiman,
14: amo man ang kaalam maayo sa kalag. Angkuna ini kag may maayo ka nga palaabuton.
15: Indi ka magmanginkaangay sang buyong nga nagapadihot sa pagpangawat sa matarong nga tawo ukon sa pagkuha sang iya balay.
16: Bisan kapila matumba ang matarong nga tawo, sa gihapon nagabangon sia. Pero ang kalalat-an nagalaglag sang malaut.
17: Indi pagkadlawi ang imo kaaway kon yara sia sa kalalat-an, kag indi ka magkalipay kon makadusmo sia.
18: Ang Ginoo makahibalo kon kadlawan mo sia kag indi sia maluyag sini. Ayhan indi niya sia pagsilutan.
19: Indi ka magpalibog tungod sa malaut nga mga tawo. Indi ka magkahisa sa ila ginahimo.
20: Ang malaut nga tawo wala sing maayo nga palaabuton, wala sia sing paglaom.
21: Anak, tahura ang Ginoo kag ang hari. Indi ka magpakig-upod sa mga tawo nga nagapamatok sa ila,
22: kay ina nga mga tawo sarang malaglag sa isa ka pamisok. Kahibalo ka bala sang kalalat-an nga mahatag sang Dios ukon hari?
23: Ang maalam nga mga tawo nagsiling man sini nga mga butang
: Indi matarong para sa isa ka hukom nga sia may pinilian.
24: Kon hilwayon niya ang nakasala, pakamalauton kag dumtan sia sang tanan nga mga tawo sa kalibutan.
25: Pero ang mga hukom nga nagasilot sang may sala manginmainuswagon kag magaagom sing maayo nga ngalan.
26: Ang sabat nga wala sing lipudlipod isa ka tanda sang matuodtuod nga pag-abyanay.
27: Indi ka magpatindog sing balay kag magpangasawa kon indi pa handa ang imo uma, kag kon wala pa ikaw sing pangita.
28: Indi ka magsaksi batok sa imo isigkatawo sa wala sing kabangdanan, ukon magsugid sing di-matuod nahanungod sa iya.
29: Indi ka magsiling, Himuon ko sa iya ang iya ginhimo sa akon! Balusan ko sia sang ginhimo niya sa akon!
30: Nag-agi ako sa kaumhan kag sa katamnan sang ubas sang isa ka matamad kag buangbuang nga tawo.
31: Nakita ko nga puno ini sang tunokon nga magamay nga mga kahoy kag sang matag-as nga mga hilamon. Ang kudal nga bato sa palibot sini natumba na.
32: Gintan-aw ko ini kag nagpainuino ako kag nakakuha ako sini nga leksyon
33: Sigi, maghilayhilay ka kag magtulogtulog. Magpanimuko ka kag magpulopahuway,
34: pero samtang nagakatulog ka, ang kaimulon magaabot sa imo kaangay sang makawat nga nasangkapan sa hinganiban.