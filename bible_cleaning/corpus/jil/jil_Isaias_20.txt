1: Sa sugo ni Sargon nga hari sang Asiria, ginsalakay sang mga heneral sang mga hangaway sang Asiria ang siudad sang Asdod nga iya sang mga Filistinhon.
2: Mga tatlo ka tuig sa wala pa sini, ang Ginoo nagsiling kay Isaias nga anak ni Amoz sa pag-uba sang bayu nga sako kag sang iya sandalyas. Gintuman niya ini kag naglibutlibot nga hublas kag nagatiniil.
3: Sang naagaw ang Asdod, ang Ginoo nagsiling, Ang akon alagad nga si Isaias naglibutlibot nga hublas kag nagatiniil lang sa sulod sang tatlo ka tuig. Amo ini ang tanda kon ano ang mahanabo sa Ehipto kag sa Etiopia.
4: Ang hari sang Asiria magadala sang iya mga bihag nga hublas halin sa sining duha ka mga pungsod. Pamatan-on kag tigulang, magalakat nga nagatiniil lang kag hublas nga nagapakahuya sa Ehipto.
5: Yadtong mga nagasalig sa Etiopia kag nagapabugal nahanungod sa Ehipto matublag kag madulaan sila sing paglaom.
6: Kon mag-abot ina nga tion, ang mga tawo nga nagaestar sa baybayon sang Filistia magasiling, Tan-awa kon ano ang natabo sa mga tawo nga aton ginasaligan nga makaapin sa aton gikan sa hari sang Asiria! Sa ano bala nga paagi kita maluwas?