1: Sa imo lamang, O Ginoo , sa imo lamang,
: kag indi sa amon, dapat ihatag ang pagdayaw,
: tungod sang imo mapinadayunon nga gugma kag katutom.
2: Ngaa bala ang mga kapungsoran, nagapamangkot sa amon,
: Diin ang inyo Dios?
3: Ang amon Dios yara sa langit,
: nga nagahimo sang bisan ano nga luyag niya.
4: Ang ila mga dios nahimo sa pilak kag bulawan,
: nga ginhimo sang mga kamot sang tawo.
5: May mga baba sila, apang indi makahambal,
: kag mga mata, pero indi makakita.
6: May mga dulonggan sila, pero indi makabati,
: kag mga ilong, pero indi makasimhot.
7: May mga kamot sila, pero indi makatandog,
: kag mga tiil, pero indi makalakat,
: wala sila nagahambal.
8: Kabay nga ang mga naghimo sini kag ang tanan nga nagasalig sa sini,
: manginkaangay sang diosdios nga ila ginhimo!
9: Mga tawo sang Israel, magsalig kamo sa Ginoo .
: Ginabuligan kag ginaapinan niya kamo.
10: Mga pari sang Dios, magsalig kamo sa Ginoo .
: Ginabuligan kag ginaapinan niya kamo.
11: Tanan kamo nga nagatahod sa iya, magsalig sa Ginoo .
: Ginabuligan kag ginaapinan niya kamo.
12: Ang Ginoo nagadumdom sa aton kag magabendisyon sa aton,
: pagabendisyunan niya ang mga tawo sang Israel,
: kag ang tanan nga mga pari sang Dios.
13: Pagabendisyunan niya sing palareho ang tanan nga nagatahod sa iya,
: ang bantog kag ordinaryo nga mga tawo.
14: Kabay ang Ginoo maghatag sa inyo sing mga kabataan,
: kamo kag ang inyo mga kaliwat.
15: Kabay nga bendisyunan kamo sang Ginoo
: nga nagtuga sang langit kag duta!
16: Ang langit iya sang Ginoo lamang,
: pero ginhatag niya ang duta sa mga tawo.
17: Ang Ginoo wala ginadayaw sang mga patay,
: sang bisan sin-o nga nagapanaog sa lulobngan.
18: Pero kita nga mga buhi magapasalamat sa iya,
: karon kag sa walay katapusan.
: Dayawa ang Ginoo !