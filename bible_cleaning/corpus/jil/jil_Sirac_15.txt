1: Ang nagatahod sa Ginoo magahimo sini tanan,
: kag ang nakahibalo sang Kasugoan, magaangkon sia sang Kaalam.
2: Magagwa sia sa pagsugata sa iya kaangay sang isa ka iloy,
: kag batunon niya sia kaangay sang isa ka lamharon nga nobya.
3: Hatagan niya sia sing paghangop nga mangin-iya kalan-on,
: kag sang ihibalo nga mangin-iya ilimnon.
4: Magasandig sia sa iya kag indi sia matumba,
: magasalig sia sa iya kag indi sia mahuy-an.
5: Pasidunggan niya sia labaw sa iya mga kaingod,
: kag magahatag sa iya sang mga pulong kon maghambal sia sa katilingban.
6: Pagakoronahan sia sing kalipay kag kasadya,
: ang iya palanublion amo ang walay katapusan nga kadungganan.
7: Ang mga buangbuang indi gid makaangkon sing Kaalam,
: ang mga makasasala indi makakita sini.
8: Nagapalagyo ini sa mga bugalon,
: kag malayo ini sa mga panghunahuna sang mga butigon.
9: Ang pagdayaw wala sa bibig sang isa ka makasasala,
: kay wala sia ginatuytoyi sang Ginoo.
10: Ang pagdayaw amo ang kapahayagan sang kaalam,
: kay ang Ginoo gid amo ang nagapanghikot sini.
11: Indi ka magsiling, Ang Ginoo amo ang basulon sa akon pagpakasala,
: kay indi sia ang kabangdanan sang iya ginakangil-aran.
12: Indi ka magsiling, Sia ang nagpatalang sa akon,
: kay wala sia nagakinahanglan sang bulig sang mga makasasala
: sa paglambot sang iya mga tinutuyo.
13: Ang Ginoo nagakangil-ad sang bisan ano nga sahi sang bisyo,
: kon nagatahod ka sa Ginoo indi ka sini makahigugma.
14: Sang paghimo niya sang tawo sa ginsugoran,
: ginhimo sia nga hilway sa pagsunod sang iya binubuot.
15: Kon buot mo sarang mo matuman ang mga sugo,
: yara sa imo kaugalingon ang pagpamat-od kon bala buot ka magmatutom ukon indi.
16: Ginbutang niya sa imo atubang ang kalayo kag ang tubig,
: dab-uta kag kuhaa ang imo ginpili.
17: Ang tawo nagaatubang sa kabuhi kag sa kamatayon,
: ang iya pilion mangin-iya.
18: Kay daku ang kaalam sang Ginoo,
: makagagahom sia kag makakita sang tanan.
19: Ginabantayan niya ang mga nagatahod sa iya,
: wala sing binuhatan ang tawo nga indi niya makita.
20: Wala gid sia magsugo sa tawo nga magmalaut,
: kag wala sia magtugot sa bisan sin-o sa pagpakasala.