1: Pamatii! Ang Kaalam nagapanawag.
: Ang paghangop nagasinggit.
2: Nagatindog sia sa ibabaw sang mga bakulod sa tupad sang dalan,
: kag sa mga ginsang-an sang mga dalan.
3: Sa alagyan pakadto sa siudad,
: sa tupad sang mga pwerta nagapanawag sia
4: Mga katawhan, nagapanawag ako sa inyo,
: nagapanawag ako sa tagsa ka tawo sa duta.
5: Wala pa bala kamo sing buot? Magpakahamtong kamo.
: Mga buangbuang bala kamo? Magmaalam kamo.
6: Pamati kamo sa akon matahom nga mga pulong,
: ang tanan nga akon ginasiling matarong.
7: Ang akon ginahambal matuod.
: Ginadumtan ko ang mga kabutigan.
8: Ang tanan nga ginasiling ko matuod,
: wala sing butig ukon pagpatalang.
9: Sa tawo nga may paghangop, ang tanan maathag,
: sa may ihibalo, ang tanan mahapos.
10: Pasulabiha ang akon pagtudlo sa baylo sang pilak,
: pilia ang ihibalo sa baylo sang puraw nga bulawan.
11: Ako amo ang Kaalam, mas maayo pa ako sang sa mga alahas,
: wala ka sing ginahandom nga makatupong sa akon.
12: Ako amo ang Kaalam, kag may paghangop ako,
: may ihibalo ako kag husto nga pagbinagbinag.
13: Ang pagtahod sa Ginoo amo ang pagdumot sang malaut.
: Ginadumtan ko ang bugal kag pagkamatinaastaason,
: ang malaut nga mga pagginawi kag binutig nga mga hambal.
14: May mga plano ako kag ginatuman ko ini.
: May paghangop ako kag may kabakod.
15: Ginabuligan ko ang mga hari sa paggahom
: kag ang mga pangulo sa paghimo sang maayo nga mga kasugoan.
16: Ginabuligan ko ang tagsa ka pangulo sa duta sa paggahom,
: subong man ang mga opisyales kag mga dungganon.
17: Ginahigugma ko ang mga nagahigugma sa akon,
: makita ako sang mga nagapangita sa akon.
18: Makahatag ako sing manggad kag kadungganan,
: kauswagan kag kadalag-an.
19: Ang imo makuha sa akon mas maayo pa sang sa puraw nga bulawan,
: kag mas maayo pa sang sa puraw nga pilak.
20: Nagalakat ako sa dalanon sang pagkamatarong,
: ginasunod ko ang mga banas sang katarungan.
21: Nagahatag ako sing manggad sa mga nagahigugma sa akon,
: kag ginapuno ko ang ila mga balay sing bahandi.
22: Ang Ginoo nagtuga sa akon una sa tanan,
: ang nahauna sang iya mga binuhatan sadto anay.
23: Ginhimo niya ako sa ginsugoran gid,
: ang nahauna gid, sa wala pa magsugod ang kalibutan.
24: Natawo na ako sang wala pa ang mga kadagatan,
: sang wala pa ang mga tuboran sang tubig.
25: Natawo na ako sang wala pa ang mga kabukiran,
: sang wala pa mapahamtang ang mga bakulod sa ila mga lugar,
26: sang wala pa mahimo sang Dios ang duta kag ang iya mga kaumhan,
: ukon ang nahauna nga yab-ok sang duta.
27: Didto ako sang pagpahamtang niya sang langit,
: sang pagbutang niya sang kadaygan sang kadagatan,
28: sang pagpahamtang niya sang mga panganod sa langit,
: sang pag-abri niya sang mga tuboran sang kadagatan,
29: sang pagmando niya sang mga tubig sa dagat
: nga indi maglapaw sa ginbutang niya nga dulonan.
: Didto ako sang pagbutang niya sang mga sadsaran sang duta.
30: Yara ako sa tupad niya kaangay sang manugdumala sang obra,
: ako ang iya kalipayan adlaw-adlaw,
: malipayon ako sa gihapon sa iya presensya,
31: nga nasadyahan sang kalibutan
: kag sang mga katawhan.
32: Karon, mga pamatan-on, magpamati kamo sa akon.
: Tumana ang akon ginasiling kag manginmalipayon kamo.
33: Magpamati kamo sa ginatudlo sa inyo.
: Magmaalam kamo, kag indi ini pagpatumbayai.
34: Ang tawo nga nagapamati sa akon manginmalipayon,
: ang nagabantay sa akon pwertahan adlaw-adlaw,
: nga nagahulat sa atubangan sang akon balay.
35: Ang tawo nga nakakita sa akon nakakita sing kabuhi,
: kag ang Ginoo malipay sa iya.
36: Ang tawo nga wala makakita sa akon nagasakit sang iya kaugalingon.
: Ang bisan sin-o nga nagadumot sa akon nagahigugma sang kamatayon.