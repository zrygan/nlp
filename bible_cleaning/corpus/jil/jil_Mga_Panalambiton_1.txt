1: Daw ano kamingaw sang Jerusalem, nga sang una puno sang mga tawo!
: Sang una ginapasidunggan sang kalibutan, karon kaangay na sia sang isa ka balo nga babayi,
: ang labing bantog sa mga siudad nahulog sa pagkaulipon.
2: Sa bug-os nga gab-i nagahibi sia, ang mga luha nagailig sa iya guya.
: Sa tanan nga naghigugma sa iya sang una wala sing isa nga nabilin sa paglipay sa iya;
: ang tanan niya nga mga abyan nagluib sa iya, sila nangin-iya mga kaaway.
3: Ang mga tawo sang Juda mga ulipon nga wala sing mahimo, gintabog palayo sa ila mga balay.
: Nag-estar sila sa iban nga mga duta, nga wala sing lugar nga ila kaugalingon,
: nalibutan sang mga kaaway, nga wala sing palagyuhan.
4: Karon wala sing isa nga nagakadto sa Templo kon balaan nga mga adlaw sa pagsimba.
: Ang pamatan-on nga mga babayi nga nagakanta didto nagaantos, kag ang mga pari nagaugayong lamang.
: Ang mga pwerta sang siudad wala sing tawo, kag ang Sion nagaugayong.
5: Ang iya mga kaaway nagmadinalag-on; ginagamhan nila sia.
: Ang Ginoo nagpaantos sa iya, tungod sang tanan niya nga mga kasal-anan,
: ang iya mga kabataan gindakop kag gindala palayo.
6: Ang pagkahalangdon sang Jerusalem nagligad na.
: Ang iya mga pangulo kaangay sang usa nga maluya tungod sa kagutom,
: daw maubos na ang ila kusog samtang nagapalagyo sila sa mga mangangayam.
7: Karon ang Jerusalem guba kag mamingaw, nadumdoman niya ang iya anay pagkahalangdon.
: Sang mahulog sia sa iya kaaway, wala sing isa nga nagbulig sa iya,
: ang iya mga kaaway nagkadlaw sa iya pagkapukan.
8: Ang iya kadungganan wala na, hublas sia kag ginpasipalahan.
: Nagaugayong sia, kag nagatabon sang iya guya sa kahuya.
: Ang Jerusalem naghigko sang iya kaugalingon sang makangilil-ad nga mga sala.
9: Ang iya pagkadi-matinlo mahapos makit-an, pero wala sia sing kabalaka sa iya madangatan.
: Tama gid ang iya pagkapukan, wala sing may makalipay sa iya.
: Nagdaog ang iya mga kaaway kag nagapanawag sia sa Ginoo agod kaluoyan.
10: Ang mga kaaway nagkuha sang tanan niya nga mga manggad.
: Nakita niya sila nga nagasulod sa Templo,
: sa diin ang Ginoo nagdumili sa mga Hentil sa pagsulod.
11: Ang iya mga tawo nag-ugayong samtang nagapangita sila sang kalan-on;
: ginbaylo nila ang ila mga manggad sing pagkaon agod mabuhi sila.
: Ang siudad nagsinggit, Tan-awa ako, Ginoo , sa akon kalisdanan.
12: Nagasinggit sia sa tagsatagsa nga nagaagi, Tan-awa ako!
: Wala sing may kasakit kaangay sang akon kasakit,
: ang kasakit nga ginhatag sa akon sang Ginoo sa tion sang iya kaakig.
13: Nagpadala sia sang kalayo gikan sa langit, kalayo nga nagdabdab sa sulod nakon.
: Nagbutang sia sang siod para sa akon kag nagdala sa akon sa duta.
: Dayon ginpatumbayaan niya ako, kag ginbayaan nga nagapadayon sa pag-antos.
14: Ginaisip niya ang tanan ko nga mga sala kag ginbugkos niya ini sing tingob;
: ginpakabit niya ini sa akon liog kag nagluya ako sa iya kabug-at.
: Gintugyan ako sang Ginoo sa akon mga kaaway, kag wala ako sing mahimo batok sa ila.
15: Ginkadlawan sang Ginoo ang akon tanan nga isganan nga mga soldado.
: Ginpadala niya ang mga hangaway sa paglaglag sang akon pamatan-on nga mga lalaki.
: Ginligis niya ang akon mga tawo kaangay sang mga ubas sa pulogaan sang ubas.
16: Tungod sini nagailig ang mga luha sa akon mga mata.
: Wala sing may makalipay sa akon, wala sing makahatag sa akon sing kaisog.
: Ang kaaway nagdaog sa akon, ang akon mga tawo wala sing nabilin.
17: Ginbayaw ko ang akon mga kamot, pero wala sing isa nga magabulig sa akon.
: Ang Ginoo nagtawag sang akon mga kaaway batok sa akon sa tanan ko nga palibot;
: ginkabig nila ako subong sang isa ka mahigko nga butang.
18: Pero ang Ginoo matarong, kay wala ako magtuman sa iya.
: Pamati kamo sa akon, tanan nga mga katawhan, tan-awa ako sa akon kasakit.
: Ang akon pamatan-on nga mga lalaki kag mga babayi gindala subong mga bihag.
19: Nagpanawag ako sa akon mga kadampig pero indi sila magbulig sa akon.
: Ang mga pari kag ang mga pangulo nagkalamatay sa mga kalye sang siudad
: nga nagpangita sang pagkaon agod indi sila mapatay.
20: Tan-awa, O Ginoo , ang akon pag-antos, ang pag-antos sang akon kalag!
: Ang akon tagipusoon nabuka sa kalisod tungod sa akon mga sala.
: May pagpamatay sa mga kalye, bisan sa sulod sang balay may kamatayon.
21: Pamati sa akon mga pag-ugayong, wala sing isa nga magalipay sa akon.
: Ang akon mga kaaway nagkasadya nga nagdala ikaw sa akon sing kalalat-an.
: Paabuta ang adlaw nga imo ginsaad, paantusa ang akon mga kaaway subong sa akon.
22: Hukmi sila sang tanan nila nga mga kalautan;
: siluti sila subong sang imo pagsilot sa akon sang akon mga sala.
: Nagaugayong ako sa akon kalisdanan, kag ang akon tagipusoon daw ginapunaw.