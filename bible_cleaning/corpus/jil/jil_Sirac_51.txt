1: Magapasalamat ako sa imo, Ginoo kag Hari,
: kag magadayaw sa imo, Dios nga akon Manluluwas.
: Nagapasalamat ako sa imo ngalan,
2: kay ikaw ang nag-apin kag nagbulig sa akon,
: kag ginluwas mo ang akon lawas sa kalaglagan,
: gikan sa siod sang butigon nga dila,
: gikan sa mga bibig nga nagahambal sing mga binutig.
: Kag sa atubang sang mga yara sa akon palibot
: ikaw ang nagbulig sa akon,
3: kag ginluwas mo ako.
: Matuod ka sa imo daku nga kaluoy kag sa imo ngalan.
: Gikan sa mga bangkil sang mga buot maggus-ab sa akon,
: gikan sa mga kamot sang mga nagahingabot sang akon kabuhi,
: gikan sa madamo nga mga pag-antos nga akon ginbatas,
4: gikan sa kainit nga nagalibot sa akon,
: gikan sa tunga sang dabdab nga indi ako ang nagpasiga,
5: gikan sa kadadalman sa alibutod sang lulobngan,
: gikan sa mahigko nga dila kag binutig nga hambal,
6: sa dila nga nagasumpa sing binutig sa pagpakalain sa akon sa atubang sang hari.
: Diutayan na lang ako mapatay,
: malapit na lang ako sa lulobngan.
7: Ginlibutan nila ako,
: wala sing isa nga makabulig sa akon,
: nagpangita ako sang isa nga makabulig sa akon,
: pero wala gid.
8: Dayon nadumdoman ko ang imo kaluoy, O Ginoo,
: kag ang imo mga binuhatan sang una nga mga panahon,
: kon paano mo ginluwas ang mga nagahulat sa imo sing may pagpailob,
: kag ginluwas mo sila sa mga kamot sang ila mga kaaway.
9: Kag nagpadala ako sang akon pag-ampo halin diri sa duta,
: nagapakitluoy ako nga luwason sa kamatayon.
10: Nagpanawag ako, O Ginoo, ikaw ang akon amay,
: indi ako pagsikwaya sa mga inadlaw sang pag-antos,
: sa tion nga wala ako sing mahimo sa mga bugalon.
11: Dayawon ko ang imo ngalan sa walay katapusan,
: kag magakanta ako sa pagdayaw nga may pagpasalamat.
: Kag ginpamatian ang akon pag-ampo
12: kay ginluwas mo ako sa kalaglagan,
: kag ginluwas mo ako sa sinang tion sang kalautan.
: Gani, magapasalamat kag magadayaw ako sa imo,
: kag dayawon ko ang ngalan sang Ginoo.
13: Sang pamatan-on pa ako, sa wala pa ako magpanglakaton,
: sa akon pangamuyo, nagpangayo ako sing hayag nga hatagan ako sing kaalam.
14: Sa gwa sang santuaryo nagpangamuyo ako tungod sa iya,
: kag tubtob sa katapusan magapadayon ako sa pagpangita sa iya.
15: Halin sa iya pagpamukadkad tubtob maluto ang iya mga bunga
: ang akon tagipusoon nagakalipay sa iya.
: Ang akon tiil naglakat sa tadlong nga dalan,
: ginsunod ko ang iya mga tikang halin pa sa akon pagkapamatan-on.
16: Paagi sa diutay nga pagpamati nabaton ko ang kaalam,
: kag nakakita ako sang madamo nga mga pagtulon-an.
17: Salamat sa iya kay nag-uswag ako.
: Ang himaya mangin sa tagsatagsa nga naghatag sa akon sing kaalam!
18: Kay nagpamat-od ako nga ibutang sia sa buhat,
: nagtinguha ako sa paghimo sing maayo,
: kag indi ako mahuy-an.
19: Ang akon kalag nagpanikasog sa pag-angkon sa iya,
: nagtuman ako sing maid-id sang Kasugoan,
: ginbayaw ko ang akon mga kamot sa langit
: kag naglalaw ako tungod sang akon di-pagkilala sa iya.
20: Ginpatuhoy ko ang akon kalag sa iya,
: kag paagi sa akon pagkaputli nakita ko sia.
: Kay halin sa ginsugoran ang akon tagipusoon ginpahamtang ko sa iya,
: indi niya ako pagbayaan.
21: Tungod kay ang akon tagipusoon naghandom sa pagpangita sa iya,
: karon nakaangkon ako sang isa ka maayo nga pagkabutang.
22: Subong nga padya, ang Ginoo naghatag sa akon sing dila,
: nga paagi sini magakanta ako sa pagdayaw sa iya.
23: Magpalapit kamo sa akon, kamo nga wala pa matudloi,
: magpungko sa akon eskwelahan.
24: Ngaa magreklamo kamo kay wala kamo sini,
: kon ang inyo mga kalag nagakauhaw sini?
25: Nag-abri ako sang akon baba kag naghambal
: Angkuna sia nga wala sing bayad,
26: itakod ang iya gota sa inyo mga liog,
: kag magbaton kamo sang mga pagtudlo,
: indi sia mabudlay pangitaon.
27: Tan-awa bala ninyo: wala gid man ako mabudlayi
: sa pag-angkon sang daku nga kalinong.
28: Paagi sa mga pagtuon ayhan magastohan ka sing madamo nga pilak,
: pero salamat sa iya makaganansya ka sing madamo nga bulawan.
29: Kabay nga ang inyo mga kalag magakalipay sa kaluoy sang Ginoo,
: kabay nga indi gid kamo magkahuya sa pagdayaw sa iya.
30: Himua ang imo hilikuton sa wala pa ang natalana nga tion,
: kag sia sa iya tion magahatag sa imo sing balos.