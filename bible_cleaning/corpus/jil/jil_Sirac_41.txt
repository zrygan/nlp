1: O kamatayon, daw ano kapait ang pagdumdom sa imo,
: para sa isa ka tawo nga may katawhayan sa tunga sang iya mga pagkabutang,
: sa tawo nga wala sing palaligban, nga nagauswag sa tagsa ka butang,
: kag may kusog pa sa pagpaayaw sang iya ginakaon
2: O kamatayon, ginaabiabi ang imo pamat-od
: sa tawo nga nawad-an, sa iya nga nagaluya ang iya kusog,
: sa tawo nga nagaluya na sa katigulangon, nga nagapangalisod sa tanan nga butang,
: mainiton kag indi na makaagwanta.
3: Indi ka magkahadlok sa pamat-od sang kamatayon.
: Dumdoma ang nag-abot nga una sa imo kag ang mga magaabot nga nagasunod sa imo.
4: Amo ini ang pamatbat sang Ginoo sa tanan nga buhi nga mga tinuga,
: gani, ngaa magpamatok ka sa ginapakamaayo sang Labing Mataas?
: Bisan ang imo kabuhi maglawig sing napulo ukon isa ka gatos ukon isa ka libo ka tuig,
: wala sing may magakabalaka sini sa kalibutan sang mga patay.
5: Ang mga kabataan sang mga makasasala, makaulogot nga mga anak
: kag nagdaku sa malaut nga palibot.
6: Ang panublion sang mga anak sang mga makasasala pat-od gid nga magakawala,
: ang ila mga kaliwat magaantos sang walay katapusan nga kahuloy-an.
7: Ang di-diosnon nga amay pagabasulon sang iya mga kabataan
: tungod sang kahuloy-an nga gindala niya sa ila.
8: Makaluluoy man kamo, mga tawo nga di-diosnon,
: nga nagsikway sang Kasugoan sang Dios nga Labing Mataas.
9: Sang inyo pagkatawo,
: natawo kamo agod pakamalauton
: kag kon mapatay kamo,
: ina nga pagpakamalaut amo ang inyo maabutan.
10: Ang tanan nga nagagikan sa duta magabalik sa duta,
: gani ang malaut magahalin sa pagpakamalaut pakadto sa kalaglagan.
11: Ang mga tawo magalalaw sa ila mga patay,
: pero ang wala sing pulos nga ngalan sang mga makasasala pagapanason.
12: Andami ang imo dungog kay magalawig pa ini sa imo
: sang sa isa ka libo nga tinumpok nga bulawan.
13: Ang maayo nga kabuhi nagatener sing pila ka mga inadlaw,
: pero ang maayo nga kadungganan nagapadayon sa walay katapusan.
14: Tumana ang akon mga pagtudlo kag magpakalinong kamo, mga anak ko.
: Ano bala ang pulos sang kaalam nga ginatago
: kag sang manggad nga ginalikom?
15: Mas maayo pa ang tawo nga nagatago sang iya kabuangan
: sang sa tawo nga nagatago sang iya kaalam.
16: Karon, itigana ang imo pagkamahuloy-on sa akon igasiling sa imo,
: kay indi ang tanan nga pagkamahuloy-on nagakabagay,
: kag indi ang tagsa ka kahimtangan husto ang pagkabig sang tanan.
17: Sa atubang sang imo amay kag iloy, magkahuya ka tungod sang pagpakighilawas nga imo ginahimo,
: kag sa atubang sang prinsipe kag sang hari magkahuya ka tungod sang imo pagbinutig;
18: sa atubang sang hukom ukon pangulo, magkahuya ka tungod sang imo sayop,
: kag sa atubang sang katilingban magkahuya ka tungod sang imo mga kasal-anan;
: sa atubang sang imo upod kag sang imo abyan
: magkahuya ka tungod sang imo ginhimo nga di-matarong
19: kag sa atubang sang imo mga kaingod
: magkahuya ka tungod sang imo pagpangawat.
: Sa atubangan sang kamatuoran kag sa kasugtanan sang Dios,
: magkahuya ka sa imo paghamboy sang imo siko sa lamisa,
: ang paghatag sing mga dulot sa mga nagahikay sini,
20: kag sa indi pagsapak sa mga nagatamyaw sa imo
: ang pagtulok sa malain nga babayi,
21: kag ang pagsikway sang pangabay sang imo pariente,
: ang pagkuha sang parti sang iban,
: ang pagkaluyag sa asawa sang iban,
22: ang pagpakighirop sa suloguon nga babayi sang iban
: indi ka magpalapit sa iya katre.
: Magkahuya ka tungod sang imo ginahambal nga malain sa atubang sang imo mga abyan,
: kag indi ka magpanghikay sa tapos ka makahatag sing dulot.
23: Magkahuya ka tungod sang imo pagpanugid sang mga kutsokutso
: kag tungod sang imo pagluib sang pagsalig sa imo
: dayon mahibal-an mo kon ano ang matuod nga huya
: kag masapwan mo nga maluyagan ka sang tanan.