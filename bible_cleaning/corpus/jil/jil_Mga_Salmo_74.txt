1: O Dios, ngaa bala ginpatumbayaan mo kami sing subong sini?
: Magakaakig ka bala sing dayon sa imo kaugalingon nga mga tawo?
2: Dumdoma man ang imo mga tawo, nga imo ginpili nga mangin-imo halin pa sang una,
: ang mga tawo nga imo ginpagwa sa pagkaulipon agod mangin-imo kaugalingon nga tribo.
: Dumdoma ang Bukid sang Sion, sa diin ikaw nag-estar!
3: Kadtoi ining bug-os nga mga ginub-an,
: ang amon mga kaaway nagguba sang tanan nga mga butang sa Templo!
4: Ang imo mga kaaway nagahinugyaw sa pagdaog didto sa imo Templo,
: ginpahamtang nila ang ila mga bandera didto subong mga tanda sang pagdaog.
5: Kaangay sila sang mga manugkahoy
: nga nagapulod sang mga kahoy paagi sa ila mga wasay.
6: Ginguba nila sang ila mga wasay kag mga maso ang tanan
: nga bahin sang Templo nga nahimo sa kahoy.
7: Ginguba nila ang imo Templo kag ginsunog ini,
: gindagtaan nila ang lugar sa diin ikaw ginasimba.
8: Nagpamat-od sila sa paglaglag sa amon sing bug-os,
: ginsunog nila ang tanan nga balaan nga lugar sa duta.
9: Ang tanan namon nga balaan nga mga tanda wala na,
: wala na sing nabilin nga mga propeta,
: kag wala sing may makahibalo kon tubtob san-o ini.
10: O Dios, tubtob pa bala san-o ang pagyaguta sa imo sang amon mga kaaway?
: Magapasipala bala sing dayon sila sang imo ngalan?
11: Ngaa bala wala ka magbulig sa amon?
: Ngaa bala nagakrusimano ka lang?
12: Pero ikaw, O Dios, ang amon hari halin pa sa ginsugoran,
: ginbuligan mo kami sa paglutos sang amon mga kaaway sa diin kami nagaestar.
13: Sa imo gamhanan nga kusog ginpihak mo ang dagat
: kag gindugmok mo ang mga ulo sang dalagku nga mga sapat sa dagat,
14: ginbuka mo ang mga ulo sang daku nga sapat nga Lebiatan,
: kag ginhatag mo ang iya patay nga lawas agod kaunon sang mga sapat nga nagaestar sa desierto.
15: Ginpailig mo ang mga tuboran kag ang mga sapa,
: ginpamala mo ang dalagku nga mga suba.
16: Gintuga mo ang adlaw kag ang gab-i,
: ginpahamtang mo ang adlaw kag ang bulan sa ila kaugalingon nga mga lugar.
17: Ginpahamtang mo ang mga dulonan sang duta,
: ikaw ang naghimo sang tig-ilinit kag tig-ulolan.
18: Pero dumdoma, O Ginoo , nga ang imo mga kaaway nagayaguta sa imo,
: nga sila mga buangbuang kag nagatamay sa imo.
19: Indi man pagpabay-i ang imo mga tawo nga wala sing ikasarang sa mapintas nila nga mga kaaway,
: indi man pagkalimti ang imo mga tawo nga ginahingabot!
20: Dumdoma man ang kasugtanan nga imo ginhimo sa amon.
: May pagpamintas sa tagsa ka madulom nga bahin sang duta!
21: Indi pag-itugot nga mahuy-an ang mga ginapigos,
: tugoti nga ang mga imol kag ang mga nawad-an magdayaw sa imo.
22: Tindog ka, O Dios, kag apini ang imo kaugalingon nga kawsa!
: Dumdoma nga ang mga di-diosnon nagayaguta sa imo sa bug-os nga adlaw!
23: Indi pagkalimti ang mga singgit sang imo naakig nga mga kaaway,
: ang wala nagauntat nga ginahod sang imo mga kasumpong.