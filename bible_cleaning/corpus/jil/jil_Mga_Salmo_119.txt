1: Malipayon ang mga wala sing kasawayan sa ila mga kabuhi,
: nga nagakabuhi suno sa kasugoan sang Ginoo .
2: Malipayon sila nga nagasunod sang iya mga sugo,
: nga nagatuman sa iya sa bug-os nila nga tagipusoon.
3: Wala sila nagasayop,
: nagalakat sila sa mga dalanon sang Ginoo .
4: O Ginoo , ginhatag mo sa amon ang imo mga kasugoan,
: kag nagsugo ka sa amon sa pagtuman
: sini sing matutom.
5: Daku gid ang akon handom nga manginmatutom ako
: sa pagtuman sang imo mga pagsulondan!
6: Kon tumanon ko ang tanan mo nga mga sugo,
: ti indi ako mahuy-an.
7: Sa akon pagtuon sang imo matarong nga mga pagsulondan,
: magadayaw ako sa imo sa putli nga tagipusoon.
8: Magatuman ako sang imo mga kasugoan,
: indi gid ako pagpatumbayai!
9: Paano ang pagtipig sang isa ka pamatan-on sang iya kabuhi nga manginputli?
: Paagi sa pagtuman sang imo mga sugo.
10: Sa bug-os ko nga tagipusoon nagtinguha ako sa pag-alagad sa imo,
: buligi ako nga indi magmalalison sa imo mga sugo!
11: Ginatipigan ko ang imo kasugoan sa akon tagipusoon,
: agod indi ako makasala batok sa imo.
12: Ginadayaw ko ikaw, O Ginoo ,
: tudloi ako sang imo mga pagsulondan!
13: Ihambal ko sing mabaskog ang tanan nga mga kasugoan nga ginhatag mo.
14: Nagakalipay ako sa pagsunod sang imo mga sugo,
: labi pa sang sa pag-angkon sang madamo nga mga manggad.
15: Nagapamalandong ako sang imo mga sugo,
: ginausisa ko ang imo mga pagtudlo.
16: Nagakalipay ako sa imo mga kasugoan,
: indi ko pagpatumbayaan ang imo mga sugo.
17: Magmaayo ka sa akon nga imo alagad,
: agod nga magkabuhi ako kag magtuman sang imo mga pagtudlo.
18: Buksi ang akon mga mata, agod nga makakita ako
: sang makatilingala nga mga kamatuoran sa imo kasugoan.
19: Umalagi lang ako sa sining kalibutan,
: indi pagtagoa ang imo mga sugo sa akon.
20: Ang akon dughan nagapin-ot sa daku nga handom,
: sa paghibalo sa tanan nga tion sang imo mga pagsulondan.
21: Ginasilutan mo ang bugalon,
: ginapakamalaut mo ang mga nagalalis sang imo mga sugo.
22: Hilwaya ako sa ila mga pagpakahuya kag pagtamay,
: tungod kay gintuman ko ang imo mga kasugoan.
23: Bisan ang mga pangulo nagasinapol kag nagaplano batok sa akon,
: ako nga imo alagad magapamalandong sang imo mga pagsulondan.
24: Ang imo mga pagtudlo nagahatag sa akon sing kalipay,
: sila amo ang akon mga manuglaygay.
25: Nagahimumogto ako nga nagahigda sa yab-ok,
: buhia ako liwat, suno sa imo ginsaad!
26: Gintuad ko ang tanan ko nga ginhimo, kag ginsabat mo ako,
: tudloi ako sang imo mga pagsulondan!
27: Pahangpa ako sang imo mga kasugoan,
: kag ako magapamalandong sang imo makatilingala nga mga pagtudlo.
28: Daw malumos ako sa kalisod,
: pabakura ako suno sa imo ginsaad.
29: Buligi ako nga indi magtalang,
: kag sa imo kaayo tudloi ako sang imo kasugoan.
30: Nagtapat ako nga magmasinulondon,
: ginatalupangod ko ang imo mga pagsulondan.
31: Ginsunod ko ang imo mga pagtudlo, O Ginoo ,
: indi pag-itugot nga mahuy-an ako!
32: Magatuman ako nga may kakunyag sang imo mga sugo,
: tungod kay ikaw magadugang sang akon paghangop.
33: Tudloi ako, O Ginoo , sang kahulogan sang imo mga kasugoan,
: kag tumanon ko ini sa tanan nga tion.
34: Isaysay sa akon ang imo kasugoan, kag akon ini tumanon,
: tipigan ko ini sa bug-os ko nga tagipusoon.
35: Tuytoyi ako sa pagtuman sang imo mga sugo,
: tungod kay sa sini may kalipayan ako.
36: Hatagi ako sing handom sa pagtuman sang imo mga pagsulondan,
: sa baylo sang handom nga magmanggaranon.
37: Ilikaw ang akon igtalupangod sa wala sing pulos,
: magmaayo ka sa akon suno sa imo ginsaad.
38: Tumana ang imo saad sa akon nga imo alagad,
: ang imo ginasaad sa mga nagatahod sa imo.
39: Luwasa ako sa mga pasipala nga akon ginakahadlukan,
: daw ano kaayo sang imo mga pagsulondan!
40: Luyag ko magtuman sang imo mga sugo, tungod kay ikaw matarong,
: hatagi ako sing bag-o nga kabuhi.
41: Ipakita sa akon kon daw ano ang paghigugma mo sa akon, O Ginoo ,
: kag luwasa ako suno sa imo saad.
42: Dayon makasabat ako sa mga nagapasipala sa akon,
: tungod kay nagasalig ako sa imo pulong.
43: Pahambala ako sang kamatuoran sa tanan nga tion,
: tungod kay ang akon paglaom yara sa imo mga pagsulondan.
44: Tumanon ko pirme ang imo kasugoan,
: sa walay katubtoban!
45: Magakabuhi ako sa bug-os nga kahilwayan,
: tungod kay nagtinguha ako sa pagtuman sang imo mga pagtudlo.
46: Ipahibalo ko man ang imo mga sugo sa mga hari,
: kag indi ako magkahuya.
47: Nagakalipay ako sa pagtuman sang imo mga kasugoan,
: tungod kay ginahigugma ko ini.
48: Ginatahod kag ginahigugma ko ang imo mga sugo,
: magapamalandong ako sa imo mga pagtudlo.
49: Dumdoma man ang imo saad sa akon nga imo alagad,
: naghatag ini sa akon sing paglaom.
50: Bisan sa akon pag-antos ginlipay ako
: tungod kay ang imo saad naghatag sa akon sing kabuhi.
51: Ang mga bugalon nagayaguta pirme sa akon,
: pero wala ako magbiya sa imo kasugoan.
52: Ginadumdom ko ang mga pagsulondan mo sang una
: kag nagalipay ini sa akon, O Ginoo .
53: Nagakaakig gid ako, kon makita ko ang malaut nga
: nagalapas sang imo kasugoan.
54: Sa akon pagkabuhi sing malip-ot diri sa kalibutan,
: nagakumposo ako nahanungod sang imo mga sugo.
55: Sa kagab-ihon ginapanumdom ko ikaw, O Ginoo ,
: kag ginatuman ko ang imo kasugoan.
56: Amo ini ang akon kalipay
: ang pagtuman sang imo mga sugo.
57: Ikaw gid lang, O Ginoo , ang akon ginahandom,
: nagasaad ako sa pagtuman sang imo mga kasugoan.
58: Ginapangabay ko ikaw sa bug-os ko nga tagipusoon nga
: kaluoyan man ako, suno sa imo ginsaad!
59: Gin-usisa ko ang akon pagginawi,
: kag nagasaad ako sa pagsunod sang imo mga pagsulondan.
60: Nagadalidali ako kag wala nagahinayhinay
: sa pagtuman sang imo mga sugo.
61: Ang mga malaut nagasambod sing hugot sang ila lubid
: sa akon, pero wala ako nagakalipat sang imo kasugoan.
62: Sa tungang gab-i nagamata ako
: sa pagdayaw sa imo tungod sang imo matarong nga mga pagsulondan.
63: Abyan ako sang tanan nga nagaalagad sa imo,
: sang tanan nga nagatuman sang imo mga kasugoan.
64: O Ginoo , ang duta puno sang imo mapinadayunon nga gugma,
: tudloi ako sang imo mga sugo.
65: O Ginoo , gintuman mo ang imo saad,
: kag maayo ikaw sa akon nga imo alagad.
66: Hatagi man ako sing kaalam kag ihibalo,
: tungod kay nagasalig ako sa imo mga sugo.
67: Sa wala mo pa ako pagsiluti naglalis ako sang imo mga sugo
: pero karon ginatuman ko ang imo pulong.
68: Daw ano kaayo sa imo kag sang imo ginahimo,
: tudloi ako sang imo mga sugo!
69: Ang bugalon nga mga tawo nagsugid sing binutig nahanungod sa akon,
: pero gintuman ko ang imo mga pagsulondan sa bug-os ko nga tagipusoon.
70: Ini nga mga tawo wala sing paghangop,
: pero nagakalipay ako sa imo kasugoan.
71: Ang akon silot maayo para sa akon,
: tungod kay ini nagtudlo sa akon sa pagtuon sang imo mga sugo.
72: Ang kasugoan nga imo ginhatag
: sa akon labi pa sang sa tanan nga pilak sa kalibutan.
73: Gintuga mo ako, kag gintipigan nga indi maano,
: hatagi ako sing paghangop, agod nga makatuon ako sang imo mga kasugoan.
74: Ang mga nagapasidungog sa imo magakasadya kon makita nila ako,
: tungod kay nagasalig ako sa imo saad.
75: O Ginoo , nakahibalo ako nga ang imo mga paghukom matarong,
: kag ginsilutan mo ako tungod kay ikaw matutom.
76: Lipaya ako sang imo mapinadayunon nga gugma,
: suno sa imo ginsaad sa akon nga imo alagad.
77: Kaluoyi ako, kag ako magakabuhi,
: tungod kay nagakalipay ako sa imo kasugoan.
78: Kabay nga ang mga bugalon mahuy-an tungod sang ila binutig nga pagsumbong batok sa akon,
: ako akon magapamalandong sa imo mga pagsulondan.
79: Kabay nga ang mga nagapasidungog sa imo
: kag ang mga nakahibalo sang imo mga sugo magpalapit sa akon.
80: Kabay nga tumanon ko sing himpit ang imo mga sugo,
: kag malikaw ako sa kahuloy-anan sang pagkalutos.
81: Ginalapyo na ako, O Ginoo , sa paghulat sang imo pagluwas sa akon,
: nagasalig ako sa imo pulong.
82: Ang akon mga mata ginakapoy na sa pagpaabot sang imo saad,
: samtang nagapamangkot ako, San-o mo bala ako buligan?
83: Wala na ako sing pulos kaangay sang indi na maggamit nga panit nga sulodlan
: sang bino, pero wala ko pagkalimti ang imo mga sugo.
84: Tubtob san-o pa bala ang akon paghulat?
: San-o mo bala silutan ang mga nagahingabot sa akon?
85: Ang bugalon nga mga tawo nga wala nagatuman sang imo kasugoan,
: nagkutkot sing mga tugalbong sa pagdakop sa akon.
86: Ang tanan mo nga mga sugo masaligan,
: buligi man ako, kay ang mga tawo nagahingabot sa akon paagi sa mga kabutigan!
87: Diutayan na lang nila ako mapatay,
: pero wala ako magbiya sa imo mga pagtudlo.
88: Tungod sang imo mapinadayunon nga gugma, magmaayo ka sa akon,
: agod matuman ko ang imo mga kasugoan.
89: Ang imo pulong, O Ginoo , magapadayon sa walay katubtoban,
: kay napasad ini sing malig-on sa langit.
90: Ang imo katutom nagapadayon sa tanan nga mga kaliwatan,
: ginpahamtang mo ang duta sa iya lugar kag ini nagapadayon.
91: Ang tanan nga mga butang nagapadayon tubtob karon tungod sang imo sugo,
: tungod kay ini tanan imo mga alagad.
92: Kon ang imo kasugoan indi amo ang ginahalinan sang akon kalipay,
: kuntani napatay na ako tungod sang akon mga pag-antos.
93: Indi ko gid pagpatumbayaan ang imo mga pagsulondan,
: tungod kay paagi sini ginbuhi mo ako.
94: Imo ako, gani luwasa ako!
: Gintinguhaan ko ang pagtuman sang imo mga sugo.
95: Ang malaut nga mga tawo nagahulat sa pagpatay sa akon,
: pero magapamalandong ako sang imo mga kasugoan.
96: Natukiban ko nga ang tanan may katapusan,
: pero ang imo sugo wala sing dulonan.
97: Daw ano ang paghigugma ko sang imo kasugoan!
: Ginapamalandungan ko ini sa bug-os nga adlaw.
98: Ang imo sugo yari sa akon sa tanan nga tion,
: kag nagahimo ini sa akon nga mas maalam pa sang sa tanan ko nga mga kaaway.
99: Makahangop ako sing labaw pa sang sa tanan ko nga mga manunodlo,
: tungod kay ginapamalandungan ko ang imo mga pagtudlo.
100: Labi pa ang akon kaalam sang sa tigulang nga mga tawo,
: tungod kay ginatuman ko ang imo mga sugo.
101: Ginlikawan ko ang tanan nga malaut nga mga pagginawi,
: tungod kay luyag ako magtuman sang imo pulong.
102: Wala ko ginpatumbayai ang imo mga pagtudlo,
: tungod kay ikaw gid ang nagtudlo sa akon.
103: Daw ano katam-is ang sabor sang imo mga pagsulondan,
: mas matam-is pa ini sang sa dugos!
104: Nagakuha ako sing kaalam gikan sa imo mga kasugoan,
: gani ginadumtan ko ang tanan nga malain nga mga pagginawi.
105: Ang imo pulong isa ka suga nga nagatuytoy sa akon mga tiil,
: kag kapawa sa akon alagyan.
106: Tumanon ko ang akon ginsumpa
: sa paghimo sang imo matarong nga mga pagtudlo.
107: O Ginoo , tama gid ang akon mga pag-antos,
: buhia ako, suno sa imo ginsaad!
108: Batuna ang akon pangamuyo sa pagpasalamat, O Ginoo ,
: kag tudloi ako sang imo mga sugo.
109: Handa ako sa tanan nga tion sa pagtaya sang akon kabuhi sa katalagman,
: wala ako malipat sang imo kasugoan.
110: Ang malaut nga mga tawo nagbutang sing siod sa akon,
: pero wala ako naglalis sang imo mga sugo.
111: Ang imo mga sugo amo ang akon pagkabutang nga wala sing katubtoban,
: ini amo ang kalipay sang akon tagipusoon.
112: Nagtapat ako sa pagtuman sang imo mga pagsulondan,
: tubtob sa adlaw sang akon kamatayon.
113: Ginadumtan ko ang mga indi mainunongon sa imo,
: pero ginahigugma ko ang imo kasugoan.
114: Ikaw ang akon mananabang kag mangangapin,
: nagalaom ako sa imo saad.
115: Palayo kamo sa akon, kamo nga mga makasasala!
: Tumanon ko ang mga sugo sang akon Dios.
116: Hatagi ako sing kusog suno sa imo ginsaad, kag magakabuhi ako,
: indi man pag-itugot nga mapaslawan ako sa akon paglaom!
117: Uyati ako, kag indi ako maano,
: kag talupangdon ko sa gihapon ang imo mga sugo.
118: Ginasikway mo ang tanan nga nagalalis sang imo mga kasugoan,
: ang ila dayaon nga pahito wala sing pulos.
119: Ang mga malaut ginakabig mo nga sagbot,
: gani ginahigugma ko ang imo mga pagtudlo.
120: Tungod sa imo, nahadlok ako,
: napun-an ako sing kahadlok tungod sang imo mga paghukom.
121: Ginhimo ko ang matarong kag maayo,
: indi ako pagpatumbayai sa akon mga kaaway!
122: Magsaad ka nga buligan mo ang imo alagad,
: indi pag-itugot nga piguson ako sang mga bugalon!
123: Ang akon mga mata ginakapoy na sa pagpaabot sang imo kaluwasan,
: sang kahilwayan nga imo ginsaad.
124: Tatapa ako suno sa imo mapinadayunon nga gugma,
: kag tudloi ako sang imo mga sugo.
125: Alagad mo ako, hatagi ako sing paghangop,
: agod akon mahibaluan ang imo mga pagtulon-an.
126: Ginoo , tion na ini nga maghulag ikaw,
: tungod kay ang mga tawo nagalalis sang imo kasugoan!
127: Ginahigugma ko ang imo mga sugo sing labi pa sang sa bulawan,
: labi pa sang sa pinakapuraw nga bulawan.
128: Gani ginasunod ko ang tanan mo nga mga pagtudlo,
: kag ginadumtan ko ang di-matarong nga mga pagginawi.
129: Ang imo mga pagtulon-an maayo gid,
: ginatuman ko ini sa bug-os ko nga tagipusoon.
130: Ang pagpaathag sang imo mga pagtulon-an nagahatag sing kapawa,
: kag nagahatag sing kaalam sa mga wala sing tinun-an.
131: Nagahawathawat ang akon ginhawa,
: sa paghandom sang imo mga sugo.
132: Balikda kag kaluoyi ako subong sang imo
: ginahimo sa tanan nga mga nagahigugma sa imo.
133: Indi pag-itugot nga mapukan ako suno sa imo ginsaad,
: indi ako pag-ipadaog sa malaut nga mga tawo.
134: Luwasa ako sa mga nagapigos sa akon,
: agod nga matuman ko ang imo mga sugo.
135: Ipakita ang imo kaayo sa akon
: kag tudloi ako sang imo mga kasugoan.
136: Ang akon mga luha nagailig kaangay sang suba,
: tungod kay ang mga tawo wala nagatuman sang imo kasugoan.
137: Matarong ka, O Ginoo ,
: kag ang imo mga kasugoan husto.
138: Ang mga pagsulondan nga imo ginhatag
: matadlong gid kag matarong.
139: Ang akon kaakig nagadabdab sa sulod nakon kaangay sang kalayo,
: tungod kay ang akon mga kaaway wala nagasapak sang imo mga sugo.
140: Masaligan gid ang imo saad!
: Ginahigugma ko gid ini!
141: Kubos ako kag hilikayan,
: pero wala ko ginapatumbayai ang imo mga pagsulondan.
142: Ang imo pagkamatarong magapadayon sing walay katubtoban,
: kag ang imo kasugoan matuod sa gihapon.
143: Napun-an ako sing kagamo kag kalisdanan,
: pero ang imo mga sugo nagahatag sa akon sing kalipay.
144: Ang imo mga pagtudlo matarong sa walay katubtoban,
: hatagi ako sing paghangop, kag ako magakabuhi.
145: Sa bug-os ko nga tagipusoon nagapanawag ako sa imo,
: sabta ako, O Ginoo , kag tumanon ko ang imo mga sugo!
146: Nagapanawag ako sa imo,
: luwasa ako, kag tumanon ko ang imo mga pagsulondan!
147: Sa wala pa magbutlak ang adlaw nagapangayo ako sa imo sing bulig,
: nagalaom ako sa imo saad.
148: Sa bug-os nga gab-i nagahigda ako nga wala nagatulog,
: sa pagpamalandong sa imo mga pagtudlo.
149: Pamatii ako, O Ginoo , suno sa imo mapinadayunon nga gugma,
: tipigi ang akon kabuhi, suno sa imo matarong nga pamat-od.
150: Ang mapintas nga mga manughingabot sa akon nagapalapit na,
: mga tawo nga wala gid nagatuman sang imo kasugoan.
151: Pero malapit ka sa akon, O Ginoo ,
: kag ang tanan mo nga mga saad matuod.
152: Dugay na nga natun-an ko ang imo mga pagtudlo,
: ginhimo mo ini nga magpadayon sa walay katubtoban.
153: Tan-awa bala ang akon pag-antos, kag luwasa ako,
: tungod kay wala ko pagpatumbayai ang imo kasugoan.
154: Apini man ang akon kawsa, kag hilwaya ako,
: luwasa ako, suno sa imo ginsaad.
155: Ang malaut indi maluwas,
: kay wala sila nagatuman sang imo mga kasugoan.
156: Pero daku ang imo kaluoy, O Ginoo ,
: gani luwasa ako, suno sa imo pagkamatarong.
157: Madamo ang akon mga kaaway kag mga manugpigos,
: pero wala ako nagapatumbaya sa pagtuman sang imo mga kasugoan.
158: Kon magtulok ako sa sinang mga maluibon, nagalain gid ang akon buot,
: tungod kay wala sila nagatuman sang imo mga sugo.
159: O Ginoo , tan-awa kon daw ano ang paghigugma ko sang imo mga pagtudlo!
: Gani luwasa ako suno sa imo mapinadayunon nga gugma.
160: Ang alibutod sang imo kasugoan kamatuoran,
: kag ang tanan mo nga matarong nga pagsulondan nagapadayon sa walay katubtoban.
161: Ang gamhanan nga mga tawo nagahingabot sa akon sing indi matarong
: pero ang imo kasugoan amo ang akon ginatahod.
162: Daw ano ka malipayon sa akon tungod sang imo mga saad,
: subong ka malipayon sa tawo nga nakakita sing madamo nga manggad.
163: Ginapakalain ko kag ginakangil-aran ang tanan nga kabutigan,
: pero ginahigugma ko ang imo kasugoan.
164: Makapito ako magpasalamat sa imo sa tagsa ka adlaw
: tungod sang imo matarong nga mga pagsulondan.
165: Ang mga nagahigugma sang imo kasugoan may bug-os
: nga kalig-unan, kag wala sing may makapukan sa ila.
166: O Ginoo , nagahulat ako sa imo sa pagluwas sa akon,
: kag ginahimo ko ang imo ginasugo.
167: Ginatuman ko ang imo mga pagtudlo,
: ginahigugma ko ini sa bug-os ko nga tagipusoon.
168: Ginatuman ko ang imo mga sugo kag mga pagsulondan,
: makita mo ang tanan ko nga ginahimo.
169: Kabay nga mabatian mo ang akon pagpangayo sing bulig, O Ginoo !
: Hatagi ako sing paghangop, suno sa imo ginsaad.
170: Kabay nga ang akon pangamuyo makalambot sa imo,
: kag luwasa ako, suno sa imo saad!
171: Dayawon ko ikaw sa gihapon,
: tungod kay ginatudloan mo ako sang imo mga kasugoan.
172: Magakanta ako nahanungod sang imo kasugoan,
: tungod kay ang imo mga sugo matarong.
173: Magmanginhanda ka sa gihapon sa pagbulig sa akon,
: tungod kay ginatuman ko ang imo mga sugo.
174: Daw ano ang paghandom ko sang imo kaluwasan, O Ginoo !
: May kalipay ako sa imo kasugoan.
175: Hatagi ako sing kabuhi, agod makadayaw ako sa imo,
: kabay nga ang imo mga pagtudlo magbulig sa akon!
176: Nagatalangtalang ako kaangay sang nadula nga karnero,
: gani palapit ka sa pagpangita sa akon nga imo alagad,
: tungod kay wala ko pagpatumbayai ang imo mga kasugoan.