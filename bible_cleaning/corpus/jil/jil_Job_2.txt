1: Sang pag-abot sang adlaw nga ang langitnon nga mga tinuga magaatubang liwat sa Ginoo , si Satanas didto man upod sa ila.
2: Ang Ginoo nagpamangkot sa iya, Diin ka maghalin?
: Nagsabat si Satanas sa Ginoo , Naglagawlagaw ako pakadto-pakari nga nagalibutlibot sa duta.
3: Nagpamangkot ang Ginoo , Natalupangdan mo bala ang akon alagad nga si Job? Wala sing isa sa duta nga maayo kag matutom subong sa iya. Ginasimba niya ako kag nagalikaw sia sa paghimo sing bisan ano nga malaut. Napilitan ako sa pagtugot sa imo sa paghalit sa iya sa wala sing kabangdanan, pero matutom sia sa akon sa gihapon.
4: Si Satanas nagsabat, Bayaan sang tawo ang tanan agod lamang mabuhi sia.
5: Pero abi padalhi sia sing balatian kag tan-awon ta kon indi ka niya pagpakamalauton sa imo atubang!
6: Gani ang Ginoo nagsiling kay Satanas, Sigi, ginatugyan ko sia sa imo gahom, pero indi mo lang sia pagpatyon.
7: Dayon naghalin si Satanas sa atubang sang Ginoo kag ginpatubo niya ang mga hubag sa bug-os nga lawas ni Job.
8: Si Job nagkadto kag nagpungko sa tupad sang ginaulaan sang mga basura kag nagkuha sia sing buka nga kolon agod ikagis sa iya mga hubag.
9: Ginsingganan sia sang iya asawa, Abaw, katutom gid gihapon sa imo ba! Ngaa indi mo na lang pagpakamalauton ang Dios total mapatay ka na man lang!
10: Nagsabat si Job, Wala sing pulos ang imo ginahambal! Kon ang Dios maghatag sa aton sing maayo nga butang ginabaton naton ini. Ngaa bala magreklamo kita kon magpadala sia sa aton sing kalalat-an? Wala sapayan sini tanan nga mga pag-antos, si Job wala gid maghambal sing bisan ano batok sa Dios.
11: May tatlo ka mga abyan si Job nga amo ang masunod: si Elifaz nga taga siudad sang Teman, si Bildad nga taga-Suha, kag si Sopar nga taga-Naama. Sang pagkabati nila kon daw ano ang mga pag-antos ni Job, nagkasugot sila sa pagbisita kag sa paglipay sa iya.
12: Sang malayo pa sila nakita nila si Job, pero wala sila makakilala sa iya. Sang makilala nila sia, naghibi sila kag nagpanalambiton. Gingisi nila ang ila mga bayu sa daku nga kasubo kag nagsabwag sing yab-ok sa hangin kag nagbutang sini sa ila mga ulo.
13: Dayon nagpungko sila didto sa duta upod kay Job sa sulod sang pito ka adlaw kag pito ka gab-i nga wala sing hulohambal, tungod kay nakita nila kon daw ano kadako sang iya pag-antos.