1: Ang malulo nga sabat nagalugpay sang kaakig, pero ang matigdas nga panghambal nagapaibwal sang kaakig.
2: Kon maghambal ang maalam nga tawo, nagahatag sia sing ihibalo, pero ang buangbuang nagawakal sing walay pulos.
3: Ang Ginoo nakakita sang nagakahanabo bisan diin. Nagabantay sia kon bala nagahimo kita sing maayo ukon malain.
4: Ang malulo nga mga pulong nagahatag sing kabuhi, pero ang masakit nga mga pulong nagapilas sang tagipusoon sang tawo.
5: Buangbuang ang nagasikway sang ginatudlo sang iya mga ginikanan, maalam ang nagatuman sang ila pagsaway.
6: Ang matarong nga mga tawo indi madulaan sang ila manggad, pero ang manggad sang malaut nga mga tawo madula kon mag-abot ang kapigaduhon.
7: Ang ihibalo ginapalapnag sang maalam nga mga tawo kag indi sang mga buangbuang.
8: Ang Ginoo nagakalipay kon magpangamuyo ang maayo nga mga tawo, pero nagakangil-ad sia sa mga halad nga ginadulot sa iya sang malaut nga mga tawo.
9: Ang Ginoo nagadumot sa mga pagginawi sang malaut nga mga tawo, pero nagahigugma sia sa tawo nga nagahimo sing matarong.
10: Ang nagahimo sing sala, pagasilutan sing tama. Ang indi magpatudlo mapatay.
11: Kon nahibal-an sang Ginoo ang nagakahanabo bisan sa kalibutan sang mga patay, paano ang paglikom sang tawo sang iya mga panghunahuna sa Dios?
12: Ang bugalon nga tawo indi luyag nga tudloan. Wala gid sia nagapangayo sang laygay sang maalam nga mga tawo.
13: Kon ang tawo malipayon nagayuhomyuhom sia, pero kon nagakasubo sia masinulob-on ang iya guya.
14: Ang maalam nga tawo luyag magtuon, pero ang mga buangbuang kontento na sang ila kabuangan.
15: Sa mga imol ang tanan nga adlaw mabudlay, pero sa mga malipayon ang tanan nga adlaw masadya.
16: Mas maayo pa ang imol nga nagatahod sa Ginoo , sang sa manggaranon nga may madamo sing libog.
17: Mas maayo pa nga magkaon sing laswa upod sa mga tawo nga imo ginahigugma, sang sa magkaon sang pinakamanamit nga sud-an sa diin may pagdinumtanay.
18: Ang pagkamainiton amo ang kabangdanan sang pagbinaisay, pero ang pagpailob nagadala sing paghidait.
19: Ang matamad magaantos sing kabudlayan bisan diin sia magkadto, pero ang matarong may matawhay nga pangabuhi.
20: Ang maalam nga anak nagadala sing kalipay sa iya amay, pero ang anak nga buangbuang nagatamay sang iya iloy.
21: Ang buangbuang nga mga tawo nagakalipay sa ila kabuangan, pero ang maalam nga tawo nagahimo sang matarong.
22: Ang nagapamati sang madamo nga mga laygay magamadinalag-on, pero ang wala nagapamati mapaslawan.
23: Malipayon ang tawo nga makakita sing nagakaigo nga pulong sa nagakaigo nga okasyon!
24: Ang maalam nga tawo nagalakat sa dalanon nga nagapadulong sa kabuhi, kag indi sa dalanon nga nagapadulong sa kamatayon.
25: Ang Ginoo magalaglag sang mga balay sang bugalon nga mga tawo, pero iya tipigan ang pagkabutang sang balo.
26: Ang Ginoo nagakangil-ad sa mga panghunahuna sang malaut nga mga tawo, pero nalipay sia sa mainabyanon nga mga pulong.
27: Ang nagaganansya sa indi maayo nga paagi, nagadala sing palaligban sa iya panimalay. Ang nagabaton sing mga hamham, indi magkabuhi sing malawig.
28: Ang maayo nga mga tawo nagahunahuna anay sang ila ginasabat, pero ang malaut nga mga tawo nga maabtik magsabat nagatuga sing kagamo.
29: Kon ang matarong nga mga tawo magpangamuyo, ginapamatian sila sang Ginoo , pero wala niya ginasapak ang malaut nga mga tawo.
30: Ang manayanaya nga mga guya nagahatag kalipay, kag ang maayo nga balita nagahatag sing maayo nga balatyagon.
31: Ang nagapamati sang ginatudlo sa iya, maalam sia nga tawo.
32: Ang indi magpatudlo nagahalit sang iya kaugalingon. Ang nagapatudlo magaalam pa gid.
33: Ang pagtahod sa Ginoo amo mismo ang kaalam. Ang mapainuboson amo ang ginapasidunggan.