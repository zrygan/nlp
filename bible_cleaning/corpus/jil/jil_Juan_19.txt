1: Dayon ginpakuha ni Pilato si Jesus kag ginpahanot.
2: Ang mga soldado naghimo sing korona nga tunokon kag ginbutang ini sa iya ulo, dayon ginpasuksokan nila sia sing kapa nga granate,
3: kag makapila ka beses nagpalapit sila sa iya nga nagasiling, Mabuhay ang Hari sang mga Judio! Kag gintampa nila sia sing makapila man ka beses.
4: Sa liwat naggwa si Pilato kag nagsiling sa mga tawo, Hulat anay kamo, kay dalhon ko sia diri, sa pagpakita sa inyo nga wala ako sing may nakita nga kabangdanan sa pagkondenar sa iya.
5: Gani naggwa si Jesus nga may korona nga tunokon kag kapa nga granate. Si Pilato nagsiling sa ila, Tan-awa ninyo, yari na ang tawo!
6: Sang makita sia sang pangulo nga mga pari kag sang mga gwardya sa Templo, nagsinggit sila, Ilansang sia sa krus! Ilansang sia sa krus!
: Si Pilato nagsiling sa ila, Sigi, dalha ninyo sia kag kamo mismo ang maglansang sa iya sa krus. Wala ako sing may nakita nga kabangdanan sa pagkondenar sa iya.
7: Ang mga Judio nagsabat, Kami may kasugoan, kag suno sa sini nga kasugoan, dapat sia mapatay, tungod kay sia nagaako nga sia amo ang Anak sang Dios.
8: Sang pagkabati ni Pilato sini nga mga pulong, hinadlukan pa gid sia tapat.
9: Nagsulod sia liwat sa palasyo kag nagpamangkot kay Jesus, Taga-diin ka gid bala?
: Pero si Jesus wala magsabat sa iya.
10: Gani si Pilato nagsiling sa iya, Indi ka bala maghambal sa akon? Wala ka bala makahibalo nga may awtoridad ako sa paghilway sa imo ukon sa pagpalansang sa imo sa krus?
11: Si Jesus nagsabat, May awtoridad ikaw sa akon tungod lamang kay ini ginhatag sang Dios sa imo. Gani ang tawo nga nagtugyan sa akon sa imo may daku pa gid nga sala.
12: Sang pagkabati sini ni Pilato nagpangita pa gid sia sing paagi sa paghilway kay Jesus. Ugaling ang mga Judio nagsinggit, Kon imo sia hilwayon, indi ikaw abyan sang Emperador! Ang bisan sin-o nga nagapakahari kaaway sang Emperador!
13: Sang pagkabati ni Pilato sini nga mga pulong, gindala niya si Jesus sa gwa kag nagpungko sia sa hukmanan, sa lugar nga ginatawag Ang Plataporma nga Bato, Sa Hebreo ginatawag Gabbata.
14: Mga alas dose gid sa udto sadto kag bisperas sang Piesta sang Pascua. Si Pilato nagsiling sa mga Judio, Yari ang inyo hari!
15: Nagsinggit sila, Patya sia! Patya sia! Ilansang sia sa krus!
: Si Pilato nagpamangkot sa ila, Luyag bala ninyo nga ipalansang ko sa krus ang inyo hari?
: Ang pangulo nga mga pari nagsabat, Wala kami sing ginakilala nga hari, kundi ang Emperador gid lamang!
16: Dayon gintugyan ni Pilato sa ila si Jesus agod nga ilansang sa krus.
: Gani gindala nila si Jesus.
17: Naggwa sia nga nagapas-an sang iya krus pakadto sa lugar nga ginatawag Lugar sang Bagol. Sa Hebreo ginatawag Golgota.
18: Didto ginlansang nila sia sa krus; dungan sa iya ginlansang man nila ang duha ka tawo sa krus, ang isa sa wala kag ang isa sa tuo, kag si Jesus sa tunga nila.
19: Si Pilato nagsulat sang isa ka pahibalo kag ginpabutang ini sa krus. Amo ini ang iya nasulat: Jesus nga taga-Nazaret, ang Hari sang mga Judio.
20: Madamo sang mga Judio ang nakabasa sini, tungod kay ang lugar sa diin ginlansang si Jesus malapit sa siudad, kag ang pahibalo ginsulat sa Hebreo, sa Latin, kag sa Griego.
21: Ang pangulo nga mga pari sang mga Judio nagsiling kay Pilato, Indi pag-isulat Ang Hari sang mga Judio, kundi Ini nga tawo nagsiling, ako amo ang Hari sang mga Judio.
22: Si Pilato nagsabat, Ang akon ginsulat, indi na maliwat.
23: Sang malansang na sang mga soldado si Jesus sa krus, ginkuha nila ang iya mga bayu kag ginpartida nila sa apat ka bahin, tag-isa ka bahin sa tagsa ka soldado. Ginkuha man nila ang iya kunop nga wala sing tinahian kay hinabol sing bug-os halin sa ibabaw paidalom.
24: Ang mga soldado nagsiling sa isa kag isa, Indi lang naton paggision ini, kundi aton lang pagabutgabotan kon sin-o ang makakuha sini. Ini nahanabo agod matuman ang kasulatan
: Ginpartida nila ang akon mga bayu sa tunga nila,
: kag ginpagabutgabotan nila ang akon kunop.
: Kag amo ini ang ginhimo sang mga soldado.
25: Pero sa tupad sang krus ni Jesus nagatindog didto ang iya iloy, ang utod sang iya iloy, si Maria nga asawa ni Clopas, kag si Maria Magdalena.
26: Sang makita ni Jesus ang iya iloy kag ang iya hinigugma nga gintuton-an nga nagatindog didto, nagsiling sia sa iya iloy, Yari ang imo anak.
27: Dayon nagsiling man sia sa gintuton-an, Yari ang imo iloy. Sugod sadto, gindala sang gintuton-an si Maria sa pag-estar sa iya balay.
28: Si Jesus nakahibalo nga karon ang tanan tapos na, kag agod matuman ang kasulatan nagsiling sia, Ginauhaw ako.
29: May tibod didto nga puno sang maaslom nga bino. Gani gintusmog nila ang espongha sa bino, gintakod sa sanga sang tanom nga ginatawag isopo kag gintunghol sa baba ni Jesus.
30: Sang madimdiman ni Jesus ang bino, nagsiling sia, Tapos na!
: Dayon nagduko sia kag napatay.
31: Adlaw sadto sang Pag-aman kay ang masunod nga adlaw amo ang Adlaw nga Inugpahuway kag Piesta sang Pascua. Tungod sini ang mga pangulo sang mga Judio indi luyag nga ang mga bangkay magpabilin sa mga krus kay ang masunod nga Adlaw labing balaan para sa ila. Gani ang mga pangulo sang mga Judio nagpangayo kay Pilato nga tugotan sila sa pagbalbag sang mga batiis sang mga tawo nga nalansang sa mga krus kag sa pagtaltal sa ila.
32: Gani naglakat ang mga soldado, kag ginbalbag nila ang mga batiis sang nahauna nga tawo, kag sang isa pa gid ka tawo nga ginlansang man upod kay Jesus.
33: Pero sang magpalapit sila kay Jesus, nakita nila nga patay na sia, gani wala nila pagbalbaga ang iya mga batiis.
34: Ugaling ang isa sang mga soldado paagi sa iya bangkaw nagbuno sang kilid ni Jesus, kag sa gilayon nag-agay ang dugo kag tubig.
35: Ang isa nga nakakita sini nga hitabo nagapamatuod sini, agod nga kamo man magtuo. Ang iya panaksi matuod, kag nahibaluan niya nga nagahambal sia sang kamatuoran.
36: Nahanabo ini nga mga butang agod matuman ang kasulatan nga nagasiling, Wala sing isa sang iya mga tul-an nga mabali.
37: Kag may isa pa gid ka bahin sang kasulatan nga nagasiling, Ang mga tawo magatulok sa iya nga ila ginbuno sang bangkaw.
38: Sa tapos sini, si Jose nga gikan sa banwa sang Arimatea, nagpangayo kay Pilato nga tugotan sia sa pagkuha sang bangkay ni Jesus. Si Jose isa ka gintuton-an ni Jesus, pero sa tago lamang tungod kay nahadlok sia sa mga pangulo sang mga Judio. Gintugotan sia ni Pilato, gani naglakat sia sa pagkuha sang bangkay ni Jesus.
39: Si Nicodemo nga nagkadto anay kay Jesus isa sadto ka gab-i, nag-upod man kay Jose. May dala sia nga mga kwarentay singko ka kilo nga inughaplas, ini ginsimbog nga mira kag aloe.
40: Ginkuha sang duha ka mga tawo ang bangkay ni Jesus kag ila ini ginputos sang tela nga lino nga may pahamot, suno sa kinabatasan sang mga Judio sa paglubong.
41: Karon sa lugar sa diin ginlansang si Jesus, may isa ka hardin, kag didto may isa ka bag-o nga lulobngan nga wala pa gid malubngi.
42: Bangod kay yadto nga adlaw bisperas sang Adlaw nga Inugpahuway sang mga Judio, kag malapit yadto nga lulobngan, didto nila ginlubong si Jesus.