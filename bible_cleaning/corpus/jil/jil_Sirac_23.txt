1: O Ginoo, Amay kag Manugdumala sang akon kabuhi,
: indi ako pagpabay-i sa gahom sang akon mga bibig,
: kag indi pag-itugot nga mapukan ako tungod sa ila.
2: Sin-o ang maghanda sang bilugon sang kaalam sa pagtuytoy sang akon painuino
: kag pagdisiplina sang akon panghunahuna,
: nga wala sing kaluoy sa akon mga sayop
: ukon nagapahanugot sang akon mga sala?
3: Dayon ang akon mga sayop indi magdamo
: kag indi magdugang ang akon mga sala,
: kag indi ako mapukan sa atubang sang akon mga kaaway
: kag indi mahatagan sing kahigayunan ang akon mga kaaway sa pagyaguta sa akon.
4: O Ginoo, Amay kag Dios sang akon kabuhi,
: indi pagtugoti nga may matinaastaason ako nga panulok.
5: Apini ako nga indi madaog sang malaut nga balatyagon.
6: Indi pag-itugot nga ang kahakog kag kailigbon maggahom sa akon.
: kag indi ako pag-itugyan sa gahom sang makahuloya nga balatyagon.
7: Pamatii, mga anak ko, ang pagtudlo nga akon ihatag,
: ang nagatuman sini indi madakpan.
8: Paagi sa iya kaugalingon nga dila masiod ang makasasala,
: ang abusador kag ang bugalon nga tawo madakpan sini.
9: Indi pagpaanara ang imo baba sa pagsumpa,
: kag indi ka magpaanad sa paghinambit sang ngalan sang Balaan nga Dios.
10: Subong nga ang ulipon nga pirme lang ginahanot,
: indi hilway sa mga labod,
: amo man ang tawo nga pirme lang nagapanumpa, kag ang Balaan nga Ngalan yara pirme sa iya baba,
: indi hilway sa sala.
11: Ang tawo nga naanad sa panumpa napun-an sang sala,
: ang pag-antos indi gid maghalin sa iya balay.
: Kon makasala sia, manabat sia.
: Kon magsumpa sia sing lahuglahog doble ang iya pagpakasala,
: kon ang iya panumpa indi matuod, indi sia mapatawad,
: kag ang iya balay mapun-an sing kagamo.
12: May yara nga paghambal nga ang iya timbang kamatayon,
: kabay nga indi ini makita sa mga kaliwat ni Jacob!
: Ang nagatahod sa Dios nagapahilayo sa sini nga pagginawi
: kag wala nagalumoylumoy sa sala.
13: Indi ka magpaanad sa hambal nga masakit kag binastos,
: kay ini nagakahulogan sang malaut nga hambal.
14: Dumdoma ang imo amay kag ang iloy
: kon magpungko ka upod sa mga gamhanan nga mga tawo,
: kay basi malimtan mo ang imo kaugalingon sa ila atubang
: kag tungod sang imo pagbinatasan makahimo ka sang binuang nga mga butang.
: Dayon handumon mo nga kuntani wala ka na lang matawo,
: kag pakamalauton mo ang adlaw sang imo pagkatawo.
15: Ang tawo nga naanad sa malaut nga hambal,
: indi gid makatuon sing maayo tubtob nagakabuhi sia.
16: Duha ka sahi sang tawo ang nagapadayon sa pagpakasala,
: kag ang ikatlo nagadala sing silot sa iya kaugalingon
: ang mainit nga kailigbon nga nagadabdab kaangay sang kalayo,
: indi gid mapalong tubtob malaglag ang kabuhi;
: ang isa ka tawo nga ang iya bug-os nga lawas natugyan sa kailigbon,
: indi gid mag-untat tubtob masunog sia sang kalayo;
17: sa makihilawason nga tawo, ang tanan nga pagkaon manamit,
: kag wala sia ginatak-i tubtob mapatay sia.
18: Ang tawo nga nagaluib sang iya asawa
: nagasiling sa iya kaugalingon, Sin-o bala ang makakita sa akon?
: Ang tanan madulom sa palibot ko kag ang mga dingding nagalipod sa akon,
: wala sing may makakita sa akon, ngaa magpalibog ako?
: Ang Labing Mataas indi magsapak sang akon mga sala.
19: Ang iya lamang ginakahadlukan amo ang mga mata sang mga tawo,
: nalimtan niya nga ang mga mata sang Ginoo
: mas masanag pa sing dies mil ka pilo sang sa adlaw
: nga nagatalupangod sang tagsa ka hulag sang tawo
: kag nakakita sang labing sekrito nga mga lugar.
20: Sa wala pa matuga ang kalibutan, nahibal-an na niya ang tanan,
: kag amo man sa tapos ini mahuman.
21: Ini nga tawo magabayad sang silot sa atubang sang mga tawo,
: kag madakpan sia sa diin wala gid niya ginapaabot.
22: Amo man ang babayi nga nagaluib sa iya bana,
: nga nagahatag sa iya sing anak sa lain nga amay.
23: Nahauna, ginlapas niya ang Kasugoan sang Labing Mataas,
: ikaduha, nagluib sia batok sa iya bana,
: ikatlo, nanginmalain sia nga babayi sa pagpanginlalaki,
: paagi sa pagbata sang mga kaanakan nga unon.
24: Dalhon sia sa atubang sang katilingban,
: kag ang iya mga kabataan magaantos tungod sang iya sala.
25: Ang iya mga kabataan indi magpanggamot
: kag indi magpamunga ang iya mga sanga.
26: Ang pagpakamalaut magapabilin sa iya panumdoman,
: kag ang iya kahuloy-an indi gid mapanas.
27: Ang tanan nga mabilin sa iya nga buhi
: makatuon nga wala sing maayo kundi ang pagtahod sa Ginoo,
: kag wala sing mas matam-is pa sang sa pagtuman sang iya mga kasugoan.