1: Dayon nagsiling si Elifaz nga Temanon
2: Job, matublag ka bala kon maghambal ako?
: Indi ko na mapunggan ang akon kaugalingon sa paghambal.
3: Natudloan mo ang madamo nga mga tawo
: kag ginpabakod mo ang maluya nga mga kamot.
4: Kon may isa nga mapukan nga nalapyo kag maluya,
: ang imo mga pulong nagapabakod sa iya sa pagtindog.
5: Karon ang pag-antos nag-abot sa imo,
: kag nagakaluya ka sa pag-atubang sini.
6: Nagsimba ka sa Dios, kag ang imo kabuhi wala sing kasawayan,
: dapat ka mapun-an sing pagsalig kag paglaom.
7: Abi panumdoma bala karon, may natabo bala nga ang isa ka matarong nga tawo nakaagom sing kalalat-an?
: Ukon ang isa ka maayo nga tawo nakasugata sang kalaglagan?
8: Nakakita ako sing mga tawo nga nagaarado sa mga uma sang kalautan
: kag nagatanom sang binhi sang kalainan,
: karon nagaani sila sing kalainan kag kalautan.
9: Subong sang isa ka bagyo, ginlaglag sila sang Dios sa iya kaakig, ginhuyop niya sila kag nawala sing bug-os.
10: Ang mga malaut nagangurob subong sang mga leon,
: pero ang Dios nagapahipos sa ila kag nagabingaw sang ila mga ngipon.
11: Subong sang mga leon nga wala sing palatyon kag kalan-on,
: nagakalamatay sila kag ang ila mga anak nagaalaplaag.
12: May isa anay ka mensahe nga nag-abot sa akon sing tago lang,
: tama kahinay nga halos ko mabatian.
13: Subong ini sang isa ka makahaladlok nga damgo nga nagtublag sang akon katulogon.
14: Hinadlukan ako kag nagpalangurog,
: ang bug-os ko nga lawas nagkurog sa kahadlok.
15: Ang dupoydupoy sang hangin nagdapya sa akon guya,
: kag nagpalanindog ang akon mga balahibo.
16: May nakita ako nga nagatindog didto,
: ginhimutaran ko, pero indi ko mahibaluan kon ano yadto.
: Dayon sa tunga sang kalinong nabatian ko ang isa ka tingog
17: May tawo bala nga matarong sa panulok sang Dios?
: May isa bala nga putli sa atubang sang iya Manunuga?
18: Ang Dios wala sing pagsalig sa iya langitnon nga mga alagad,
: makakita sia sing sayop bisan sa iya mga anghel.
19: Daw ano pa gid ang pagsalig niya sa tinuga nga nahimo sa lunang,
: ang nahimo sa yab-ok nga sarang mapusa subong sang sipit?
20: Ang tawo ayhan buhi pa sa aga,
: pero sa wala pa ang gab-i mapatay sia nga indi mahibaluan.
21: Ang tanan niya nga mga pagkabutang pagakuhaon,
: mapatay sia nga nakulangan gihapon sing kaalam.