1: Si Pasur nga pari, anak ni Imer, amo ang pangulo nga opisyal sang Templo. Sang mabatian niya si Jeremias nga propeta nga nagwali sini nga mga butang,
2: ginpabunal niya si Jeremias kag ginpakadenahan malapit sa naibabaw nga Pwerta sang Benjamin sa Templo.
3: Pagkaaga, sa tapos si Jeremias mapahuksan ni Pasur sing mga kadena, si Jeremias nagsiling sa iya, Ang Ginoo wala maghingalan sa imo nga Pasur. Ang ngalan nga iya ginhatag sa imo amo ang Kakugmat Bisan Diin.
4: Ang Ginoo gid nagsiling, Himuon ko ikaw nga isa ka kakugmat sa imo kaugalingon kag sa imo mga abyan, kag makita mo sila tanan nga mapatay paagi sa mga espada sang ila mga kaaway. Itugyan ko ang tanan nga mga tawo sang Juda sa idalom sang gahom sang hari sang Babilonia. Dalhon niya ang iban subong mga binilanggo sa iya pungsod kag ang iban iya ipapatay.
5: Ipakuha ko sa ila mga kaaway ang tanan nga mga manggad sa sini nga siudad, kag ipaagaw ko ang tanan nga mga gamit kag mga pagkabutang bisan pa ang mga manggad sang mga hari sang Juda, kag dalhon nila ini tanan sa Babilonia.
6: Pero nahanungod sa imo, Pasur, ikaw kag ang bug-os mo nga panimalay pagadakpon kag pagadalhon sa Babilonia. Didto ikaw mapatay kag ilubong, upod sang tanan nimo nga mga abyan nga ginsugiran mo sang madamo nga mga kabutigan.
7: O Ginoo , imo ako gindayaan,
: kag ako nadayaan.
: Mas makusog ikaw sang sa akon,
: kag imo ako gindaog.
: Ginyaguta ako sang tanan,
: kag ginkadlawan nila ako sa bug-os nga adlaw.
8: Kon ako maghambal, nagasinggit ako sing mabaskog,
: Palugosay! Laglaganay!
: O Ginoo , ginayaguta ako kag ginatamay sa tanan nga tion,
: tungod kay ginawali ko ang imo pulong.
9: Pero kon magsiling ako, Kalimtan ko ang Ginoo ,
: kag indi na ako maghambal sa iya ngalan,
: dayon ang imo pulong kaangay sang nagadabdab nga kalayo sa akon tagipusoon,
: yara ini sa sulod sang akon mga tul-an.
: Ginakapuyan na ako sa pagtago sini,
: kag indi ko na ini mapunggan.
10: Nabatian ko ang mga tawo nga nagahinutikanay,
: Ang kakugmat yara bisan diin!
: Gani isugid ta sia sa mga awtoridad!
: Bisan ang akon suod nga mga abyan nagahulat sang akon pagkapukan.
: Nagasiling sila, Ayhan sarang sia madayaan,
: dayon madakop naton sia kag matimalusan.
11: Pero ikaw, O Ginoo , yara sa akon tupad, makusog kag gamhanan,
: kag ang tanan nga nagahingabot sa akon mapukan.
: Indi gid sila magdaog.
: Mahuy-an gid sila sing dayon,
: tungod kay indi sila magmadinalag-on.
: Ang ila kahuloy-an indi gid malimtan.
12: Pero, O Ginoo sang mga hangaway, ginatilawan mo ang mga tawo nga matarong,
: nahibaluan mo ang sulod sang ila mga tagipusoon kag hunahuna.
: Gani patan-awa ako sang imo pagtimalos sa akon mga kaaway,
: kay ginatugyan ko sa imo mga kamot ang akon kawsa.
13: Mag-amba sa Ginoo !
: Dayawa ang Ginoo !
: Ginaluwas niya ang ginapigos gikan sa gahom sang malaut nga mga tawo.
14: Pakamalauta ang adlaw nga akon natawhan!
: Kalimti ang adlaw nga ginbun-ag ako sang akon iloy!
15: Pakamalauta ang tawo nga naglipay sa akon amay,
: sa iya pagdala sang balita,
: Lalaki! Lalaki ang imo anak!
16: Kabay nga manginkaangay sia sa sadto nga mga siudad
: nga ginlaglag sang Ginoo nga wala sing luoyluoy.
: Kabay nga mabatian niya ang mga pag-ugayong sang kasakit sa aga,
: kag ang paandam sang inaway sa udto,
17: tungod kay wala niya ako ginpatay sa wala pa ako matawo.
: Kuntani ang akon lulobngan amo ang tiyan sang akon iloy.
18: Ngaa natawo pa ako?
: Tungod gid lamang bala nga may kalisdanan kag kasakit,
: agod matapos ang akon kabuhi sa kahuloy-an?