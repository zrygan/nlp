1: Ang mga Filistinhon nagpakig-away batok sa mga Israelinhon sa Bukid sang Gilboa. Madamo nga mga Israelinhon ang nagkalamatay didto, kag ang iban sa ila nagpalalagyo.
2: Kag ang mga Filistinhon naglagas kay Saul kag sang iya mga anak, kag ginpatay ang iya mga anak nga amo sanday Jonatan, Abinadab kag Malkisua.
3: Ang inaway malapuyot gid sa palibot ni Saul kag naigo sia sing malubha sang mga baslay sang kaaway.
4: Dayon nagsiling sia sa pamatan-on nga lalaki nga nagadala sang iya mga hinganiban, Gabuta ang imo espada kag patya ako, agod ining di-diosnon nga mga Filistinhon indi makayaguta kag magpatay sa akon. Pero ang pamatan-on nga lalaki nahadlok gid sa paghimo sini sa iya. Gani ginkuha ni Saul ang iya kaugalingon nga espada kag ginhap-an niya ini.
5: Nakita sang pamatan-on nga lalaki nga si Saul patay na, gani ginhap-an man niya ang iya kaugalingon nga espada kag napatay sia upod kay Saul.
6: Gani si Saul, ang iya tatlo ka mga anak nga lalaki, kag ang pamatan-on nga lalaki napatay. Ang tanan nga mga tinawo ni Saul nagkalamatay sadto nga adlaw.
7: Sang pagkahibalo sang mga Israelinhon sa pihak sang Kapatagan sang Jezreel kag sa sidlangan sang Suba sang Jordan nga ang mga hangaway nga mga Israelinhon nagpalalagyo, kag ang mga anak ni Saul nagkalamatay, ginbayaan nila ang ila mga banwa kag nagpalalagyo. Dayon ang mga Filistinhon nag-abot kag nag-agaw sini nga mga kabanwahanan.
8: Sang madason nga adlaw sa tapos ang inaway ang mga Filistinhon nag-abot kag nagpanguha sang mga pagkabutang sang mga patay, kag ila nasapwan ang mga bangkay ni Saul kag sang iya tatlo ka mga anak nga lalaki nga nagahamyang sa Bukid sang Gilboa.
9: Ginpugotan nila si Saul kag ginkuha ang iya mga hinganiban, kag nagpadala sing mga mensahero sa Filistia, sa pagsugid sang maayong balita sa ila mga diosdios kag sa ila mga pumoluyo.
10: Dayon gindala nila ang iya mga hinganiban sa templo sang ila diosa nga si Astarot, kag ginlansang ang iya bangkay sa pader sa siudad sang Bet-san.
11: Sang pagkabati sang mga tawo sang Jabes sa Galaad sang ginhimo sang mga Filistinhon kay Saul,
12: ang isganan nga mga lalaki naggwa kag naglakat sa bug-os nga gab-i pakadto sa Bet-san. Ginkuha nila ang mga bangkay ni Saul kag sang iya mga anak nga lalaki sa pader. Gindala nila ini pabalik sa Jabes, kag ginsunog didto.
13: Dayon ginkuha nila ang mga tul-an kag ginlubong sa idalom sang kahoy nga tamariska sa banwa, kag nagpuasa sila sa sulod sang pito ka adlaw.