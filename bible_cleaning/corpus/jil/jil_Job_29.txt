1: Si Job naghambal liwat.
2: Kuntani mapabalik ko lang ang akon kabuhi,
: sa mga inadlaw nga ang Dios nagbantay sa akon.
3: Ang Dios kaupod nakon sadto pirme,
: kag ginhatagan niya ako sing kapawa samtang nagalakat ako sa kadudulman.
4: Amo yadto ang mga adlaw nga mainuswagon ako,
: kag ang pagpakig-abyan sang Dios nag-apin sang akon panimalay.
5: Ang Dios nga Makagagahom nagaupod pa sa akon sadto anay,
: kag ang akon mga anak yara pa sa tupad ko.
6: Ang akon mga baka kag mga kanding naghatag sa akon sing madamo nga gatas,
: kag ang akon mga kahoy nga olivo naghatag sa akon sing madamo nga lana.
7: Kon magsinapol gani ang mga pangulo sang siudad,
: kag kon magpakigbuylog ako sa ila,
8: ang mga pamatan-on nga lalaki nagapahigad sa pagkakita nila sa akon,
: kag ang mga tigulang nagatindog sa pagtahod sa akon.
9: Ang mga pangulo sang mga tawo nagauntat sa paghambal,
10: bisan ang labi ka importante nga mga tawo nagahipos.
11: Ang tagsatagsa nga nakakita sa akon ukon nakabati nahanungod sa akon,
: nagadayaw sang akon hinimuan.
12: Sang nagpanawag ang imol, ginabuligan ko sila,
: ginbuligan ko ang mga ilo nga wala sing dalangpan.
13: Ang mga tawo nga yara sa tama nga kasakitan nagdayaw sa akon,
: kag ginbuligan ko ang mga balo nga makakita sing kalig-unan.
14: Nagginawi ako pirme sing matarong kag nagakaigo.
15: Gintuytoyan ko ang mga bulag
: kag ginbuligan ang mga piang.
16: Kaangay ako sang isa ka amay sa mga imol,
: kag gin-apinan ko ang kaso sang mga dumoluong.
17: Ginlaglag ko ang gahom sang mapintas nga mga tawo,
: kag gintabangan ko ang ila mga ginhalitan.
18: Naglaom ako sa gihapon nga magakabuhi ako sing malawig,
: kag mapatay sing malipayon sa balay.
19: Kaangay ako sadto sang isa ka kahoy nga ang mga gamot sini nagapangalapkap sa tubig,
: kag ang mga sanga sini ginabunyagan sang tun-og.
20: Ang tagsatagsa sadto nagadayaw pirme sa akon,
: kag wala gid ako mawad-i sing kusog.
21: Kon maglaygay ako, ang mga tawo nagahipos
: kag nagapamati sing maayo sa akon ginsiling.
22: Wala sila sing may madugang kon makatapos ako,
: ang akon mga pulong nagpanalupsop kaangay sang tinulo sang ulan.
23: Ang mga tawo naghulat sa akon kaangay sang ila paghulat sa ulan, sa pagkamatuod,
: kaangay sila sang nagakalangkag nga mga mangungoma nga nagapaabot sang naulihi nga ulan.
24: Sang magyuhom ako sa ila daw indi sila magpati,
: ang kanayanaya sang akon guya nagpaisog sa ila.
25: Ako ang nagpangulo kag ginmanduan ko sila kon ano ang pagahimuon,
: ginpangulohan ko sila kaangay sang pagpangulo sang isa ka hari sa iya mga soldado,
: ginpabakod ko sila kon sila ginalisdan.