1: Dayon naghambal si Elifaz nga Temanon
2: May yara bala nga tawo, bisan ang labing maalam,
: nga sarang mapuslan sang Dios?
3: Mapuslan bala sang Dios nga Makagagahom ang imo paghimo sing matarong,
: ukon nagabulig bala sa iya ang imo paghimo sing maayo?
4: Ginasaway ikaw kag ginahukman sang Dios,
: indi tungod kay nagakahadlok ikaw sa iya,
5: kundi tungod sang imo madamo nga mga sala,
: kag tungod sang tanan nga kalautan nga imo ginahimo.
6: Agod magbayad ang imo utod sang kwarta nga iya nautang sa imo,
: ginkuha mo ang iya mga bayu kag ginbayaan mo sia nga wala sing inugsuksok.
7: Indi ka maghatag sing tubig sa mga ginauhaw,
: kag indi ka magpakaon sa mga ginagutom.
8: Ginagamit mo ang imo gahom kag palangakuan
: sa pag-agaw sang bug-os nga duta.
9: Indi lamang nga ikaw wala nagabulig sa mga balo,
: kundi imo pa ginakawatan kag ginapintasan ang mga ilo.
10: Gani karon, ginalibutan ikaw sing mga tugalbong,
: kag sa hinali mapun-an ikaw sing kahadlok.
11: Nagdulom na gid kag indi na ikaw makakita,
: kag ang baha nagalapaw sa imo.
12: Indi bala nga ang Dios nagaestar sa kahitaasan sang mga langit
: kag nagatamod sa mga kabituonan, bisan pa mataas ini sila?
13: Pero nagapamangkot ikaw, Ano ang pagkahibalo sang Dios?
: Ginatabunan sia sang mga panganod, ano ang paghukom niya?
14: Nagahunahuna ka nga ang madamol nga mga gal-om nagalipon sa iya agod indi sia makakita,
: samtang nagalakat sia sa ginkitaan sang langit kag duta.
15: Nakapamat-od na bala ikaw sa paglakat sa mga dalanon
: nga ginaagyan sa gihapon sang malaut nga mga tawo?
16: Sa wala pa gani mag-abot ang ila tion,
: gin-anod na sila sang baha.
17: Amo ini ang mga tawo nga nagsikway sa Dios
: kag nagapati nga ang Dios nga Makagagahom wala sing sarang mahimo sa ila.
18: Pero ang Dios amo ang nagpauswag sa ila.
: Indi ako makahangop sang mga panghunahuna sang malaut.
19: Ang mga matarong nagakalipay kag ang wala sing sala nagakadlaw
: kon makita nila ang malaut nga ginasilutan.
20: Ang tanan nga iya sang malaut ginalaglag,
: kag ang kalayo nagasunog sang tanan nga nabilin.
21: Job, karon magpakighidait ka sa Dios
: kag indi na sia pagkabiga subong nga kaaway.
: Kon himuon mo ini, sia magapakamaayo sa imo.
22: Batuna ang pagtudlo nga iya ginahatag,
: kag hupti ang iya mga pulong sa imo tagipusoon.
23: Magbalik ka nga napasag-uli sa Dios nga Makagagahom,
: kag tapnaa ang tanan nga kalautan
: nga ginahimo sa imo balay.
24: Ihaboy ang imo bulawan,
: ang imo pinakapuraw nga bulawan sa mamala nga sapa.
25: Himua ang Dios nga Makagagahom nga mangin-imo bulawan,
: kag himua sia nga manginpilak nga natangkas sing mataas para sa imo.
26: Dayon magasalig ka sa gihapon sa Dios nga Makagagahom
: kag imo masapwan nga sia amo ang ginahalinan sang imo kalipay.
27: Kon magpangamuyo ka, sia magasabat sa imo,
: kag magatuman ka sang imo mga ginsaad.
28: Magamadinalag-on ka sa tanan nga imo ginahimo,
: kag ang kapawa magaiwag sa imo dalan.
29: Ang Dios nagapaubos sang bugalon
: kag nagaluwas sa mapainuboson.
30: Pagaluwason niya ikaw kon wala ka sing sala,
: kon ang imo ginahimo matarong.