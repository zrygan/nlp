1: Si Moises nagpangasawa sang isa ka babayi nga Cushanon, kag si Miriam kag si Aaron nagpakalain kay Moises tungod sini.
2: Nagsiling sila, Paagi kay Moises lang bala nagahambal ang Ginoo ? Wala man bala sia maghambal paagi sa aton? Nabatian sang Ginoo ang ila ginsiling.
3: Si Moises isa ka mapainuboson nga tawo labi pa ka mapainuboson sang sa kay bisan sin-o sa duta.
4: Sa hinali ang Ginoo nagsiling kanday Moises, Aaron, kag Miriam, Luyag ko nga maggwa kamo nga tatlo pakadto sa Tolda sang akon presensya. Nagkadto sila,
5: kag ang Ginoo nagpanaog sa dagway sang isa ka haligi nga panganod, nagtindog sa pwertahan sang Tolda kag nagtawag Aaron! Miriam! Sila nga duha nagkadto sa una,
6: kag ang Ginoo nagsiling, Karon magpamati kamo sang akon isiling! Kon may mga propeta sa tunga ninyo, ginapahayag ko ang akon kaugalingon sa ila sa mga palanan-awon kag nagahambal ako sa ila paagi sa mga damgo.
7: Lain gid kon maghambal ako kay Moises nga akon alagad. Ginhimo ko sia nga pangulo sang tanan ko nga mga tawo nga Israelinhon.
8: Gani nagahambal ako sa iya nga nagaatubangay gid kami, sa maathag kag indi paagi sa mga paktakon; nakita gani niya ang akon dagway! Ngaa bala nagpangahas kamo sa paghambal batok sa akon alagad nga si Moises?
9: Ang Ginoo naakig sa ila, gani sa iya paghalin
10: kag paghalin sang panganod sa Tolda, ang panit ni Miriam sa hinali lang naputos sang makalalaton nga balatian kag nagputi gid ini kaayo. Sang pagtan-aw ni Aaron sa iya kag nakita niya nga naputos sia sing balatian,
11: nagsiling sia kay Moises, Kon mahimo, indi kami pagpaantusa sa sining silot tungod sang amon binuang nga sala.
12: Indi sia paghimua nga daw natawo nga patay nga ang katunga sang iya unod naupod.
13: Gani si Moises nagpanawag sa Ginoo , O Dios, ayuha sia!
14: Ang Ginoo nagsabat, Abi kon ang iya amay magdupla sa iya guya magaantos sia sing kahuloy-an sa sulod sang pito ka adlaw. Gani pagwaa sia sa kampo sa sulod sang isa ka simana, kag pagkatapos sini pabalika sia.
15: Si Miriam ginpagwa sa kampo sa sulod sang isa ka simana, kag ang mga tawo wala maglakat tubtob nga ginpabalik si Miriam.
16: Dayon naghalin sila sa Hazerot kag naghimo sila sang kampo sa desierto sang Paran.