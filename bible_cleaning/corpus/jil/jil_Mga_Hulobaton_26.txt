1: Ang pagdayaw sa buangbuang wala nagakabagay. Kaangay ini sang pudpod nga yelo nga nagatupa sa tingadlaw, ukon ulan sa tion sang tig-alani.
2: Ang mga pagpakamalaut indi makahalit sa imo kon wala ka sing sala. Kaangay ini sang mga pispis nga nagalabay lang kag wala nagahapon.
3: Kinahanglan nga hanuton mo ang kabayo, busalan mo ang asno, kag hanuton ang buangbuang.
4: Kon magsabat ka sang binuang nga pamangkot, pareho ka man ka buang sa tawo nga nagpamangkot sini.
5: Sabta sing binuang ang pamangkot nga binuang, kag ang nagpamangkot sini makatalupangod nga indi gid man sia maalam subong sang iya ginapanghunahuna.
6: Ang tawo nga nagapadala sing mensahe sa tawo nga buangbuang mas maayo pa nga utdon niya ang iya kaugalingon nga mga tiil, kay nagapangita lang sia sing gamo.
7: Ang buangbuang makagamit sang hulobaton pareho sang paggamit sang piang sang iya mga tiil.
8: Ang pagdayaw sa buangbuang kaangay sang paghigot sing bato sa panit sang tirador.
9: Ang buangbuang nga nagahambal sang maalamon nga hulobaton nga iya nasaulo kaangay sang isa ka hubog nga nagatinguha sa paggabot sang tunok sa iya kamot.
10: Ang isa ka manugpaobra nga nagapaobra sa buangbuang nagahalit lamang sang iban.
11: Ang isa ka buangbuang nga nagahimo liwat sang kabuangan kaangay sang isa ka ido nga nagakaon sang iya ginsuka.
12: Ang pinakabuangbuang nga tawo mas maayo pa sang sa tawo nga nagahunahuna nga maalam sia nga indi man sia maalam.
13: Ngaa bala ang matamad nga tawo wala gid nagagwa sa balay? Ano ang nahadlukan niya? Mga leon bala?
14: Ang matamad nga tawo nagalisuliso sa iya katre kaangay sang pwerta nga nagalisuliso sa iya bisagra nga wala man sing may maabutan.
15: Ang iban nga mga tawo tama katamad sa pagtimo sang ila pagkaon.
16: Ang matamad nga tawo nagahunahuna nga mas maalam pa sia sang sa pito ka mga tawo nga makahatag sing husto nga rason.
17: Ang tawo nga nagaentra sa binaisay nga wala sia sing labot kaangay sang nagakadto sia sa kalsada kag nagadakop sang ido sa dulonggan.
1819: Ang isa ka tawo nga nagalag-it sang iya isigkatawo pero nagasiling sia nga nagalahog lamang sia, kaangay sang buangbuang nga tawo nga nagahampang sang makamamatay nga hinganiban.
20: Ang kalayo nagakapatay kon wala sing gatong, kag kon wala sing kutsokutso ang kaawayon nagauntat.
21: Ang baga wala nagakapatay kon may uling, ang kalayo nagapadayon sa pagdabdab kon may gatong, kag ang manugtuga sang kagamo amo ang nagapadayon sang kaawayon.
22: Ang kutsokutso manamit! Maluyag gid kita magtulon sini!
23: Ang indi sinsero nga pagdayaw nga nagatago sang matuod mo nga panghunahuna kaangay sang matahom nga inugpahining sa baratuhon nga kolon.
24: Ang salimpapaw nga tawo nagatago sang iya kaakig paagi sa pagdayawdayaw.
25: Daw maayo pamatian ang iya ginasiling, pero indi ka magpati sa iya, tungod kay ang iya tagipusoon puno sing kaakig.
26: Ayhan matagutago niya ang iya kaakig, pero ang tagsatagsa makakita sang kalautan nga iya ginahimo.
27: Ang mga tawo nga nagabutang sing siod para sa iban nagakasiod man. Ang mga tawo nga nagapaligid sing bato nagakaligsa man.
28: Kon wala mo ginadumti ang isa ka tawo indi ka magsugid sing binutig nahanungod sa iya. Ang indi sinsero nga hambal wala sing iban nga ginadala kundi kalaglagan.