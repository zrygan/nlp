1: Sang makita ni Jonatan nga ang kahimtangan pabor sa iya, nagpadala sia sing pinili nga mga tinawo sa Roma sa pagpalig-on kag pagpadayon sang iya kasugtanan sang pagpakig-abyan sa ila.
2: Nagpadala man sia sing mga sulat sa mga taga-Sparta kag sa iban nga mga lugar nga may amo man nga tinutuyo.
3: Ang mga ginpadala nga mga tawo nag-abot sa Roma kag nagsulod sa Senado kag nagpahayag sining masunod: Si Jonatan nga Pinakamataas nga Pari kag ang pungsod sang mga Judio nagpadala sa amon sa pagpadayon sang kasugtanan sang pag-abyanay kag pagdampiganay ninyo subong sang una.
4: Ang mga Romanhon naghatag sa ila sang mga sulat para sa mga awtoridad sang tagsa ka lugar nga ila pagaagyan nga bantayan sila tubtob makaabot sila sa Juda nga indi maano.
5: Amo ini ang kopya sang sulat ni Jonatan sa mga taga-Sparta
6: Si Jonatan nga Pinakamataas nga Pari, ang konseho sang pungsod, ang mga pari kag ang iban nga mga Judio, sa mga taga-Sparta nga ila mga utod, mga pag-abiabi.
7: Sang una ang isa sang inyo mga hari nga si Arius nagsulat sa amon Pinakamataas nga Pari nga si Onias. Ang iya sulat nagasiling nga kamo amon kadugo, suno sa nalakip nga kopya.
8: Si Onias nagbaton sang mga ginpadala kag ginpasidunggan sila, kag ginbaton ang sulat nga nagapamatuod sang aton pagpakig-abyanay kag pagdampiganay.
9: Kon parti sa amon, bisan nga wala kami kinahanglan sini, kay may kusog kami nga nagahalin sa balaan nga mga libro nga yari sa amon,
10: nagtilaw kami sa pagpadala agod magpadayon ang aton paghiliutod kag pag-abyanay, kag agod indi kami mangindumoluong sa inyo, kay madamo na ang nagligad nga mga tinuig sang kamo nagpadala sang sulat.
11: Gani kami makasiling nga ginadumdom namon kamo sa tagsa ka tion, sa amon mga piesta kag sa iban nga ginpat-od nga mga adlaw, sa amon mga halad nga ginadulot kag sa mga pangamuyo kay nagakabagay kag nagakaigo ang pagdumdom sa mga kautoran.
12: Nagakalipay kami sa inyo pagkabantog.
13: Kon nahanungod sa amon, madamo nga mga pagtilaw ang amon naagyan, madamo nga mga inaway, kag ang mga hari sa palibot nagpakig-away batok sa amon.
14: Indi kami luyag nga magamo sa inyo kag sa iban naton nga mga kadampig kag mga abyan sa sining mga inaway.
15: Pero karon, tungod sang bulig sa amon halin sa Ginoo ginluwas kami sa amon mga kaaway, kag sila ginpakahuy-an.
16: Gani, ginpili namon si Numenias nga anak ni Antioco kag si Antepater nga anak ni Jason, kag ginpadala sila sa mga taga-Roma subong nga tiglawas sa pagpadayon sang aton kasugtanan sa pagpakig-abyan kag pagdampiganay.
17: Amon sila ginsugo nga magkadto man sa inyo, sa pag-abiabi sa inyo, kag ihatag ini nga sulat nahanungod sang pagpadayon sang aton paghiliutod.
18: Kag karon ginapangabay namon kamo sa pagsabat sini nga sulat.
19: Ang masunod amo ang kopya sang sulat nga ginpadala kay Onias
20: Gikan kay Arius nga hari sang Sparta, pakadto kay Onias nga Pinakamataas nga Pari, mga pag-abiabi.
21: Nasapwan sa isa ka dokumento nga ang mga taga-Sparta kag mga Judio mag-ulotod, kag mga kaliwat sila ni Abraham.
22: Karon kay amon ini nahibaluan, kon mahimo sulati kami nahanungod sang inyo kahimtangan.
23: Ang amon mensahe sa inyo amo ini: ang inyo mga kahayupan kag ang inyo mga pagkabutang amon, kag ang amon inyo, kag ginsingganan namon ang amon ginpadala nga mga tawo sa inyo nga singganon kamo nahanungod sini.
24: Nahibaluan ni Jonatan nga ang mga heneral ni Demetrio nagbalik nga may madamo nga mga soldado sang sa una sa pagpakig-away sa iya.
25: Sa sini nga kabangdanan naghalin sia sa Jerusalem kag nagkadto sa pagsugata sa ila sa kadutaan sang Hamat kay wala niya sila ginhatagan sang kahigayunan sa pagsulod sa iya pungsod.
26: Nagpadala sia sang mga espiya sa ila kampo, kag sang pagbalik nila nagsugid sila nga ang mga kaaway nagahanda sa pagsalakay sa mga Judio sa gab-i.
27: Sang nagahinunod ang adlaw ginsugo niya ang iya mga hangaway sa pagbantay nga handa sa ila mga hinganiban sa pagpakig-away sa bisan ano nga tion sa kagab-ihon, kag nagbutang sia sing mga gwardya sa palibot sang kampo.
28: Sang nahibal-an sang kaaway nga si Jonatan kag ang iya mga hangaway handa sa pagpakig-away, hinadlukan sila, kag nagpalalagyo kag ginbayaan nila ang mga dabok sa ila kampo.
29: Si Jonatan kag ang iya mga hangaway nga nagatan-aw sang nagadabadaba nga kalayo, nakahibalo lamang sang ila pagpalagyo sang aga na.
30: Dayon ginlagas sila ni Jonatan, pero wala niya sila maabot tungod kay nakatabok na sila sa Suba sang Eleutero.
31: Gani nagpadulong na lang si Jonatan sa mga taga-Arabia nga ginatawag Zabadianhon kag ginlutos niya sila kag ginpanguha niya ang ila mga pagkabutang.
32: Dayon nanghimos sia kag nagkadto sa Damasco, kag nagpangusisa sang bug-os nga pungsod.
33: Sa pihak nga bahin si Simon naggwa man kag nakalambot tubtob sa Askalon kag sa kaingod nga mga pamakod. Dayon nagpadulong sia pakadto sa Jope kag gin-agaw gilayon ini,
34: kay nakabati sia sang ila tuyo nga itugyan nila ini nga pamakod sa mga sumolunod ni Demetrio, kag nagbutang sia sang mga soldado sa pag-apin sini.
35: Sang pagbalik ni Jonatan, gintipon niya ang mga katigulangan sang mga tawo kag nagpamat-od upod sa ila sa pagpatindog sang mga pamakod sa Judea,
36: kag sa pagpataas sang mga pader sang Jerusalem kag pagpatindog sing mataas nga ulot sa tunga sang pamakod kag sang siudad sa pagseparar sini sa siudad kag sa pagpain sini, agod ang mga kaaway indi makabakal kag makabaligya.
37: Nagtipon sila sa pagpatindog liwat sang siudad. Ang bahin sang pader sa sidlangan nga bakulod natumba, kag ang lugar nga ginatawag Cafenata ginkaayo.
38: Sa pihak nga bahin ginpatindog liwat ni Simon ang banwa sang Adida sa tiilan sang mga bukid, ginpamakuran ini, ginbutangan sang mga pwerta nga may mga pintal.
39: Dayon ginhandom ni Tripo nga manginhari sia sa Asia, kag nagplano sia sa pagpakig-away kay Haring Antioco sa pagkuha sang korona.
40: Pero hinadlukan sia nga basi indi magtugot si Jonatan sini, kag magpakig-away sia batok sa iya. Gani naglakat sia upod ang iya hangaway pakadto sa Bet-san, nga may handom sa pagdakop kag pagpatay kay Jonatan.
41: Pero si Jonatan nga may 40,000 ka pinili nga mga soldado naggwa kag nagsugata sa iya sa Bet-san.
42: Sang makita sia didto ni Tripo nga may madamo sia nga hangaway, wala na si Tripo magpadayon sang iya malain nga tuyo batok sa iya.
43: Gani, ginbaton niya si Jonatan nga may pagpasidungog kag ginpakilala sia sa iya tanan nga mga abyan, ginhatagan sia sing mga regalo, kag ginsingganan niya ang iya mga abyan kag ang iya mga hangaway sa pagtuman kay Jonatan subong sang ila pagtuman sa iya.
44: Nagsiling sia kay Jonatan, Ngaa bala ginpakapuyan mo ini tanan nga mga tawo, nga wala man sing inaway sa tunga naton?
45: Papaulia sila, pili ka lang sang mga pila ka bilog nga mga soldado nga magaupod sa imo, kag mag-upod sa akon sa Tolemaida. Ihatag ko ini sa imo, lakip ang iban nga mga pamakod, ang iban nga mga hangaway kag ang tanan nga mga opisyales, dayon magapauli ako, kay amo ini ang akon tuyo sa pag-abot.
46: Nagsalig si Jonatan sa iya ginsiling kag ginhimo ini, ginpabalik niya ang iya hangaway kag nagpauli sila sa Juda.
47: Gindala niya ang 3,000 ka mga hangaway, ginbilin ang 2,000 sa Galilea samtang ang 1,000 nag-upod sa iya.
48: Pero sang pagsulod ni Jonatan sa Tolemaida, ang mga pumoluyo sang Tolemaida nagsirado sang mga pwerta, gindakop sia, kag ginpamatay ang tanan nga nag-upod sa iya sa pagsulod.
49: Nagpadala si Tripo sang madamo nga mga hangaway kag mga soldado nga nagasakay sa kabayo sa Galilea kag sa Malapad nga Kapatagan sa pagpamatay sang tanan nga mga soldado ni Jonatan.
50: Naghunahuna ang mga soldado nga Judio nga si Jonatan gindakop kag napatay upod sa iya mga kaupdanan, gani nagpakaisog sila kag nagmartsa sing tingob paggwa kag handa sa pagpakig-away.
51: Sang makita sang mga nagalagas sa ila nga mabato sila sang pataypatay, nagbalik sila.
52: Dayon ang mga soldado nga Judio nagbalik sa Judea nga wala maano pero hinadlukan gid sila. Ang bug-os nga pungsod naglalaw sa pagpati nga si Jonatan kag ang iya tanan nga mga kaupdanan nagkalamatay.
53: Ang tanan nga mga pungsod sa palibot nagpangita sing kahigayunan sa paglaglag sa ila. Nagsiling sila, Wala sila sing pangulo, kag wala man sing kadampig. Kinahanglan salakayon naton sila karon kag panason naton ang ila handumanan sa bug-os nga katawhan.