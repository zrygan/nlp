1: Amo ini ang ginsiling sang Ginoo kay Joel, ang anak nga lalaki ni Petuel.
2: Magpamati, kamo nga mga gulang na,
: kag subong man ang tanan nga mga pumoluyo sa Juda, magpamati.
: May nahanabo na bala nga kaangay sini sa inyo panahon,
: ukon sa panahon sang inyo mga katigulangan?
3: Sugiri ang inyo mga kaanakan nahanungod sini,
: kag ila sugiran ang ila mga kaanakan,
: kag ini sila magasugid man sini sa madason nga kaliwatan.
4: Ang iban nga mga tanom ginkaon sang dalagku nga mga apan,
: dayon ang ginbilin sang mga apan gin-urot gid sang nagadulom nga mga lukso.
5: Pagbulogtaw kamo kag maghinibi, kamo nga mga palahubog.
: Magtangis kamo, kamo nga mga palainom sang bino,
: kay ang mga ubas nga hilimuon nga bag-o nga bino nagkalapierde.
6: Isa ka panong sang mga apan nagsalakay sang aton duta,
: gamhanan sila kag indi maisip,
: ang ila mga ngipon matalom kaangay sang mga ngipon sang leon.
7: Ginpamierde nila ang mga balagon sang aton ubas,
: kag ginpangkitkit nila ang aton mga kahoy nga higera.
: Ginkaon nila ang tanan nga mga panit sini,
: sa bagay nga nagputi ang iya mga sanga.
8: Magtangis, kamo nga mga tawo, subong sang isa ka dalaga
: nga nagapangalisod tungod sang pagkapatay sang iya palamanahon.
9: Wala na sing trigo ukon bino nga ihalad sa Templo.
: Ang mga pari nagapangasubo tungod kay wala na sila sing ihalad nga mga dulot sa Ginoo .
10: Ang mga talamnan wala sing tanom,
: ang duta nagapangasubo
: tungod kay nalaglag ang mga trigo,
: nalaya ang mga ubas,
: kag nalayong ang mga kahoy nga olivo.
11: Magkasubo, kamo nga mga mangungoma,
: magtangis, kamo nga nagatatap sang talamnan sang ubas,
: tungod kay ang trigo, kag ang sebada,
: kag ang tanan nga mga patubas nagkalapierde.
12: Nalaya ang mga balagon sang ubas, kag nalayong ang mga kahoy nga higera.
: Ang mga kahoy nga granada, mga palma, kag mga mansanas, ang tanan nga mga kahoy sa talamnan nalaya.
: Subong man nadulaan sing kalipay ang mga tawo.
13: Kamo nga mga pari nga nagadulot sing mga halad sa altar sang Ginoo ,
: magsuksok kamo sing mga bayu sa paglalaw kag maghibi!
: Sulod kamo sa Templo kag magpabilin didto nga nagalalaw tubtob sa aga!
: Wala sing trigo ukon bino nga ihalad sa balay sang inyo Dios.
14: Magmando kamo nga magpuasa,
: tawga ang katilingban sa pagsimba!
: Tipuna ang mga pangulo
: kag ang tanan nga mga tawo sang Juda
: sa Templo sang Ginoo nga inyo Dios,
: kag magpanawag kamo sa iya!
15: Madali na lang ang adlaw sang Ginoo ,
: magadala ini sang kalaglagan gikan sa Makagagahom.
: Daw ano ka makakulogmat ina nga adlaw!
16: Nakita gid naton ang pagkapierde sang aton mga patubas.
: Wala sing kalipay sa Templo sang aton Dios.
17: Ang mga binhi nagkalamatay sa kigas nga duta.
: Wala sing patubas nga ibutang sa bodega,
: gani nagkalaguba ang mga bodega nga wala sing unod.
18: Daw ano kagahod sang gutom nga mga kasapatan!
: Nagadalangdalang ang mga manara sang mga baka, tungod kay wala sing halalban para sa ila.
: Nagaantos man ang panong sang mga karnero.
19: Nagapanawag ako sa imo, O Ginoo ,
: tungod kay nagkalaya ang kahilamunan kag ang mga kakahuyan,
: nga daw ginsunog sang kalayo.
20: Bisan ang talunon nga mga sapat nagapanawag sa imo,
: tungod kay namalhan ang mga sapa,
: kag nagkalaya ang mga kahilamunan nga daw gin-agyan sang kalayo.