1: Ang Kaalam nagpatindog sang iya balay, kag ginbutangan niya ini sing pito ka mga haligi.
2: Nag-ihaw sia sing isa ka sapat para sa punsyon, ginsimbugan niya ang bino sang pahamot, kag ginhanda ang lamisa.
3: Ginsugo niya ang iya mga suloguon nga babayi sa pagkadto sa labing mataas nga lugar sang banwa sa pagpanawag
4: Palapit kamo nga mga wala sing tinun-an! Kag sa mga buangbuang nagasiling sia,
5: Dali kamo sa pagkaon sang akon kalan-on kag sa pag-inom sang bino nga akon ginsimbog.
6: Indi kamo mag-upod sa wala sing tinun-an agod magkabuhi kamo. Sunda ang dalanon sang paghangop.
7: Kon tudloan mo ang bugalon nga tawo, pagainsultohan ka lang. Kon sawayon mo ang malaut nga tawo, kasakitan lang ang imo maagom.
8: Indi pagsawaya ang bugalon nga tawo, kay maakig sia sa imo. Pero kon sayawon mo ang maalam nga tawo, magataha sia sa imo.
9: Ang bisan ano nga itudlo mo sa maalam nga tawo magapaalam pa gid sa iya. Ang bisan ano nga isiling mo sa matarong nga tawo magadugang sang iya ihibalo.
10: Tahura sing una ang Ginoo agod magmaalam ka. Kon nakilala mo ang Dios nga Balaan, may paghangop ka.
11: Ang kaalam magadugang sing mga tinuig sa imo kabuhi.
12: Kon may kaalam ka, ini mangin sa imo kaayuhan. Kon sikwayon mo ini, ikaw man lang ang magaantos.
13: Ang kabuangan kaangay sang magahod, walay tinun-an, walay huya nga babayi.
14: Nagapungko sia sa pwertahan sang iya balay, ukon sa pulongkuan sa pinakamataas nga lugar sang banwa,
15: kag nagapanawag sang mga tawo nga nagaagi pakadto sa ila obra. Nagasiling sia
16: Sulod kamo, mga tawo nga wala sing tinun-an! Nagasiling sia sa buangbuang nga tawo,
17: Ang kinawat nga tubig mas matam-is kag ang kinawat nga tinapay mas manamit.
18: Ang iya mga nahaylo wala makahibalo nga ang mga tawo nga nagasulod sa iya balay nagakapatay, kag ang nakasulod na didto yadto na karon sa kaidadalman sang kalibutan sang mga patay.