1: Sa gihapon magapasalamat ako sa Ginoo ,
: indi gid ako mag-untat sa pagdayaw sa iya.
2: Dayawon ko sia tungod sang iya mga binuhatan,
: kabay nga ang mga ginapigos magpamati kag magkalipay!
3: Isugid ta ang pagkadaku sang Ginoo ,
: dayawon ta sing tingob ang iya ngalan!
4: Nagpangamuyo ako sa Ginoo kag ginsabat niya ako,
: ginkuha niya ang tanan ko nga kahadlok.
5: Ang mga ginapigos nagasalig sa iya kag nagakalipay sila,
: indi gid sila mapaslawan.
6: Ang mga makaluluoy nagapanawag sa iya, kag nagasabat sia sa ila,
: ginaluwas niya sila sa tanan nila nga kalalat-an.
7: Ang anghel sang Ginoo nagabantay sa tanan nga nagapasidungog sa iya,
: kag iya sila ginaluwas sa katalagman.
8: Tilawi kag tan-awon ninyo kon daw ano kaayo ang Ginoo !
: Malipayon ang tawo nga nagadangop sa iya!
9: Pasidunggi ninyo ang Ginoo , tanan kamo nga iya mga tawo,
: kay ang mga nagatuman sa iya indi mawad-an sang tanan nila nga kinahanglanon.
10: Bisan pa ang mga leon ginakulang sing pagkaon kag ginagutman,
: pero ang nagatuman sa Ginoo indi gid makulangan sang maayo nga mga butang.
11: Dali, mga abyan ko nga pamatan-on, pamatii ninyo ako,
: kag tudloan ko kamo sa pagpasidungog sa Ginoo .
12: Luyag bala kamo magkasadya sa kabuhi?
: Luyag bala kamo magkabuhi sing malawig kag magmalipayon?
13: Gani likawi ninyo ang paghambal sing malaut,
: kag ang mga pagbinutig.
14: Talikdi ang malaut kag himua ang maayo,
: pangitaa ang paghidait kag tinguhaa ang pag-angkon sini.
15: Ang Ginoo nagabantay sa mga matarong,
: kag nagapamati sa ila mga pagpanawag,
16: pero ginasumpong niya ang mga nagahimo sing malaut,
: sa bagay nga kon magtaliwan na sila, ang ila mga kasimanwa nagakalipat sa ila.
17: Ang mga matarong nagapanawag sa Ginoo kag nagapamati sia,
: kag ginaluwas niya sila sa tanan nila nga kalisdanan.
18: Ang Ginoo malapit sa mga napaslawan,
: ginaluwas niya ang mga nadulaan sing paglaom.
19: Ang matarong nga tawo may madamo nga mga pag-antos,
: pero ang Ginoo nagaluwas sa iya sa sini tanan.
20: Ang Ginoo nagatipig sa iya sing bug-os,
: wala gid sing tul-an niya nga mabali.
21: Ang kalautan magapatay sang mga malaut,
: ang mga nagadumot sang matarong pagasilutan.
22: Ang Ginoo magaluwas sang iya mga alagad,
: ang mga nagadangop sa iya indi maano.