1: Indi ka mag-ugtas tungod sang malaut nga mga tawo,
: ukon magkahisa sa mga nagahimo sing malain,
2: sa indi madugay magakadula sila kaangay sang hilamon nga nagakalaya,
: magakamatay sila kaangay sang mga tanom nga nagakalayong.
3: Magsalig ka sa Ginoo kag maghimo sing maayo,
: magkabuhi ka sa duta kag indi ka maano.
4: Pangitaa ang imo kalipay sa Ginoo ,
: kag ihatag niya sa imo ang imo gid ginahandom.
5: Itugyan ang imo kaugalingon sa Ginoo ,
: magsalig ka sa iya kag sia magabulig sa imo,
6: iya pasigahon ang imo kaayo subong kapawa,
: kag ang imo pagkamatarong subong sang udtong adlaw.
7: Magpakalinong ka sa presensya sang Ginoo ,
: kag hulata sia nga may pagpailob,
: indi ka mag-ugtas nahanungod sa mga mainuswagon,
: ukon sa mga nagamadinalag-on sa ila malaut nga mga plano.
8: Indi ka magpangakig kag indi ka magpanginit!
: Indi ka mag-ugtas! Nagapadulong lamang ini sa kagamo.
9: Ang mga nagasalig sa Ginoo magakabuhi nga indi maano sa duta,
: pero ang mga malaut pagatabugon.
10: Sa indi madugay, ang mga malaut madula,
: magapangita kamo sa ila, pero indi ninyo sila makita,
11: pero ang mga mapinaubuson magakabuhi nga indi maano sa duta,
: kag magaangkon sang paghidait kag mga kaayuhan nga ginahatag sang Dios sa iya mga katawhan.
12: Ang malaut nagaplano batok sa maayo nga tawo
: kag nagapagot sang iya mga ngipon sa kaakig.
13: Pero ang Ginoo nagakadlaw lamang sa malaut nga mga tawo,
: tungod kay nakahibalo sia nga sa indi madugay pagalaglagon sila.
14: Ang mga malaut nagagabot sang ila mga espada kag nagabingat sang ila mga pana
: sa pagpatay sang mga imol kag nawad-an,
: sa pagpatay sang mga tawo nga maayo,
15: pero pagabun-on sila sang ila kaugalingon nga mga espada
: kag ang ila mga pana pamalion.
16: Ang diutay nga iya sang matarong nga tawo
: mas maayo pa sang sa manggad sang tanan nga malaut nga mga tawo,
17: tungod kay ang Ginoo magakuha sang kusog sang mga malaut,
: pero magaapin sia sa mga matarong.
18: Ang Ginoo nagatatap sa mga nagatuman sa iya,
: kag mangin-ila ang duta sa walay katubtoban.
19: Indi sila magaantos sa tion sang kalalat-an,
: kag indi sila makulangan sa tion sang tiggulotom.
20: Pero ang mga malaut magakalamatay,
: ang mga kaaway sang Ginoo mawala subong sang mga bulak sa latagon,
: magakawala sila kaangay sang aso.
21: Ang tawo nga malaut nagahulam kag wala nagabayad,
: pero ang matarong maalwan kag mahinatagon.
22: Ang mga ginabendisyunan sang Ginoo magaestar sa duta nga indi maano,
: pero ang mga ginapakamalaut niya pagatabugon.
23: Ang Ginoo nagatuytoy sang tawo sa iya dapat pagaagyan,
: kag ginaapinan niya ang mga tawo nga nagapahamuot sa iya.
24: Kon mapukan sila, makabangon pa sila,
: tungod kay ang Ginoo magabulig sa ila.
25: Tigulang na ako, kag halin sang ako bata pa,
: wala pa ako makakita sang matarong nga ginpatumbayaan sang Ginoo ,
: ukon ang iya mga anak nga nagapangayukayo sing pagkaon.
26: Sa tanan nga tion nagahatag sia sing maalwan kag nagapahulam sa iban,
: kag ang iya mga anak pagpakamaayo sang Dios sa iya.
27: Likawi ang malaut kag himua ang maayo,
: kag magakabuhi sa duta ang imo mga kaliwat sa walay katubtoban,
28: kay ang Ginoo nagahigugma sang matarong,
: kag wala sia nagabiya sa iya matutom nga mga tawo.
: Iya sila ginaapinan sa walay katubtoban,
: pero ang mga kaliwat sang malaut pagatabugon.
29: Ang mga matarong magakabuhi sa duta nga indi maano,
: kag magaestar sa sini sa walay katapusan.
30: Ang mga tinaga sang matarong nga tawo may kaalam,
: kag nagahambal sia sing matarong,
31: ginahuptan niya ang kasugoan sang iya Dios sa iya tagipusoon,
: kag wala gid sia nagalapas sini.
32: Ang tawo nga malaut nagabantay sang matarong,
: kag nagatinguha sa pagpatay sa iya,
33: pero indi sia pagpabay-an sang Ginoo sa gahom sang iya kaaway,
: kag indi man magtugot nga kondenahon sia kon sia pagahukman.
34: Magsalig sa Ginoo kag tumana ang iya mga sugo,
: hatagan niya ikaw sing kadungganan paagi sa pag-angkon sang duta,
: kag makita mo ang pagtabog sa mga malaut.
35: Nakita ko anay ang malaut nga tawo nga mapiguson,
: labaw sia sa tanan, kaangay sang sedro sa Libano,
36: pero sang ulihi nag-agi ako kag wala na sia didto,
: ginpangita ko sia, pero wala ko sia makita.
37: Talupangda ang maayo nga tawo, kag panilagi ang matarong,
: ang mahidaiton nga tawo may mga kaliwat,
38: pero ginalaglag sing bug-os ang makasasala,
: kag ang ila mga kaliwat pagapapason.
39: Ang Ginoo nagaluwas sang matarong nga mga tawo,
: kag iya sila ginaapinan sa tion sang kagamo.
40: Iya sila ginabuligan kag ginatabangan,
: ginaluwas niya sila sa mga malaut,
: tungod kay nagadangop sila sa iya agod apinan.