1: Dayon si Job nagsabat
2: Kon timbangon ang akon mga pag-antos kag mga kalisod,
3: mas mabug-at pa ini sang sa mga balas sa baybay,
: gani ang akon dasudaso nga mga pulong indi dapat magpakibot sa inyo.
4: Ang Dios nga Makagagahom nagpana sa akon,
: kag ang dalit sini nagalatom sa akon lawas.
: Ang Dios naghanda sa pagsalakay sa akon kag napun-an ako sang kahadlok.
5: Ang asno kontento kon nagaharab sang hilamon,
: kag ang baka mahipos kon nagaharab sing kumpay.
6: Pero sin-o bala ang may gana magkaon sang malas-ay kag wala maasini nga pagkaon?
: May sabor bala ang klara sang itlog?
7: Wala ako sing gana sa mga pagkaon nga kaangay sina,
: nagalain ang akon tiyan bisan ano ang akon kaunon.
8: Ngaa indi ako paghatagan sang Dios sang akon ginapangayo?
: Ngaa indi niya pagsabton ang akon pangamuyo?
9: Kuntani iya na lang ako dugmokon kag ang iya kamot mag-utod sang akon kabuhi!
10: Kon nahibal-an ko nga iya ini himuon, magatumbo ako sa kalipay,
: wala sapayan sang akon daku nga kasakit.
: Nahibal-an ko nga ang Dios balaan,
: wala gid ako magsumpong sa iya mga sugo.
11: Ano bala ang akon kusog sa pagpadayon sa pagkabuhi?
: Ngaa bala magpadayon pa ako sa pagkabuhi kon wala na ako sing paglaom?
12: Nahimo bala ako sa bato? Bronsi bala ang akon lawas?
13: Wala na ako sing kusog nga nabilin sa pagluwas sang akon kaugalingon,
: wala na ako sing dangpan nga pangayuan sing bulig.
14: Sa kalisdanan nga kaangay sini, kinahanglan ko ang mga abyan nga mainunongon,
: bisan ginsikway ko ang Dios nga Makagagahom ukon wala.
15: Apang kamo, mga abyan ko, indi masaligan subong sang mga sapa
: nga nagamala kon wala sing ulan.
16: Ang mga sapa puno sing pudpod kag bilog nga mga yelo,
17: pero kon mag-init nagakawala ini,
: kag ang mga sapa nagamala.
18: Ang katay sang mga nagapanglakaton nagatalang sa pagpangita sing tubig,
: nagadalangdalang sila kag nagakamatay sa desierto.
19: Ang katay sang mga nagapanglakaton halin sa Seba kag Tema nagapangita,
20: pero nagakadula ang ila paglaom sa tupad sang mamala nga mga sapa.
21: Para sa akon kaangay kamo sadto nga mga sapa,
: nakita ninyo ang akon kapalaran kag kinugmat kamo.
22: Nagpangayo bala ako nga hatagan ninyo ako sing isa ka regalo,
: ukon hamhaman ninyo ang bisan sin-o tungod sa akon,
23: ukon luwason ninyo ako sa kaaway ukon sa malupigon nga tawo?
24: Sigi, tudloi ninyo ako, kag pakilalaha sang akon mga sayop.
: Magahipos ako kag magapamati sa inyo.
25: Daw ano kasakit kon ang mga pulong matuod!
: Pero ano bala ang ginapamatuod sang inyo mga pangatarungan?
26: Nagahunahuna bala kamo nga nagahambal ako sing walay pulos?
: Ti, ngaa nga ginasapak ninyo ang akon hambal nga wala sing paglaom?
27: Inyo pa gani ginapagabutgabotan ang ilo nga mga ulipon,
: kag ginapangwartahan ang inyo pinakasuod nga mga abyan!
28: Tuloka ninyo ako sing tadlong, indi ako magbutig.
29: Sobra na ang inyo ginahimo, untati ninyo ang paghimo sang indi husto.
: Indi ninyo ako pagkondenaha. Husto ang ginahimo ko.
30: Pero nagahunahuna pa kamo nga nagabinutig ako,
: ang dumdom ninyo indi ako makahibalo sang husto kag sayop.