1: Ang tagsa ka abyan nagasiling, Ako imo man abyan,
: pero ang iban nga mga abyan sa hambal lamang.
2: Daw ano ka makamamatay nga kalisod
: kon ang isa ka abyan mangin-isa ka kaaway!
3: O handom sa paghimo sang malaut, ngaa bala nagtuhaw ka,
: sa pagtugob sang duta sing mga pagdaya?
4: Ang isa ka sahi sang abyan nagapamintaha sa kauswagan sang iya abyan,
: pero sa tion sang kabudlayan nagakontra sa iya.
5: Ang matuod nga abyan magabulig sa imo batok sa imo kaaway,
: kon may inaway ginaapinan niya ikaw.
6: Indi gid pagkalimti ang isa ka abyan nga nagpakig-away tungod sa imo,
: indi sia pagkalimti, kon manggaranon ka na.
7: Ang tagsa ka manuglaygay nagasiling nga ang iya laygay amo gid ang labing maayo,
: pero ang iban nagapangita sang ila kaugalingon nga kaayuhan.
8: Mag-andam ka sa tawo nga nagalaygay,
: una sa tanan, hibalua kon ano ang iya luyag,
: kay ang iya laygay magasanto sa iya kaugalingon nga naluyagan.
: Ngaa bala ang kaayuhan magakadto sa iya? Basi kon may mga plano sia batok sa imo
9: kag magasiling sia, Husto ang ginahimo mo,
: pero magatindog sia sa unhan kag magatan-aw kon ano ang mahanabo sa imo.
10: Indi ka magpalaygay sa tawo nga nagaduhaduha sa imo,
: kag indi pag-isugid ang imo tinutuyo sa mga nahisa sa imo.
11: Indi ka gid magkonsulta sa babayi nahanungod sang iya kaagaw,
: ukon sa isa ka matalaw nahanungod sa inaway,
: ukon sa isa ka negosyante nahanungod sang mga bili,
: ukon sa isa ka manugbakal nahanungod sang pagbaligya,
: ukon sa isa ka madumot nahanungod sa pagpasalamat,
: ukon sa maiyaiyahon nahanungod sa pagkaalwan,
: ukon sa matamad nahanungod sa bisan ano nga obra,
: ukon sa umalagi nga obrero nahanungod sa pagtapos sang obra,
: ukon sa matamad nga suloguon nahanungod sa daku nga hilikuton;
: indi ka magpalaygay sa ila.
12: Sa baylo, magsalig ka sa tawo nga nagatahod sa Dios,
: kag imo nahibaluan nga sia nagatuman sang mga sugo,
: nga ang iya pagtuo pareho man sang imo,
: kag sia magaunong sa imo kon ikaw yara sa kapaslawan.
13: Pero magsalig man ikaw sa imo kaugalingon nga pamat-od,
: kay wala na ikaw sing labi pa gid nga masaligan.
14: Ang kaugalingon nga panghunahuna sang isa ka tawo, kon kaisa may paagi sa pagpaandam sa iya
: labaw pa sang sa pito ka mga tawo nga nagabantay sa tore.
15: Pero labaw sa tanan magpangamuyo ka sa Labing Mataas
: sa pagtuytoy sa imo sa dalan sang kamatuoran.
16: Ang tagsa ka hilikuton ginasugoran sa pagpatugsiling,
: kag ang pagbinagbinag magauna sa tagsa ka pamat-od.
17: Ang mga panghunahuna nagikan sa tagipusoon,
18: apat ka mga butang ang padulongan sini
: maayo kag malain, kabuhi kag kamatayon,
: kag sa gihapon ang dila amo ang magagahom sa ila.
19: Ayhan ang isa ka tawo may abtik sa pagtudlo sa iban,
: pero wala ini sing pulos sa iya.
20: May tawo nga maayo maghambal, pero mahimo nga may madamo nga mga kaaway,
: kag mapatay sa gutom,
21: kon ang Ginoo indi maghatag sa iya sing bugay,
: tungod kay nakulangan sia sing kaalam.
22: Kon ang isa ka tawo maalam sa pagdumala sang iya kaugalingon nga kabuhi,
: ang iya maayo nga paghangop masaligan kon sia maghambal.
23: Ang matuod nga maalam nga tawo nagatudlo sa iya mga ginsakpan,
: kay ang iya maayo nga paghangop masaligan.
24: Ang maalam nga tawo mapun-an sing pagdayaw
: kag ang tanan nga makakita sa iya magakabig sa iya nga malipayon.
25: Ang kabuhi sang tawo maisip sa mga inadlaw,
: pero ang mga inadlaw sang Israel indi maisip.
26: Ang maalam nga tawo magaangkon sang pagsalig sang iya mga ginsakpan,
: kag ang iya ngalan magakabuhi sa walay katapusan.
27: Anak ko, tilawi ang imo kaugalingon.
: Sa bug-os mo nga kabuhi, kilalaha ang malain para sa imo
: kag indi pagpadayuna ang paghimo sini.
28: Kay indi ang tanan nga butang maayo para sa tagsatagsa,
: kay indi ang tanan nanamian sang tanan nga butang.
29: Indi ka magdinalukdalok sa tagsa ka manamit nga pagkaon,
: kag indi magkaon nga wala sing pugongpugong,
30: Kay ang tama nga pagkaon magadala sing balatian
: kag ang pagkahakugan magaresulta sa pagsakit sang tiyan.
31: Madamo ang napatay tungod sa kahakog;
: mag-andam ka sini, agod maglawig ang imo kabuhi.