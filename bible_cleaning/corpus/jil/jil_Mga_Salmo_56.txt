1: Kaluoyi ako, O Dios, tungod kay ginagubat ako,
: wala untat ang paghingabot sa akon sang akon mga kaaway!
2: Sa bug-os nga adlaw ginagubat ako sang akon mga kaaway.
: Madamo ang mga nagaaway sa akon.
3: Kon nahadlok ako, O Ginoo nga Labing Mataas,
: nagasalig ako sa imo.
4: Nagasalig ako sa Dios, kag nagadayaw sang iya saad,
: sa iya nagasalig ako, kag indi na ako magkahadlok.
: Ano ang mahimo sa akon sang ahaw nga tawo?
5: Ginagamo ako sang akon mga kaaway sa tanan nga tion,
: ang ila lamang ginapanumdom amo ang pagsakit sa akon!
6: Nagahukmong sila sa isa ka palanaguan
: kag ginabantayan nila ang tanan nga ginahimo ko,
: sa tuyo nga mapatay nila ako.
7: Siluti sila, O Dios, tungod sang ila kalautan,
: lutosa ini nga mga tawo sa imo kaakig!
8: Nakahibalo ikaw kon daw ano ang akon pagkatublag,
: gintandaan mo ang akon mga paghibi.
: Wala bala ini malista sa imo libro?
9: Sa adlaw nga magpanawag ako sa imo,
: magaisol ang akon mga kaaway.
: Nahibaluan ko ini, kay ang Dios nagadampig sa akon,
10: ang Ginoo nga sa iya mga saad nagadayaw ako.
11: Nagasalig ako sa iya, kag indi na ako magkahadlok.
: Ano ang mahimo sa akon sang ahaw nga tawo?
12: Idulot ko sa imo, O Dios, ang akon ginsaad,
: ihatag ko sa imo ang akon dulot sang pagpasalamat,
13: tungod kay ginluwas mo ako sa kamatayon
: kag wala mo ako ginpalutos.
: Gani nagalakat ako sa atubang sang Dios,
: sa kapawa nga nagasilak sa mga nagakabuhi.