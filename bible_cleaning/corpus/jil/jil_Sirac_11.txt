1: Ang isa ka imol nga maalam sarang makalakat nga tadlong ang iya ulo,
: kag makapungko sia upod sa mga dungganon.
2: Indi pagdayawa ang tawo tungod sang iya ka gwapo,
: kag indi ka magkaakig sa tawo tungod sang iya hitsura.
3: Ang buyog diutay sa mga tinuga nga may mga pakpak,
: pero ang dugos nga iya ginahimo amo ang labing matam-is sa mga pagkaon.
4: Indi ka magpabugal tungod sang imo matahom nga bayu,
: kag indi ka magpahambog kon ikaw pasidunggan.
: Kay ang binuhatan sang Dios makatilingala,
: bisan indi ini makit-an sang mga tawo.
5: Madamo nga mga hari ang nagpungko na lang sa duta,
: samtang ang isa ka tawo nga walawala gid nagsuksok sang korona.
6: Madamo sang gamhanan nga mga tawo ang ginpakahuy-an sing tuman,
: kag ang dungganon nga mga tawo nahulog sa gahom sang iban.
7: Indi ikaw magsiling nga sala yadto sa wala pa ikaw makapangusisa,
: binagbinaga anay kag ugaling mangakig.
8: Magpamati ka anay sa wala pa ikaw magsabat,
: kag indi ka magsamulak kon nagahambal ang iban.
9: Indi ka magpahilabot sa inaway sang iban
: kag indi ka mag-entra sa inaway sang mga makasasala.
10: Anak ko, indi ka magpakigbahin sa madamo nga mga hilikuton,
: kon madamo ang imo mga interes magaantos ikaw.
: Sa sobra mo nga dali, tapat gani nga nagakuri,
: bisan madalagan ka, indi ka makapalagyo.
11: Ang isa ka tawo nagabakabaka, nagaputoyputoy, nagasakusako,
: pero wala man sia gihapon sing may hinimuan.
12: May isa nga walawala gid nga nagakinahanglan sing bulig,
: wala sing kusog kag tama gid ka imol,
: pero ang Ginoo nagkaluoy sa iya,
: kag ginbatak sia sa iya makaluluoy nga kahimtangan.
13: Ginpabangon sia sang Ginoo sa kauswagan
: sa bagay nga natingala ang tanan sa iya.
14: Ang kaayuhan, kalainan, kabuhi kag kamatayon,
: kaimulon kag kamanggaran nagahalin tanan sa Ginoo.
15: Ang kaalam, paghangop, ihibalo sang Kasugoan,
: gugma, kag sa paghimo sang maayong buhattanan ini nagikan sa Dios.
16: Ang sayop kag kadudulman nanginkaupod sang mga makasasala sa ginsugoran,
: kag sila nga nagakalipay sa kalautan, ini magapabilin tubtob sa ila nga pagtigulang.
17: Ang mga dulot sang Ginoo sa mga matutom wala sing katapusan,
: ang iya maayo nga kabubot-on nagadala sang walay katapusan nga kauswagan.
18: Ayhan ang isa ka tawo magamanggaranon paagi sa iya kapisan kag pagkinot,
: kag amo ini ang balos nga iya mabaton.
19: Nagasiling sia, Karon mapahuway na ako,
: nagakalipay ako sa akon mga pagkabutang.
: Pero wala sia makahibalo kon tubtob san-o ini magapadayon,
: kay ibilin niya ang iya mga pagkabutang sa iban kag mapatay sia.
20: Magmatutom ka sa imo katungdanan, magkalipay ka sa paghimo sini,
: padayuna ang imo obra tubtob magtigulang ka.
21: Indi ka magkatingala sa pag-uswag sang makasasala,
: magsalig ka sa Ginoo kag magmaukod sa imo obra.
: Indi mabudlay para sa Ginoo
: ang paghimo sang imol nga tawo nga magmanggaranon sa hinali lang.
22: Ang bendisyon sang Ginoo amo ang padya sang pagkamatinuohon,
: ang Dios magahimo nga magapamukadkad sia sang pagpakamaayo gilayon.
23: Indi ka magsiling, Ano bala ang mga kinahanglan ko?
: Ano bala nga kaayuhan ang yara sa akon sa palaabuton?
24: Kag indi ka magsiling, Makasarang ako sa akon kaugalingon,
: wala sing malain nga matabo sa akon sa palaabuton.
25: Ang kabudlayan malimtan sa tion sang kauswagan,
: kag ang kauswagan sa tion sang kabudlayan indi madumdoman.
26: Bisan sa adlaw sang pagkapatay sang isa ka tawo mahapos para sa Ginoo
: ang paghatag sa iya sang iya mga balos.
27: Ang malip-ot nga tion sang pag-antos nagapanas sang tanan nga mga handumanan sang kalipayan,
: sa katapusan nga tion sang tawo ang iya mga binuhatan igapahayag.
28: Indi pagtawga ang isa ka tawo nga malipayon sa wala pa sia mapatay,
: kay indi makilala ang isa ka tawo tubtob sa iya pagkapatay.
29: Indi pag-agdaha ang bisan sin-o lang nga tawo sa imo balay,
: kay ang pagkadayaon may madamo nga mga paagi.
30: Ang bugalon nga hunahuna sang isa ka tawo kaangay sang isa ka makagalanyat nga pispis sa iya hawla,
: ukon sang isa ka espiya nga nagabantay sang imo kalaglagan.
31: Ang maayo magpatupato nagapakamalain sang maayo nga butang
: kag nagabutang sang pagbasol sa isa ka hinimuan nga takos dayawon.
32: Ang diutay nga alipalok makapadabdab sang madamo nga mga uling,
: kag ang pagsudyot sang isa ka malain nga tawo magabunga sing pagpinatyanay.
33: Mag-andam ka sa isa ka huroshuros kag sa iya malaut nga mga padihot,
: kay basi musingan niya ang imo ngalan sa walay katapusan.
34: Dalha ang isa ka dumoluong sa imo balay kag magahimo sia sing kagamo,
: kag himuon niya ikaw nga dumoluong sa imo kaugalingon nga panimalay.