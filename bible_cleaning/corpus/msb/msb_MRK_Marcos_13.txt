San nagaluwas na si Jesus sa templo ginsabihan siya san usad san iya mga disipulos, Maestro, kitaa kun sing-ano kadaragko san mga bato kag katahom san mga gusali san templo!
Nagsabat si Jesus, Nakikita ba niyo inin mga daragko na mga gusali? An tanan maruruba. Waran mabibilin ni usad sanin nagatarakin na bato.
Taud-taod san sinda-sinda na lang nagaingkod si Jesus sa Bukid San Kaolibohan na nakaatubang sa templo. Tapos sinda Pedro naman, Santiago, Juan kag Andres naghunga sa iya,
Sabihi kami kun san-o ini mangyayari kag nano an tanda na igapakita na ini tanan haros matutuman na?
Kaya ginsabihan naman sinda ni Jesus, Maglikay gayod kamo na dili maluko san sin-o man manungod sani.
Damo an magaabot na masambit san ngaran ko kag magasabi, Ako an Cristo. Kaya damo na mga tawo an pagalukuhon ninda.
Ayaw kamo pagkahandal sa mga barita na may mga gyera o mga nagasabi-sabi na may gyera na maabot. Dapat ini mangyari pero dili pa ina an katapusan san mga tanda.
Magagyerera pa man an mga nasyon, kag an mga kahadian naman magapauruataki. Sa iba-iba na mga lugar magkakaigwa sin mga linog kag didto man sa iba na mga lugar magakulang sin pagkaon kaya magkakaigwa sin gutom. Amo ini an pagtuna pa lang san kalisudan na bagan primero na sakit san pag-anak.
Maglikay kamo mismo. Pagadarhon kamo san mga tawo sa inda mga konseho. Pagakastiguhon man kamo sa mga sinagoga kag pagpapaatubangon kamo sa mga gobernador kag mga hadi tungod sa akon agod magpamatuod sa atubangan ninda.
Pero dapat ipahayag anay an Maayo Na Barita sa tanan na nasyon.
Kun dakupon kamo kag iatubang sa husgado, ayaw kahandal kun nano an iyo isasabat kundi sabihon an nano man na ginapaisip sa iyo sana mismo na panahon kay dili kamo mismo an magasurmaton kundi an Espirito Santo.
Sana man na panahon may mga tawo na amo mismo an magapapatay sa inda mga kamaranghod. Amo man mga ama na igapapatay an inda mga anak. Sugad man may kabataan na magakontra sa inda mga ginikanan kag igapapatay sinda.
Kamo naman pagakabadlian san tanan na katawuhan dahilan na nagasunod kamo sa akon, pero an mga masasalbar sa paghusgar san Dios amo an mga magpadayon pagsarig sa akon hasta sa katapusan sani.
Sa maabot na panahon makikita an ginatawag na bagay na mababadlian gayod san Dios kag magapasira man sa tawo. Tandai: dapat gayod na masabutan ini san nagabasa. Pakakita niyo sani na ginbutang sa dili man angay, kinahanglan idton adto sa Judea magdulag na sa kabukidan.
Kun may tawo na adto sa atop san iya balay dili na siya dapat na magsulod pa sa balay para magkuha sin bisan nano niya na garamiton.
Kun may tawo naman na adto na sa uma dili na gayod siya dapat mag-uli pa para magkuha san iya bado.
Kun sugad kamakaluluoy man sadton mga budos kag may mga ginapadudo pag-abot sana na panahon!
Mangadyi gayod na dili ini mangyari kun tighagkutan,
kay sana na panahon magkakaigwa sin grabe na pagtios na wara pa mangyari tuna san paglalang san Dios san kinab-an hasta niyan kag dili na mangyayari gihapon hasta na lang.
Kun wara pagpahalip-uta san Ginoo ina na mga adlaw wara gayod sin mabibilin na buhay. Pero alang-alang sa iya mga pinili pinahalip-ot niya ina.
Kun may magsabi sa iyo sana na panahon na, Kitaa, adi an Cristo! o Kitaa, adto siya! ayaw pagtuod sana,
kay damon maruluwas na mga magapatuud-tuod na mga Cristo kag mga propeta. Makakahimo sinda sin mga milagro kag makangangawa na mga bagay agod makaluko bisan sa mga pinili san Dios kun mahimo ninda.
Ginpadaanan ta na kamo sani tanan antes pa ini mangyari kaya dapat kamo maglikay.
Nagpadayon pa si Jesus, Pero pakatapos san kasakitan sana na mga adlaw,
pagapadulumon an adlaw kag mawawar-an sin pawa an bulan.
Magakahurulog an mga bituon hali sa langit kag an mga makagagahom sa kalangitan pagauy-ugon.
Pakatapos makikita san mga tawo na magaabot ako na Anak San Tawo sa mga dampog na may kagamhanan kag glorya.
Pagasuguon ko naman an akon mga anghel sa upat na higad san kinab-an para tiripunon an akon mga pinili na mga tawo hali sa bilog na kinab-an.
Dapat kamo makaaram sin leksyon hali sa puno san kahoy na ginatawag higera. Pagsaringsing san mga sanga sani kag pag-uruslot san mga dahon naaaraman niyo na halapit na an kwaresma didi sa aton.
Sugad man kun makita niyo idton mga pangyayari, maaaraman niyo na halapit na ako mag-abot, bagan ada na lang gayod sa pwertahan.
Ginasiguro ko sa iyo na mangyayari idton tanan antes na magkamaratay an mga tawo na nabuhay yana.
An langit kag duta mawawara pero magapadayon hasta na lang an akon mga surmaton.
Nagpadayon si Jesus, Niyan manungod san oras kag adlaw san akon pagbalik waran iba na maaram kundi an Ama lang. Bisan ngani an mga anghel sa langit kag ako mismo na iya anak dili maaram.
Kaya magmaikmat kamo kag magbantay kay dili niyo aram kun san-o ini mangyayari.
Pareho ini san magalakat na binilin an iya balay sa mga suruguon. Ginapatrabaho niya an kada usad sin sadiri na trabaho kag pinadaanan an bantay sa pwertahan na magbantay gayod.
Kaya magbantay kamo kay dili niyo aram kun san-o an pag-abot san tag-iya san balay, kun sa gab-i, sa tungan gab-i, sa pagturaok san manok o sa maaga.
Kay basi umabot siya sin bigla kag maabtan kamo na turog.
Kaya kun nano an ginasabi ko sa iyo ginasabi ko man sa tanan: magbantay gayod!