1: Niyan nagkaradto naman kan Jesus an mga Pariseo kag mga Saduceo agod porbaran siya. Kaya naghunga sinda kun may milagro siya na ikapakita bilang tanda na hali sa langit an iya poder.
2: Nagsabat siya, Kun nagatunod na an adlaw nasabi kamo, Maayo an panahon buwas kay mapula an langit.
3: Tapos pagkaaga naman nasabi kamo, Maraot an panahon yana kay nagapula-pula an langit kag madampog. Maaram kamo magtugma kun may uran o wara kun nakikita niyo an panganuron pero dili gali niyo aram an gusto sabihon san mga tanda na ginapakita san Dios manungod sani na panahon.
4: Maraot an mga tawo na nabubuhay yana kay nagbaya sinda sa Dios. Gusto ninda makakita sin milagro bilang tanda san akon gahom pero waran ipapakita sa inda kundi an pareho san nangyari sa propeta na si Jonas. Tapos didi niya binayaan sinda.
5: Pakatabok san mga disipulos sa danaw nadumduman ninda na wara gali sinda magdaran pagkaon.
6: Didi sinabihan sinda ni Jesus, Paghimat kag paglikay sa lebadura san mga Pariseo kag Saduceo.
7: Nagairistoryahan an mga disipulos, Basi ginsabi niya ini kay nalimot kita magdaran pagkaon.
8: Pakaaram sani ni Jesus, ginhunga sinda, Mga kulang an pagsarig, nano kay ginairistoryahan niyo na wara kamon pagkaon?
9: Dili pa ba gihapon kamo nakapanginano? Nano, nalimutan na niyo an nangyari sa lima ka bilog na tinapay na ginpakaon sa lima ka libo na mga tawo kag pagkatapos kun pira pa ka bangkat na may natipon kamo?
10: Nano, nalimutan na niyo an nangyari sa pito ka bilog na tinapay na ginpakaon sa upat ka libo kag pagkatapos kun pira pa ka bangkat na sobra an iyo natipon?
11: Nano kay dili pa gihapon niyo nasasabutan na dili manungod sa pagkaon an ginasabi ko? Kaya maglikay gayod kamo sa lebadura san mga Pariseo kag Saduceo.
12: Niyan didi lang ninda nasabutan na an likayan dili kay an lebadura sa paghimo sin tinapay kundi an mga ginatukdo san mga Pariseo kag Saduceo.
13: Pag-abot ninda Jesus sa lugar san Cesarea Filipo naghunga siya sa iya mga disipulos, Sumati daw niyo ako kun nano an pagkakilala san mga tawo sa akon na Anak San Tawo?
14: Nagsabat sinda, May nagasabi na ikaw kuno si Juan na Parabunyag na nabuhay gihapon, an iba naman na ikaw kuno si Elias kag may iba pa gayod na ikaw kuno si Jeremias o usad san mga kasadto na mga propeta.
15: Pero kamo, nano an pagkakilala niyo sa akon? an hunga ni Jesus sa inda.
16: Didi ginsabat siya ni Simon Pedro, Ikaw an Cristo na Mesias. Ikaw an Anak san buhay na Dios.
17: Nagsabat naman si Jesus, Ginpalabi ka, Simon, anak ni Jonas, kay dili tawo an naghayag sani sa imo kundi an akon Ama na adto sa langit.
18: Kaya tandai ini: ikaw ginatawag Pedro, kag didi sani na bato titipunon ko an akon mga katawuhan bilang akon simbahan. Dili ini kaya daugon san gahom hali sa impyerno.
19: Ihahatag ko sa imo an mga lyabi san kahadian san langit. Kaya an igabawal mo sa kinab-an igabawal man sa langit, kag an itutugot mo sa kinab-an itutugot man sa langit.
20: Tapos ginpadaanan gayod niya an iya mga disipulos na dili magpanumat bisan kanin-o na siya an Cristo.
21: Tuna sadto nagtuna si Jesus pagpahayag sa iya mga disipulos na dapat siya magkadto sa Jerusalem kag magtios sin grabe sa mga kagurangan na namumuno san mga Judio, mga namumuno san kapadian kag mga paratukdo san Kasuguan, tapos papatayon pero sa ikatulo ka adlaw bubuhayon gihapon.
22: Didi ginbulag anay siya ni Pedro sa kadamuan kag nagtuna pagsaway sa iya, Ginoo, buyag! Dili gayod ini mangyayari sa imo.
23: Pero gin-atubang siya ni Jesus kag gin-uritan, Layas dida, Satanas! Ulang ka lang sa akon kay an imo ginaisip dili an sa Dios kundi an sa tawo.
24: Pakatapos sani ginsabihan ni Jesus an iya mga disipulos, Kun may gusto mag-upod sa akon bilang disipulos ko dili niya dapat sundon an sadiri niya na kabubut-on kundi sundon lugod an kaburut-on ko kag pas-anon an iya krus na amo an pagtios tungod sa akon.
25: Nasabi ko ini kay an nagahandom masalbar an iya buhay para sa iya sadiri mawawar-an sani pero an maghalad san iya buhay alang-alang sa akon magkakaigwa lugod sani.
26: Kay nano man an pakinabang san tawo kun mapasa iya an bilog na kinab-an kun an kabalyo sani an pagkasira san iya buhay? Syimpre wara gayod! Kay wara man siyan mahatag agod mapabalik ina na buhay.
27: Ginasabi ko ini kay ako na Anak San Tawo mabalik na may glorya san akon Ama kaupod an mga anghel. Tapos didto ko babalusan an kada usad susog sa iya nagkahirimuan.
28: Ginasiguro ko sa iyo na igwa sin pira sa iyo na nagatindog didi na dili mapapatay hasta na makita an pag-abot ko na Anak San Tawo bilang hadi.