1: San ginpatunog san ikalima na anghel an iya trumpita, may nakita akon bituon na nahulog sa duta. Ginhatag sani an lyabi san waran katapusan na buho.
2: Gin-abrihan san bituon an buho kag may nagluwas na aso na bagan hali sa dako na hurnuhan, kaya nagdulom an adlaw kag san panganuron kay nasalipdan.
3: Hali sani na aso may nagruluwas man na mga duron na naghurugdon sa duta. Ini na mga duron ginpasugod pareho san mga uyang.
4: Gintugon ini na dili paglabtan an kadinghutan o mga kakahuyan o manlain-lain na mga tanom kundi idto lang na mga tawo na waran tanda san Dios sa inda mga agtang.
5: An mga duron wara man pagtuguti na patayon an mga tawo kundi pasakitan lang sa sulod san lima ka bulan na an sakit pareho kalara san sugod san uyang.
6: Sana na mga panahon gusto na san mga tawo mapatay pero dili man sinda mapapatay. Magahandom sinda na mamatay pero mailah sa inda an kamatayon.
7: An mga duron pareho san mga kabayo na an tayo handa na sa pakig-away. An mga ulo ninda bagan may mga korona na oro kag an inda bayhon pareho sa tawo.
8: An inda buhok pareho sa babayi, an ngipon pareho sa leon.
9: Natahuban an inda dughan sin mga hingbis na bagan bakal na pangsalipod sa dughan kag an hinagunos san inda pakpak pareho karibok san damo na bagan mga karita na ginaguyod san mga kabayo na nagadaralagan pakadto sa araraway.
10: Igwa pa sinda sin ikog na may sugod pareho sa uyang. Ada sa inda mga ikog an pagpasakit sa mga katawuhan sa sulod san lima ka bulan.
11: An hadi ninda amo an anghel na bantay sa waran katapusan na buho. Abadon an iya ngaran sa surmaton na Hebreo. Sa Griego, Apolyon na an gusto sabihon Parasira.
12: Natapos na an una na patios. May maabot pa na duha.
13: Tapos, ginpatunog san ikaunom na anghel an iya trumpita. May nabati ako na nagasurmaton hali sa may upat na kanto san altar sa atubangan san Dios.
14: Ginsabihan sani an ikaunom na anghel na may trumpita, Buhian mo an upat na anghel na nakagapos didto sa may dako na suba san Eufrates!
15: Kaya ginbuhian an upat na anghel agod patayon an un tirsyo na katawuhan. Ginpreparar gayod sinda para sani na kaorason san adlaw, bulan kag tuig san pagbuhi sa inda.
16: Taud-taod nabati ko kun pira an mga suldados na nakakabayo, 200 milyones tanan.
17: Sa akon pangitaon nakita ko an mga kabayo kag san mga sakay sani na may mga pangsagang na bakal sa dughan, an kolor mapula pareho sa kalayo, asul pareho sa sapiro kag dulaw pareho sa asupre. An mga ulo san mga kabayo pareho sa mga leon kag may kalayo, aso kag asupre na nagaluwas sa inda mga ba-ba.
18: An un tirsyo san katawuhan ginpatay sani na tulo na pagpatios hali sa mga ba-ba san mga kabayo na amo an kalayo, aso kag asupre.
19: May pampatay ini na mga kabayo paagi san mga ba-ba kag sa ikog. An mga ikog sani may mga ulo pareho man sa mga sawa kag paagi sani may mga ginasamadan na mga tawo.
20: Pero an wara mapatay na mga tawo sani na mga patios wara gihapon magbasol sa mga hinimo ninda. Wara sinda mag-udong pagsamba sa mga demonyo kag sa mga diosdiosan na oro, plata, bronse, bato kag kahoy na dili makakita, makabati o makalakat.
21: Ini na mga tawo wara man magbaya sa inda mga pagpatay, pagbarang, malaw-ay na pagkabuhay o pagpangawat.