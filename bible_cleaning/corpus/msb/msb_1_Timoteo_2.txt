1: Una sa tanan, ginahangyo ko gayod na makimaluoy, mangadyi, mag-ayon bulig kag magpasalamat kita sa Dios para sa tanan na tawo,
2: hasta man sa mga hadi kag iba pa na may otoridad agod magkaigwa kita sin malinawon kag waran samok na pagkabuhay sa kabanalan kag katanusan.
3: Maayo ini kag ginakalipay san Dios na aton Parasalbar,
4: na an ginahandom masalbar an tanan na mga tawo kag makaaram sinda sa kamatuudan,
5: na usad-usadi lang an Dios kag usad-usadi lang an Parapasiro san Dios kag san tawo. Siya waran iba kundi an nagpakatawo na si Cristo Jesus
6: na naghalad san iya mismo sadiri bilang pambayad san tanan na mga tawo. Amo ina an pagpamatuod san diosnon na katuyuan na ginhayag sa tama na panahon.
7: Tungod sani na katuyuan ginsugo ako na magin apostol kag parapahayag sa mga dili-Judio agod itukdo an barita san pagtuod kag kamatuudan. Matuod gayod ini na ginasabi ko.
8: Kaya sa tanan na lugar gusto ko na an mga kalalakihan magpangadyi sin hugot sa tagipusuon na nakatuon an mga kamot na waran kaurit o kasuay.
9: An mga kababayihan naman gusto ko na mga disinti, mahimat kag makakaangay na pagabado, dili magpasobra sa pagasulapid san buhok, pagasul-ot sin alahas na bulawan, perlas o mamahalon na bado,
10: kundi magpakita sin maayo na gawi na angay sa mga babayi na nagasabi na nagatuod sinda sa Dios.
11: An kababayihan dapat makaaram lang na mapuyo na may pagkamapainubuson.
12: Dili ko ginatugutan na pagatukduan opagapamunuan sin babayi an kalalakihan. Dapat magpuyo lang gayod siya,
13: kay san paglalang san tawo si Adan anay an una ginlalang san Dios pakatapos si Eba naman.
14: Dili man si Adan an nadaya san Demonyo kundi si Eba amo an nagkasala.
15: Kaya tungod sani may kalisudan an mga kababayihan sa inda pag-aanak pero masasalbar sinda kun magpakabuhay na disinti sa pagtuod, pagkamuot kag pagkabanal.