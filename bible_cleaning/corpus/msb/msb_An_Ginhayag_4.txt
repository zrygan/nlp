1: Pakatapos sani nagsud-ong gihapon ako kag nakakita ako sin abyirto na pwertahan didto sa langit.
: Tapos nabati ko naman idton nagasurmaton san una na bagan sa trumpita. Nagsabi ini, Magsaka ka didi kay ipapakita ko sa imo an dapat mangyayari pakatapos sani.
2: Sana mismo nasa gahom ako san Espirito san Dios kag may nakita ako dayon na trono sa langit na may nakaingkod.
3: An bayhon sani na nakaingkod nagakintab bagan mahalon na bato na haspe kag kornalina kag sa patalibod san trono, may balangaw na kakolor san esmeralda.
4: Nakapalibot man sani na trono may 24 pa na mga trono na may nagaingkod na 24 na kagurangan na opisyales sa pagtuod. Nakabado sinda sin puti kag nakasul-ot sin korona na oro.
5: Hali pa gayod sani na trono may mga kilat, mga lipak kag mga dalugdog. May pito man na nagasiga na mga sulo na nagalaad sa atubangan sani. Ini an pito na espirito san Dios.
6: Sa atubangan pa gihapon san trono may bagan kristal na dagat, maturutin-aw gayod.
: Sa kada usad naman san upat na higad patalibod san trono may buhay na ginlalang na an atubangan kag san likod sani lukop sin mata.
7: An primero sani bagan leon, an ikaduha bagan baka, an ikatulo may bayhon na bagan sa tawo kag an ikaupat bagan nagalupad na agila.
8: An kada usad sani na upat na buhay na ginlalang may unom na pakpak, sa patalibod sani lukop sin mata kag hasta sa lawas. Mag-adlaw man maggab-i wara sindan udong pagkanta sin
: Banal, Banal, Banal, an Ginoo na Dios na pinakamakagagahom.
: Siya an Dios san kasadto, an sa niyan kag an maabot.
9: Kun nagagalang, nagapasalamat kag nagaumaw an mga buhay na ginlalang sa nabubuhay hasta na lang na nakaingkod sa trono,
10: nagaharapa sa atubangan niya an 24 na mga kagurangan na opisyales sa pagtuod kag nagasamba sa iya man gihapon na nabubuhay na waran katapusan. Ginbutang ninda an inda mga korona sa atubangan san trono na may ginakanta pa,
11: Amon Ginoo kag Dios, ikaw angay umawon, galangan kag magkaigwa sin gahom kay ikaw an naghimo san tanan.
: Sa imo pagbuot ini sinda nalalang kag nagkaigwa sin buhay.