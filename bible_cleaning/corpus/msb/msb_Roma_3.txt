1: Kun sugad, may bintaha gali an pagigin Judio? Nano, may pulos man an pagturi?
2: Syimpre! Una sa tanan kay ginpaniwala san Dios sa mga Judio an iya mga surmaton.
3: Tapos, bisan kun may iba sa inda na dili man nagin matinumanon, dili man ada mawar-an sin pulos an pagkamatinumanon san Dios kay sinda an nagpabaya.
4: Bisan pa an tanan na mga tawo magbuwa, an Dios pirme matuod. Nasurat ngani sa Banal Na Kasuratan manungod sani
: Makikita ka na matanos kun ikaw nagasurmaton
: kag magana mo an imo kaso kun ikaw ginaakusar.
5: Niyan, kun pagkasala ta lalo lugod makikita an katanusan san Dios, sala daw an Dios kun ginakastigo kita niya? Bagan pagsuay ini sin usad na tawo.
6: Syimpre dili! Kay kun amo ina dili na mahuhusgaran san Dios an mga tagakinab-an.
7: Saka, kun sa pagbubuwa ko lalo lugod na nauumaw an Dios kay lalo gayod na nagalabaw an kamatuudan manungod sa iya, nano kay kukondinaron pa ako na parakasala?
8: Nano kay dili na lang lugod maghimo sin karautan agod makita an kaayuhan? Amo man gayod ini an gintuya-tuya sa akon san iba na mga tawo paagi sa pagpasibanghod na ginsabi ko kuno ini! Kaya pagakondinaron sinda san dapat lang gayod sa inda.
9: Saka niyan, nano, makasabi daw kita na mga Judio na mas maayo an kamutangan naton kay sa mga dili-Judio? Dili gayod! Kay ginpakita ko na pareho sakop san gahom san kasal-an an mga Judio kag mga dili-Judio.
10: Nasurat ngani sa Banal Na Kasuratan
: Bisan usad wara gayod sin matanos,
11: waran nagatalinguha pagsabot, waran nagahanap sa Dios.
12: Nagbaya sa iya an tanan na mga tawo.
: An tanan nagpadayon sa karautan.
: Wara sin nagahimo sin kaayuhan, wara gayod bisan usad.
13: Bagan abyirto na pantyon an inda tutunlan. Mga buwaon sinda. Grabe an inda mga panurmaton bagan may lara san sawa.
14: Nagaparamuda sinda sin malain.
15: Nagapatay dayon sinda bisan waran dahilan.
16: Nagaparuba kag nagapamundo sinda bisan diin sinda magkadto.
17: Dili sinda maaram kun pan-o mabuhay sa kalinaw san isip.
18: Wara sindan paggalang sa Dios.
19: Niyan, aram naton na an tanan na sulod san Kasuguan para sadton mga nasasakupan san Kasuguan agod udungon an mga ikakadahilan san tawo kag ipasakop sa paghusgar san Dios an bilog na kalibutan.
20: Kay paagi sa pagtuman san ginabuot dida sana na Kasuguan, waran matanos sa pagkita san Dios. An katuyuan lang san Kasuguan ipaaram sa tawo na siya parakasala.
21: Niyan, ginhayag na an paagi kun pan-o magpatanos an Dios sa mga tawo kag ini waran labot sa Kasuguan. Ini mismo kag an mga surat san mga propeta nagapamatuod man ngani sani.
22: An mga tawo ginapatanos san Dios paagi sa inda pagtuod kan Jesu-Cristo. Ginahimo ini san Dios sa tanan na mga nagatuod kan Cristo. Parareho an tanan na tawo kay
23: nagkasala sinda tanan kag nagakulang sa gloryoso na katanusan san Dios.
24: Pero paagi sa regalo san iya kaluoy mismo, napatanos sinda paagi kan Cristo Jesus na amo an nagpawaran sala sa inda.
25: Ginhalad siya san Dios agod, paagi sa iya pagkamatay, mapatawad an mga sala san katawuhan paagi sa pagtuod sa iya. Sana na pangyayari ginpakita san Dios an iya katanusan kay sadton una na panahon mapahinunudon siya sa mga nagkasala kaya wara niya pag-intyindiha an mga sala ninda.
26: Pagpamatuod ini niyan na panahon na siya mismo matanos kag ginapatanos man niya an may pagtuod kan Jesus.
27: Kaya, nano pa an aton ikakahambog niyan? Wara! Nano an aton dahilan sani? Kay nagasunod kita sa Kasuguan? Dili. Ugaling na kita nagatuod kan Cristo.
28: Kaya, makasabi na kita na an tawo ginapatanos san Dios paagi lang sa pagtuod kag dili sa pagtuman san ginabuot didi sani na Kasuguan.
29: Niyan basi masabi kita, Kay nano an Dios, Dios lang san mga Judio? Dili daw siya Dios man san mga dili-Judio? Syimpre, Dios man siya san mga dili-Judio
30: kay may usad lang na Dios kag ginapatanos niya an mga Judio susog sa inda pagtuod. An mga dili-Judio naman ginapatanos paagi man gihapon sa inda pagtuod.
31: Nano, ginahalian na naton sin pulos an Kasuguan paagi sani na pagtuod? Dili, kundi lalo pa ngani naton ginapalabaw ini.