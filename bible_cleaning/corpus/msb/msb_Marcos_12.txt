1: Nagtuna si Jesus pagsurmaton sa inda sin istorya, May tawo na nagtanom sin damo na ubas. Kinudalan niya patalibod, nagbuho sin pugaan san ubas kag nagtindog sin hataas na bantayan. Tapos ginpapletihan niya sa mga parabantay kag nagkadto sa harayo na lugar.
2: Pag-abot san panahon san tigpuduan may ginsugo siya pakadto sa mga parabantay para magkuha san iya bahin na produkto.
3: Pero ginburuligan san mga parabantay an iya ginsugo, binurubalbag kag pinauli na waran dara.
4: Tapos may ginsugo gihapon siyan ikaduha na suruguon pakadto sa mga parabantay pero inda ini pinalo sa ulo kag pinakaaluhan.
5: May usad pa na ginsugo pero pinatay ninda ini. Damo pa man sin pinangsugo an tag-iya. An iba binurubalbag ninda kag ginpapatay man an iba.
6: Tapos an iya pinakapalangga na anak na lalaki an nabilin na lang na suguon. Kaya ginsugo niya ini pakadto sa inda kag nagsabi sa iya sadiri, Pagagalangan ninda an akon anak.
7: Pero pakakita san mga parabantay, nag-iristoryahan sinda na nagasabi, Amo ini an iredero. Kadi kamo, patyon naton agod an iya irensyahon mapapasa aton.
8: Kaya dinakop ninda an anak san tag-iya, pinatay kag initsa an iya lawas sa luwas san ubasan.
9: Niyan, nano an hihimuon san tag-iya san ubasan? Makadto siya kag patayon idton mga parabantay tapos pagapapletihan an ubasan sa iba.
10: Nano, wara pa niyo nabasa ini sa Banal Na Kasuratan,
: An bato na ginhabuan san mga parabalay amo lugod an nagin pinakaimportante na bato sa balay.
11: An Ginoo an naghimo sani kag makangangawa gayod sa aton?
12: Tapos an mga namumuno san mga Judio ipapadakop kuntani si Jesus kay namalisyahan ninda na sinda an ginapatamaan sadton istorya pero nahahadlok sinda sa kadamuan. Kaya pinabayaan na lang ninda si Jesus kag nagharali sinda.
13: Pakatapos ginsugo ninda an pira ka tawo na Pariseo kag mga sakop ni Herodes para madakop si Jesus sa iya mga ginapanurmaton.
14: Nagkadto sinda sa iya kag naghunga, Maestro, aram namon na matanos ka na tawo kag matuod an pagtukdo mo manungod san pagbuot san Dios. Wara ka man sin ginapalabi bisan sin-o kay dili mo ginapanginano kun sin-o an tawo. Kaya susog sa Kasuguan tama ba na magbayad sin buwis kan Cesar?
15: Kun kaya nano sa paghuna mo? Tama kita magbayad o dili?
: Pero aram ni Jesus na panluko lang an inda kaisipan kaya ginsabihan sinda, Nano kay gusto niyo ako porbaran? Abir, darhi daw ako niyo sin sinsilyo kay kitaon ta.
16: Kaya dinarhan siya tapos ginhunga sinda, Kanin-o pamayhon kag ngaran an adi didi?
: Kan Cesar, an sabat san mga sinugo.
17: Kaya, ginsabihan sinda ni Jesus, Kun sugad ihatag kan Cesar an para kan Cesar kag sa Dios an para sa Dios. Nagkangarawa sinda sa iya.
18: Pagkatapos may pira na mga Saduceo na nagkadto kan Jesus. Ini sinda mga Judio na dili nagatuod san pagkabuhay gihapon, kaya naghunga sinda sa iya,
19: Maestro, naaraman namon sa Kasuguan na ginsurat ni Moises na kun may magurang na lalaki na napatay kag waran anak, an manghod dapat na asawahon an biyuda agod makaanak sinda para sa magurang na napatay.
20: Niyan may pito na magmaranghod na lalaki. An subang nangasawa kag napatay na waran anak.
21: An ikaduha inasawa man an biyuda kag siya man napatay na waran anak. Amo man an nangyari sa ikatulo na manghod.
22: Napatay sinda na pito na wara gayod sin anak. Sa katapusan napatay man an babayi.
23: Niyan pag-abot san pagkabuhay gihapon sin-o sa pito an pagakilalahon niya na tunay na asawa dahilan na nagin asawa siya san pito na magmaranghod?
24: Ginsabat sinda ni Jesus, Sala kamo kay dili niyo nasasabutan an Banal Na Kasuratan o an gahom san Dios.
25: Sa pagkabuhay gihapon an mga lalaki kag babayi dili na magaarasawahan kay kapareho na sinda san mga anghel sa langit.
26: Niyan manungod man san pagkabuhay gihapon, nano, wara pa gayod kamo sin nabasa sa libro ni Moises manungod sa nagalaad na tanom na dili nasusunog? Didto nagsurmaton an Dios sa iya kag nagsabi, Ako an Dios ni Abraham, an Dios naman ni Isaac kag ni Jacob.
27: Dili siya Dios san mga patay kundi san mga buhay. Sala gayod kamo!
28: Niyan may paratukdo san Kasuguan na nabatian san inda pagsuruay. Namalisyahan niya na maayo an pakasabat ni Jesus sa inda kaya nagpahalapit siya kag naghunga man sa iya, Nano an pinakalabaw na sugo sa Kasuguan?
29: Nagsabat si Jesus, Amo ini an pinakalabaw: Mga taga-Israel, pamati kamo! An Ginoo na aton Dios amo lang an Ginoo.
30: Dapat mo kamut-an an Ginoo na imo Dios sa imo puso, sa bilog mon tagipusuon, sa tanan san imo pagaisip kag paagi man sa paggamit mo san tanan na kusog sa pagsirbe sa iya.
31: An ikaduha amo ini: Kamut-an mo an imo kapwa pareho san pagkamuot mo sa imo sadiri. Wara na sin iba na sugo na makalabaw pa sani.
32: Nagsurmaton man an paratukdo san Kasuguan, Maayo, Maestro. Tama gayod na usad lang an Dios kag wara na sin iba kundi siya lang.
33: Dapat kamut-an siya sa bilog na tagipusuon, sa bilog na pag-iisip kag kusog kag kamut-an an kapwa pareho san pagkamuot mo sa imo sadiri. Mas maayo pa ini ki sa nano man na halad o sakripisyo.
34: San nabati ni Jesus na maayo an iya panabat ginsabihan siya, Haros makasulod ka na sa kahadian san Dios. Pakatapos sadto waran nagkusug-kusugan sin buot na maghunga pa sa iya.
35: Nagatukdo si Jesus sa templo kag naghunga, Nano kay ginasabi san mga paratukdo san Kasuguan na an Cristo amo an kalahi ni David?
36: San nasa gahom si David san Espirito Santo siya mismo nakasabi,
: An Ginoo nagsabi sa akon Ginoo,
: Mag-ingkod ka sa may tuo ko hasta na ipasakop ko sa imo an imo mga kaaway.
37: Kay si David mismo nagtawag sa iya sin Ginoo pan-o magin kalahi ni David an Cristo? Waran nakasabat pero nagpamati na nalipay an kadamuan na mga tawo.
38: Sa pagpadayon niya pagtukdo ginsabi na, Likayi an mga paratukdo san Kasuguan. Naiila sinda mamasyar na nakabisti sin halaba kag mamahalon. Naiila man sinda na galangan lalo na sa merkado.
39: Naiila man sinda mag-ingkod sa unahan san mga sinagoga kag sa pinakahalandon na pwesto sa mga ponsya.
40: Amo ini an mga tawo na nagaprobitsar san sadiri san mga biyuda kag nagapangadyi sin halagba sa pagpakita lang. Kaya, mas grabe gayod an kastigo ninda.
41: Niyan nag-ingkod si Jesus na nakaatubang sa ginahulugan san kwarta para sa gastos sa templo kag nagamasid sa mga tawo na nagahulog san inda kwarta didto. Kadamuan san mga mayaman nagahulog sin daragko na kantidad.
42: Taud-taod may pobre na biyuda na naghulog sin duha na sentimos.
43: Tinawag ni Jesus an iya mga disipulos kag ginsabihan sinda, Matuod gayod na mas dako pa an ginhulog sani na pobre na biyuda ki sa tanan na naghatag.
44: Sinda naghatag hali sa inda kabuganaan pero an biyuda naman sa iya kapobrehan ginhatag gayod an tanan hasta na ngani an isurugpon pa sa ginhawa.