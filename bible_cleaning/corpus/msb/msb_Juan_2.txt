1: Pag-ikatulo ka adlaw nagkaigwa sin kasalan sa Cana didto sa Galilea. Adto na an iloy ni Jesus,
2: kag imbitado man sani na kasalan sinda Jesus kag san iya mga disipulos.
3: San maubusan san bino sinabihan si Jesus san iya iloy, Wara na sindan bino.
4: Ginsabat naman niya ini, Ayaw ako pag-idamay kay dili ko pa panahon.
5: Pero sinabihan san iya iloy an mga suruguon, Himua niyo an isugo niya sa iyo.
6: Niyan, igwa didton unom na tapayan san tubig para paghugas susog sa nakaugalian na san mga Judio. An kada usad sani sulod sin 20 pa 30 ka galon.
7: Tapos sinabihan ni Jesus an mga suruguon, Pun-a niyon tubig ina na mga tapayan. Kaya pinuno man gayod ninda.
8: O, hala, pagtabo na kamo kag darhi an nagapamahala sani na ponsya, an sabi niya sa inda. Kaya dinarhan ninda.
9: Niyan, aram san mga suruguon na hali sa tubig idton bino pero dili ina aram san nagapamahala. Kaya pakatimtimi niya sana na tubig na nagin bino, tinawag niya an kinasal na lalaki,
10: tapos sinabihan niya, Kadamuan, an una na ginasirbihan maayo na bino kag ginatago anay an maluya na klasen irimnon hasta na damo nan nainom an mga bisita, pero kamo, gintigana an maayo na bino hasta niyan.
11: Ini na ginhimo ni Jesus sa Cana san Galilea amo an tuna san iya mga milagro. Didto ginpakita niya an iya gloryoso na gahom kaya an mga disipulos nagturuod sa iya.
12: Pakatapos sani, naglugsad si Jesus sa Capernaum kaupod an iya iloy, an iya mga kamaranghod kag mga disipulos. Didto nag-istar sinda sin pira lang ka adlaw.
13: San mapaskwa na san mga Judio, nagsagka si Jesus sa Jerusalem.
14: Didto sa templo nakita niya an mga tawo na nagabaraligyan baka, karnero, mga salampati kag san mga parabalyon kwarta na sibot sa inda negosyo.
15: Pakahimo ni Jesus sin latigo na pisi, gin-abog sinda tanan sa templo hasta an mga baka kag mga karnero. An mga sinsilyo san mga parabalyon kwarta binu-bo man niya kag tinumba an inda mga lamesa.
16: Tapos gin-uritan ni Jesus an mga parabaligyan salampati, Halia niyo ini didi! Ayaw paghimua na merkado an balay san akon Ama.
17: Didi nadumduman san iya mga disipulos an nasurat sa Banal Na Kasuratan: O, Dios Ama, bagan kalayo na mapatay sa akon an pagmalasakit sa imo balay.
18: Tapos nagpakiaram an mga namumuno san mga Judio kag naghunga, Nano an ikapakita mo sa amon na tanda na may poder ka na himuon ini?
19: Nagsabat si Jesus, Kun rubaon niyo ini na templo, titindugon ko gihapon sa sulod san tulo ka adlaw.
20: Ginsabihan naman siya san mga Judio, Tulo la ka adlaw! Nano na! 46 anyos gintrabaho ini na templo. Nano, matitindog mo ada ini sa sulod la sin tulo ka adlaw?
21: Pero an ginasurmaton ni Jesus na templo amo an iya lawas.
22: Kaya san pagkabuhay gihapon niya, an iya mga disipulos nakadumdom na ginsabi niya ini kaya man ngani nagturuod sinda sa Banal Na Kasuratan kag san mga surmaton na iya ginsabi.
23: Myintras si Jesus adto sa Jerusalem para sa paskwa damo an nagtuod sa iya pakakita san mga milagro na iya ginhimo.
24: Pero wara ginpaniwala ni Jesus an iya sadiri sa inda kay aram gayod niya an tanan manungod san mga tawo.
25: Dili na kinahanglan na tukduan pa siya manungod sa inda kay siya mismo maaram na san tagipusuon san tawo.