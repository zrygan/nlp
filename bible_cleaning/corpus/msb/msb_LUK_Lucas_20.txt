Usad sin adlaw myintras nagatukdo si Jesus sa mga tawo sa templo kag nagapahayag san Maayo Na Barita, nagtiripon sa iya an mga namumuno san kapadian, mga paratukdo san Kasuguan kag mga namumuno san mga Judio.
Tapos nagsurmaton sinda sa iya, Abir, sumati daw kami kun kanin-o pagbuot an paghimo mo sani. Sin-o an naghatag sa imo sani na otoridad?
Ginsabat sinda ni Jesus, Pagahungaon ko anay kamo.
Sumati man daw niyo ako kun kanin-o pagbuot naghalin an otoridad ni Juan para magpambunyag. Hali sa Dios sa langit ina o sa tawo?
Didi sinda nagpahurunga-hunga kun nano an ikasabat. Kun sabihon naton, Hali sa langit, mahunga naman siya, Kun amo nano kay wara niyo siya pagtuudi?
Pero kun sabaton naman naton, Hali sa tawo, babatuhon kita san mga tawo kay nagatuod gayod sinda na propeta si Juan.
Kaya an sabat ninda na dili ninda aram kun diin ini hali.
Didi ginsabat sinda ni Jesus, Kun sugad dili ko man sasabihon sa iyo kun kanin-o otoridad ginahimo ko ini.
Niyan, nagpadayon si Jesus sin pag-istorya sa mga tawo, May tawo na nagtanom sin damo na ubas. Ini ginpapletihan niya sa mga parabantay tapos nagkadto sa harayo na lugar kag nadugay didto.
San pag-abot san panahon san tigpuduan may ginsugo siya pakadto sa mga parabantay para magkuha san iya bahin na produkto. Pero ginburuligan san mga parabantay an iya ginsugo kag pinauli na waran dara.
Pero may ginsugo gihapon siyan ikaduha. Ginburuligan man ini gihapon san mga parabantay kag gintuya-tuya, pakatapos pinauli man na waran dara.
Nagpadayon pa an tag-iya pagsugo san ikatulo. Niyan ini sinamadan san mga parabantay kag initsa paluwas.
Kaya nakasabi an tag-iya san ubasan, Nano daw an maayo ko na himuon? Maayo pa suguon ko sa inda an palangga ko na anak. Siguro gagalangan ninda siya!
Pero pakakita san mga parabantay sa anak san tag-iya, nagkaurusad sinda pagsabi, Amo ini an iredero. Patyon ta siya agod an iya irensyahon sa aton na.
Kaya gindara anay ninda siya sa luwas san ubasan kag pinatay.
Niyan, nano daw an hihimuon sa inda san tag-iya san ubasan?
Syimpre, kakadtuon niya kag papatyon idton mga parabantay, pakatapos pagapapletihan niya an ubasan sa iba.
Pakabati sani nagsabi an mga nagbarati, Buyag!
Pero tinurok sinda ni Jesus kag hinunga, Nano man gali an gusto sabihon sani na parte san Banal Na Kasuratan,
An bato na ginhabuan sanmga parabalay amo lugod an nagin pinakaimportante na bato sa balay?
Magakabaralian an mahulog sani na bato pero kun may mahulugan sani madudunot gayod.
Sadto mismo gusto na kuntani dakupon si Jesus san mga paratukdo san Kasuguan kag san mga namumuno san kapadian kay namalisyahan ninda na sinda an ginapatamaan sadto na istorya, ugaling kay nagkaharadlok sinda sa mga tawo.
Kaya ginpaburubantayan ninda siya kag nagsugo sin mga tawo na nagasagin-sagin na mga matanos para dakupon si Jesus sa iya mga ginapanurmaton agod iatubang siya ninda sa gobernador na may otoridad kag poder.
Naghunga sinda sa iya, Maestro, aram namon na tama an imo ginapanurmaton kag ginapanukdo. Wara ka sin ginapalabi kundi nagatukdo san kamatuudan manungod san pagbuot san Dios sa tawo.
Niyan, sabihi daw kami kun tama na susog sa Kasuguan na magbayad kitan buwis kan Cesar.
Pero aram ni Jesus an inda maraot na katuyuan kaya sinabihan sinda,
Pakitaa daw ako niyon sinsilyo. Ginpakita ninda an sinsilyo. Pakatapos naghunga siya, Kanin-o pamayhon kag ngaran an adi didi?
Kan Cesar, an sabat ninda.
Kaya, ginsabihan niya sinda, Maayo, kun sugad ihatag kan Cesar an para kan Cesar kag sa Dios an para sa Dios.
Niyan wara gayod ninda madakop si Jesus sa iya panurmaton sa atubangan san kadamuan kundi nagngalas pa lugod sinda san iya sabat kag nagpuruyo na lang.
Niyan may nagkaradto man kan Jesus na pira na mga Saduceo. Ini sinda mga Judio na dili nagatuod san pagkabuhay gihapon, kaya naghunga sinda sa iya,
Maestro, naaraman naton sa Kasuguan na ginsurat ni Moises na kun may mamatay na lalaki kag mabilin an iya asawa na waran anak, dapat asawahon san kamanghod san lalaki an biyuda agod makaanak sinda para sa magurang na napatay.
Niyan igwan pito na magmaranghod na lalaki. An subang nag-asawa pero napatay na waran anak.
An ikaduha na kamanghod gin-asawa man an biyuda pero napatay man na waran anak.
Pakatapos an ikatulo naman gin-asawa an biyuda pero napatay man na waran anak. Amo man an nangyari hasta sa ikapito na kamanghod.
Sa katapusan napatay man an babayi.
Niyan, sa pagkabuhay gihapon sin-o sa pito an pagakilalahon san babayi na tunay na asawa kay nagin mga asawa siya san pito na magmaranghod?
Ginsabat sinda ni Jesus, Didi sa kinab-an an mga babayi kag lalaki nagaarasawa.
An mga angay mabuhay gihapon hali sa kamatayon kag mabuhay sana na maabot na panahon dili na magaarasawahan an mga tawo,
kay dili na sinda mamamatay dahilan na pareho na sinda san mga anghel. Sinda man mga anak na san Dios tungod na ginbuhay gihapon sinda.
Bisan si Moises mismo nagapamatuod na ginabuhay gihapon an mga patay. Dahilan sa nangyari sa iya manungod sa nagalaad na tanom kun diin an Ginoo gintawag niya na an Dios ni Abraham kag an Dios man ni Isaac kag ni Jacob.
An gusto sabihon sani na an Ginoo amo an Dios san mga buhay dili san mga patay kay para sa iya buhay an tanan.
Tapos may nagsurmaton na mga paratukdo san Kasuguan, Maestro, maayo an imo pakapahayag.
Kaya wara nan nagkusug-kusugan sin buot na maghunga pa sa iya.
Nagpadayon si Jesus pagsurmaton sa inda, Nano kay nakasabi an mga tawo na an Cristo kalahi ni David?
Kay si David mismo nagsabi sa Libro san mga Salmo,
An Ginoo nagsabi sa akon Ginoo
Mag-ingkod ka sa may tuo ko hasta na himuon ko
na tungtungan san imo mga tiil an mga kaaway mo.
Didi gintawag ni David an Cristo na Ginoo, kaya pan-o an Cristo magin kalahi ni David?
Pagpamarati san tanan na mga tawo sinabihan ni Jesus an iya mga disipulos,
Paghimat sa mga paratukdo san Kasuguan na naiila maglakat na mga matahom an ginasul-ot kag gusto paggalangan sa mga merkado, magkaigwan pinakamaayo na ingkudan sa mga sinagoga kag pinakahalandon na pwesto sa mga ponsya.
Nagaprobitsar man sinda san mga kasadirihan san mga biyuda kag sa pagsagin-sagin na banal sinda nagapangadyi sin mga halagba. Kaya, mas grabe gayod an kastigo ninda.