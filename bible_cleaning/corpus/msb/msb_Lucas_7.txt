1: Pakatapos pagsurmaton ni Jesus san tanan na gusto niya ipabati sa mga tawo, nagpakadto siya sa Capernaum.
2: Didto may palangga na suruguon an namumuno san mga suldados. Masakit siya kag tikamatayon.
3: San pakabarita niya kan Jesus naghangyo siya sin pira na mga namumuno san mga Judio na pakadto sa iya para makimaluoy na mag-upod kag ayuhon an iya suruguon.
4: Pag-abot ninda kan Jesus nakimaluoy gayod sinda sin maayo, Angay gayod na himuon mo ini sa iya,
5: kay siya mainangay-angayon sa aton na mga tawo. Siya pa ngani an nagpahimo san amon sinagoga.
6: Kaya nag-upod si Jesus sa inda kag san halapit na siya sa balay ginpasugat naman siya san namumuno sa iya mga amigo na may ginapasabi, Ginoo, ayaw na pagpagala pa an imo sadiri kay dili ako angay na magpadayon sa imo sa akon balay.
7: Sugad man dili ako angay makig-atubang sa imo pero magsurmaton ka lang kay an akon suruguon mabubulong.
8: Nasabi ko ini kay may nagasakop sa akon kag may mga ginasakupan man ako na mga suldados. Kun pagsabi ko sa usad na Lakat, malakat siya, kag sa iba naman, Kumadi ka, tapos matulos siya. Kun ginasabi ko man sa akon suruguon, Himua ini, tutumanon niya.
9: Pakabati sani ni Jesus nagngalas gayod siya, inatubang an kadamuan na nagasurunod sa iya kag nagsurmaton, Ginasiguro ko sa iyo na wara pa gayod ako makakita sin may pareho sanin pagtuod sa bilog na Israel.
10: Niyan, san magbalik na sa balay an mga ginsugo nakita ninda na nag-ayo na an suruguon.
11: Pagkaotro adlaw sadto nagkadto si Jesus sa lungsod na ginatawag na Nain kaurupod an iya mga disipulos kag san damo na katawuhan.
12: San halapit na siya sa may pwertahan san lungsod may nasugat siyan mga tawo na may irulubong na lalaki. Ini sulo lang na anak san iya iloy na biyuda pa. May damo man na kahilungsod na nakigdamay sa iya.
13: Pakakita san Ginoo sa biyuda naluoy gayod kaya nag-apiki siya kag nagsabi, Ayaw pagtangis.
14: Tapos, gindapat niya an kamot sa taol san patay kag nag-urudong an nagabarayaw. May ginsabi siya, Batan-on, bumangon ka!
15: Kaya nagbangon an dati patay kag nagtuna pagsurmaton. Pakatapos ginkabit siya ni Jesus pakadto sa iya iloy.
16: An tanan nagkaharadlok kag nag-umaw sa Dios na nagasarabi, May nag-abot sa aton na labaw na propeta. An Dios nag-abot para isalbar an iya katawuhan.
17: Ini naman na barita manungod sa iya nakalukop sa bilog na Judea kag sa patalibod na mga lugar.
18: Ini tanan na mga pangyari ginbarita kan Juan san iya mga disipulos.
19: Kaya gintawag niya an duha san iya mga disipulos kag pinakadto sa Ginoo agod maghunga, Sir, nano, ikaw na po an ginasabi sa Banal Na Kasuratan na maabot o mapaabot pa kamin iba?
20: Pag-abot didto kan Jesus san duha na sinugo nagsabi sinda, Sir, ginpakadi na po kami sa imo ni Juan na Parabunyag para maghunga, Ikaw na po ba an ginasabi sa Banal Na Kasuratan na maabot o mapaabot pa kamin iba?,
21: Sadton kaurason damo nan ginapangbulong si Jesus na mga may sakit, may mga ginabatyag, nagkasurudlan sin mga maraot na espirito kag may mga buta na ginpakita gihapon niya.
22: Kaya ginsabat niya an mga ginsugo, Kadto kag sumati niyo si Juan kun nano an iyo nakita kag nabatian didi na amo ini: nakakita gihapon an mga buta, nakalakat na an mga pilay, naayo naman an mga leprosohon kag an mga bungol nakabati. Nabuhay gihapon an mga patay kag an mga pobre nakabati san Maayo Na Barita na ginapahayag sa inda.
23: Sugad man, malipay idton dili nawawar-an sin pagtuod sa akon.
24: Pagharali san mga ginsugo ni Juan nagtuna naman si Jesus pag-istorya sa mga katawuhan manungod kan Juan, San pagkadto niyo sa disyerto nano an ginalaom niyo na makita didto? Usad na tawo na pareho sa uhot na ginapalid-palid san hangin?
25: Nano man gali an ginahuna niyo na makita? Tawo na nakabado sin matahom? Syimpre dili, kay idton nagabarado sin mga matahom kag nabubuhay sa kabuganaan adto nagaistar sa mga palasyo san mga hadi!
26: Kun kaya ngani nano man gayod an ginkadtuan niyo na makita? Propeta? Oo, kag tandai ini, mas labaw pa gayod sa propeta an nakita niyo,
27: kay siya an katumanan san nasurat sa Banal Na Kasuratan,
: Kitaa, may suruguon ako na mapauna sa imo.
: Siya an magapreparar san imo aagihan. ,
28: Nagpadayon si Jesus, Tandai ini na ginasabi ko sa iyo, sa tanan na kabataan na gin-anak san mga babayi wara na gayod sin nakalabaw kan Juan. Ugaling mas labaw ki sa iya an pinakamenos sa kahadian san Dios.
29: An tanan na mga tawo na nagpamati sa iya kag amo man an mga parasukot san buwis, nag-ako na tama an katuyuan san Dios kay nagpabunyag sinda kan Juan,
30: pero an mga Pariseo kag mga Paratukdo san Kasuguan nagsikway san katuyuan san Dios para sa inda sadiri kag wara nagpabunyag kan Juan.
31: Didi naman nagpadayon si Jesus, Niyan, sa nano ko maikukumparar an mga tawo na nabubuhay yana? Kay nano an napaparehuan ninda?
32: Pareho sinda sa mga kabataan na nagairingkod sa merkado kag nagapasiriyak-siyak sa inda mga kakanam sugad sani,
: Gintugtugan kamo namon sin plawta pero dili man kamo nagsarayaw!
: Tapos, nagkanta naman kamin mamunduon pero wara kamo nagtarangis!
33: Bagan amo man kamo ini. Nagkadi si Juan na Parabunyag na nagaayuno kag dili nagainom sin bino pero nagsarabi kamo, Nasudlan siya sin demonyo!
34: Nagkadi naman ako na Anak San Tawo na nagakaon kag nagainom tapos nagsarabi naman kamo, Kitaa niyo siya. An makagod kag parahubog. Amigo man siya san mga parasukot san buwis kag san mga makasasala!
35: Ugaling an kadunungan san Dios ginpamatuudan na matanos san tanan na nagaako sani.
36: Pagkatapos gin-imbitaran pagkaon si Jesus san usad san mga Pariseo. Pag-abot niya sa balay sani nagtulos siya sa lamesa para magkaon.
37: Taud-taod may nag-abot naman gali na tagalungsod na babayi na nagapabayad. Pakabarita niya na makikaon si Jesus sadton Pariseo nagdara siya sin pahumot na nasa surudlan na himo sa alabastro na bato.
38: Nagtindog siya sa may likudan ni Jesus kag sa may tiilan sani nagaparatangis na ginapaturuan san iya luha an tiil ni Jesus. Tapos ginpahidan niya idto san iya buhok pero pakatapos iya ginparaharukan kag ginpahumutan an tiil sani.
39: San makita ini san Pariseo na nag-imbitar kan Jesus nakasabi sa iya sadiri, Kun matuod man gayod na propeta ini na tawo aram na niya kun sin-o kag nanon klase na babayi an nagdutdot sa iya kay ini nagapabayad na babayi.
40: Ginpahalapit siya ni Jesus kag sinabihan, Simon, may isasabi ako sa imo.
: Nano ina, Maestro? an hunga niya.
41: May duha na tawo na nangutang sa parapautang. An usad nakautang sin 500 pisos kag an usad 50.
42: Wara sinda nakabayad kaya ginpasensya na lang niya sinda na duha. Niyan, sin-o sa duha an mamumuot gayod sa iya?
43: Siguro an usad na mas dako sin utang, an sabat ni Simon.
: Tama ka, an sabat man ni Jesus.
44: Pakatapos ginlingi niya an babayi kag naghunga naman, Simon, nakikita mo ini na babayi? Nagkadi ako sa imo balay kag wara mo paghatagi sin tubig para ihugas san akon tiil pero siya ginpaturuan san iya luha an akon tiil kag gintrapuhan pa san iya buhok.
45: Wara mo ako pagharuki pero siya ginparaharukan an akon tiil tuna san pag-abot ko lang.
46: Wara mo paglahidi bisan lana an akon ulo pero siya ginpahumutan an akon mga tiil.
47: Kaya tandai an ginasabi ko sa imo, ginpatawad na an damo niya na mga sala kay grabe gayod an iya kamuot sa akon. Sugad man an ginpatawad sin dyutay, dyutay man an ginapakita na pagkamuot.
48: Tapos sinabihan ni Jesus an babayi, Ginpatawad na an imo mga kasal-an.
49: Niyan, idton mga tawo na kaurupod niya pagkaon sa lamesa nakasabi sa inda sadiri, Sin-o daw ini na tawo na bisan mga kasal-an nakapatawad siya?
50: Pero sinabihan niya an babayi, An imo pagtuod amo an nakasalbar sa imo. Hala, uli na na may kalinaw san isip!