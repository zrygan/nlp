Sa iba na adlaw nagtuna si Jesus pagtukdo didto sa may higad san danaw. Tungod kay damu-damo na mga tawo an nagtiripon patalibod niya, nagsakay siya sa sarakyan sa danaw kag didto nag-ingkod. An kadamuan naman adto sa may pangpang san danaw.
May pasadi-sadi na gintukdo siya sa inda paagi sa mga istorya. Sa iya pagtukdo nagsabi siya,
Niyan pamati kamo! May parauma na nagpauma para magsabwag.
Sa iya pagsabwag may mga binhi na nakatupa sa may dalan pero tinuruka ini san mga sapat na nag-arabot.
May mga nakatupa man sa kabatuhan na didto dyutay la an duta. Nagturubo dayon ini kay hamabaw man lang an duta,
pero pagragit san adlaw naluyos, tapos nag-uga idto kay wara makagamot sin maayo.
May iba naman na mga binhi na nakatupa sa katunukan pero pagdaragko san katunukan nasiutan ini kaya wara kapamunga.
Niyan may iba man na mga binhi na nakatupa sa mataba na duta, nagturubo sin maayo, nagdaragko kag nagburunga. May mga nagbunga sin tigtraynta, may tigsisenta kag an iba pa ginatos kada binhi.
Pakatapos nagsabi pa siya, Kamo na makabati, magpamati sin maayo!
San si Jesus na lang kag san dose na mga disipulos kaupod pa an mga pira ka tawo na nakatiripon sa iya, ginhunga ninda siya kun nano an gusto sabihon san iya gin-istorya.
Nagsabat naman siya, Kamo an gintugutan na maaraman an sikreto san kahadian san Dios pero sa mga iba an tanan sani ginatukdo paagi sa mga istorya,
agod bisan
sing-ano an kakita ninda dili gihapon ninda mapanginanuhan kag abir sing-ano an kapamati ninda dili gihapon sinda makasabot,
kay kun nasasabutan ninda ini magabag-o na kuntani sinda kag an inda mga sala mapatawad.,
Sinabihan sinda ni Jesus, Nano, dili niyo ini nasasabutan na istorya? Kun sugad, pan-o pa niyo masasabutan an iba pa na sugad sani? Amo ini an gusto sabihon sana na istorya.
An ginasabwag san parauma amo an mga surmaton san Dios.
Pareho an nakatupa sa dalan na mga binhi amo idton mga nakabati sana na surmaton, tapos nagaabot dayon si Satanas kag nagahali san surmaton na inda nabati.
Pareho man san mga binhi na nakatupa sa kabatuhan idton mga nakabati san surmaton, tapos nagatuod dayon kag nagakarilipay.
Pero kay wara ninda ini ipasabuot kaya dili ini nadudugay. Nagatubo anay an inda pagtuod sin kadali pero oras na may kalisdanan o kasakitan dahilan san pagsunod sa katukduan, nawawara dayon an inda pagtuod.
May mga iba pa na pareho man san mga binhi na ginsabwag sa katunukan. Nakabati sinda san surmaton,
pero an mga kahandalan san pagkabuhay, an kasadya san kayamanan kag san paghandom san damo na mga bagay amo an nagapalimot san surmaton kaya wara ini makapamunga.
Pareho naman san mga binhi na nakatupa sa mataba na duta amo ini an mga nakapamati san surmaton kag nagasunod man sani bagan mga tanom na nakapamunga sin tigtraynta, sin tigsisenta o sin ginatos kada binhi.
Nagsurmaton pa si Jesus, Nano, ginasindihan an ilawan para tahuban sa bangkat o itago sa sirong san katri? Syimpre dili! Dapat ini ipaitaas agod mapawaan an tanan.
May panahon man na ihahayag gayod an nano man na bagay na gintago kag an nano man na ginsikreto ipapaaram man.
An sin-o man na makabati, magpamati sin maayo!
Nagsabi pa si Jesus, Isipa sin maayo an iyo ginapamatian. An sukulan na ginagamit niyo amo man an sukulan na gagamiton sa iyo kag papasobrahan pa ina.
Kaya, siya na igwa pagadagdagan pa pero sa iya na wara-wara gayod an nano man na dyutay na ada sa iya pagakuhaon pa.
Nagpadayon pa gayod si Jesus, Pareho pa san nagasabwag san mga binhi sa iya uma an kahadian san Dios.
Sa damo na mga adlaw kag gab-i, bisan magturog o magmata an parauma, an mga binhi nagaturok kag nagadaragko pero wara siyan kaaraman kun pan-o ini nagatubo.
An duta amo mismo an nagapaturok kag nagapabunga san mga tanom. Primero mauslot, masunod an uhay tapos an matimsog na pasi.
Paghinog san bunga insigida ginagarab kay amo na an tig-anihan.
Nagsurmaton pa si Jesus, Sa nano naton ikapareho an kahadian san Dios? Nano daw na istorya an makapahayag sani?
Pareho ini san pisog san mustasa na kun ginatanom amo an pinakadyutay sa mga pisog sa bilog na kinab-an.
Pero kun natanom na ini nagigin pinakadako san mga tinanom kag nagsasaranga sin daragko kaya nasasalagan kag nasisirungan san mga sapat.
Sa paggamit sin manlain-lain na istorya gintukdo ni Jesus an surmaton san Dios susog sa inda kakayahan na pagsabot.
Kun sa kadamuan, an iya panukdo pirme paagi sa istorya pero kun siya kag san iya mga disipulos lang, ginapahayag niya an tanan.
Pagkagab-i sadto na adlaw gin-agda sinda ni Jesus, Hamos kita patabok san danaw.
Kaya gin-upod ninda si Jesus sa inda dako na baruto kag nagpalawod. Igwa pa sin iba na mga sarakyan na nagsabay sa inda.
Taud-taod may umabot na subasko kag nasasabyahan san balod an inda sarakyan kaya haros malunod na ini.
Pero maanok an pakakaturog ni Jesus sa ulin na nakaulon pa. Pinukaw siya kag sinabihan ninda, Maestro, wara ka ban labot kun malunod kita?
Nagbangon siya kag ginsaway an hangin, Udong! Tapos ginsugo naman niya an mga balod, Ayaw pagparahiwag! Nag-udong dayon an hangin kaya malinaw na gayod.
Tapos sinabihan niya sinda, Nano kay nagkaharadlok kamo? Nano, wara pa gayod kamo sin pagsarig sa akon?
Wara sindan ikasabat kay nagkangarawa gayod sinda pero nagpahurunga-hunga, Nano daw ini siya kay an hangin kag mga balod ngani nagasunod sa iya!