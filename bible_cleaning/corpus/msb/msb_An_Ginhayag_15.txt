1: Niyan, may nakita akon usad pa na dako kag makangangawa na pangitaon sa langit. Ini an pito na anghel na may dara na pito na patios na amo an pinakaurhi kay didi matatapos an grabe na kaurit san Dios.
2: May nakita ako na bagan dagat na kristal na may kasakot na kalayo. Nakita ko man idton mga nakadaog sa hayop kay wara sinda nagsamba sa imahin sani o nag-ako san bilang na simbulo san ngaran sani. Nagatindog sinda sa higad san bagan kristal na dagat kag nagahuyot sin mga arpa na ginhatag san Dios.
3: Ginakanta ninda an kanta san Kordero kag an kanta ni Moises na kasadto suruguon san Dios, na amo ini,
: Makagagahom na Dios na Ginoo, pinakalabaw kag makangangalas an mga himo mo!
: Sa tanan na nasyon ikaw an hadi. Matanos kag matuod gayod an imo mga paagi!
4: Sin-o an dili mahadlok sa imo, Ginoo?
: Sin-o an mahabo pag-umaw san ngaran mo? Ikaw lang an banalon!
: Mga katawuhan san tanan na nasyon magahalapit sa imo agod ikaw pagasambahon kay nakita san tanan an mga matanos mo na hinimuan.
5: Pakatapos sani nalantawan ko na gin-abrihan didto sa langit an templo na may ginatawag na tulda na ginaistaran san Dios.
6: Hali sani na templo nagluwas an pito na anghel. May dara sindan pito na patios. Nakabisti man sinda sin masinggat na puti na bado kag an inda dughan may bigkis na oro.
7: Niyan, ginhatag sa inda san usad sa upat na buhay na ginlalangan pito na oro na mga mangko puno sin grabe na kaurit san Diosna nabubuhay hasta na lang.
8: Kaya, an templo napuno sin aso hali sa glorya kag gahom san Dios, kag waran makasulod sa templo hasta na dili matapos an pito na kasakitan na dara san pito na anghel.