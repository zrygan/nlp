1: Pakatapos, ginhatagan ako sin pansukol na kahoy pareho san tungkod kag ginsabihan, Kadto kag sukula an templo san Dios, an altar didto kag bilangon mo man an mga nagasamba didto,
2: pero ayaw pagsukula an natad san templo. Pabayai kay ginhatag na ina sa mga dili nagatuod na magabasang-basang sa banal na syudad sa sulod san 42 ka bulan.
3: Susuguon ko an duha ko na testigos na magtukdo san mensahe san Dios sa sulod san 1,260 ka adlaw. Makasul-ot sinda sin bado na himo sa barahibo san mga kanding.
4: Ini na duha na testigos an ginatawag na duha na kahoy san olibo kag duha na tungtungan san ilawan na adto sa atubangan san Ginoo san kalibutan.
5: Kun may magporbar pagpasakit sa inda, may maluwas na kalayo sa inda ba-ba kag uugdawon an inda mga kaaway. Sani man na paagi pagapatayon an magporbar pagpasakit sa inda.
6: May gahom sinda pagpugol san kalangitan agod dili mag-uran sa mga adlaw na sinda nagatukdo san mensahe san Dios. May gahom man sinda na himuon na dugo an mga tubig kag pabatyagon an mga tawo sa kinab-an san nano man na klasen mga sakit bisan nano na adlaw na gusto ninda.
7: Kun matapos na sinda pagtukdo san mensahe, an hayop na maluwas sa waran katapusan na buho makig-away sa inda. Madadaog sinda kag mapapatay sana na hayop,
8: kag magaharayang an inda mga lawas sa kamino san dako na syudad kun diin ginpako sa krus an inda Ginoo. Amo ini an syudad na Jerusalem na ginatawag man kun minsan an Sodoma kag Ehipto.
9: Sa sulod san tulo may tunga ka adlaw an inda mga lawas pagakitaon san mga tawo na may manlain-lain na mga rasa, mga lahi, mga lenggwahi kag mga nasyon kag dili magatugot na ilubong sinda.
10: Malilipay gayod an mga tagakinab-an tungod san pagkamatay sani na duha. Magakasadya sinda kag magapaharatag-hatag sin mga regalo sa kada usad kay idton duha na propeta nagpatios sa katawuhan sa kinab-an.
11: Pero pakatapos san tulo may tunga ka adlaw ginbuhay gihapon sinda san Dios paagi san iya nakabuhay na ginhawa, tapos nagtindog sinda kaya nagkaharadlok gayod an tanan na nakakita sa inda.
12: Pakatapos, nakabati ini na duha na propeta sin nagsiyak sa inda hali sa langit, Saka kamo didi! Kaya myintras nagamasid an inda mga kaaway, nagpalangit sinda paagi sa dampog.
13: Sana mismo may makusog na linog. Naruba an dyis porsyento na kadak-an san syudad kag pito ka libo na mga tawo an nagkaparatay. Kaya, nagkaharadlok gayod an nabilin na mga tawo kag gin-umaw an Dios sa langit.
14: Niyan, tapos na an ikaduha na patios, pero an ikatulo maabot na.
15: Pakatapos sani ginpatunog naman san ikapito na anghel an iya trumpita kag may mga nagsiriyak sin makusog sa langit,
: An kinab-an ginahadian na niyan san aton Ginoo kag san iya Mesias.
: Magahadi siya hasta na lang!
16: Pakatapos an 24 na mga kagurangan na opisyales sa pagtuod na nagaingkod sa inda mga trono sa atubangan san Dios nagharapa kag nagsamba sa Dios,
17: Nagasabi sinda,
: Ginoon Dios na pinakamakagagahom, an sa niyan kag an san kasadto,
: nagapasalamat kami kay paagi san imo dako na gahom nagtuna ka na paghadi!
18: Naurit gayod an mga nasyon, pero adi an oras na igahayag mo an imo grabe na kaurit hasta an pagahusgar san mga patay.
: Sugad man, adi na an oras san pagbalos sa mga suruguon mo na mga propeta kag mga banal, sa mga katawuhan na nagasamba sa imo, kilala man o dili kilala.
: Amo man san pagsira sadton nagasira san kinab-an.
19: Pakatapos, naabrihan an templo san Dios sa langit kag nakita man didto an bagay na pareho sa baol na ginsudlan san sinumpaan niya. Tapos, nagkaigwa sin mga kilat, mga lipak, mga dalugdog, linog kag nagbagyo sin yelo.