1: Niyan may masakit na an ngaran Lazaro na nagaistar sa baryo san Betania kaupod an iya duha na kamanghod na babayi na sinda Maria kag Marta.
2: Ini si Maria amo idton pira-pira pa na panahon nagbu-bo sin pahumot sa tiil san Ginoo kag ginpahidan san iya buhok.
3: Kaya nagpasugo kan Jesus an magmanghod na babayi na may pasabi, Ginoo, grabe an sakit san imo palangga na amigo.
4: Pero pakabati sani ni Jesus nagsabi, Ini na iya sakit dili pa sa kamatayon kundi para sa pag-umaw san Dios agod an anak niya pagaumawon paagi sani.
5: Palangga ni Jesus sinda Marta, an iya kamanghod na babayi kag Lazaro.
6: Pero apisar sani, pakabarita ni Jesus na masakit si Lazaro, nagpabilin pa gayod siyan duha ka adlaw sani na lugar.
7: Pakatapos sani, ginsabihan niya an iya mga disipulos, Hamos, mabalik kita sa Judea.
8: Nagsabat an mga disipulos, Maestro, dili pa lang dugay na gusto ka batuhon didto san mga Judio. Nano, makadto ka pa gihapon?
9: Nagsabat si Jesus, Nano, dili dose oras an maghapon? An nagalakat kun adlaw dili napapangkog kay nakakita siya paagi san kapaw-an sani na kinab-an.
10: Pero an nagalakat sa kagab-ihon napapangkog kay waran ilaw sa iya.
11: Pakasabi sani ni Jesus nagpadayon pa siya, Nagakaturog an aton amigo na si Lazaro pero kakadtuon ko agod pukawon siya.
12: Ginsabihan siya san mga disipulos, Ginoo, kun nagakaturog lang sigurado na magaayo siya.
13: Niyan, an ginsabi ni Jesus amo an manungod sa kamatayon ni Lazaro pero sa paghuna ninda sani na pagkaturog an gusto niya sabihon na turog gayod.
14: Kaya hayag nagsabi si Jesus, Patay na si Lazaro,
15: pero alang-alang sa iyo, ginakalipay ko na wara ako didto agod magtuod kamo sa akon. Hamos, makadto kita sa iya.
16: Si Tomas na ginatawag na kapid nagsabi sa kaurupod niya na mga disipulos, Hamos man kita agod mamatay kaupod san Ginoo.
17: Pag-abot ninda Jesus, naaraman niya na upat na ka adlaw an pakalubong kan Lazaro.
18: Kay halapit lang an Betania sa Jerusalem, mga tulo ka kilometro an kaharayo,
19: damon mga Judio na tagadidto an nagkaradto kanda Marta kag Maria agod makigdamay sa pagkamatay san inda kamanghod na lalaki.
20: Pakabati ni Marta na nagadangadang si Jesus, nagluwas kag nagsugat sa iya myintras si Maria nagpabilin sa inda balay.
21: Ginsabihan ni Marta si Jesus, Ginoo, kun adi ka lang wara mamatay an akon kamanghod.
22: Pero bisan nangyari ini aram ko na an nano man na pagahangyuon mo sa Dios makapahimo siya sa imo.
23: Ginsabat man siya ni Jesus, Mabubuhay gihapon an imo kamanghod.
24: Nagsabat si Marta, Aram ko po na mabubuhay gihapon siya sa adlaw san pagkabuhay gihapon san mga patay.
25: Didi nagpahayag si Jesus, Ako an nagabuhay gihapon san katawuhan kag an nagapabuhay sa inda kaupod san Dios hasta na lang. An nagatuod sa akon mabubuhay bisan namatay siya.
26: Kaya an nagatuod kag nabubuhay sa pakig-usad sa akon dili mapapatay hasta na lang. Nagatuod ka ba sani?
27: Nagsabat si Marta, Opo, Ginoo, nagatuod ako na ikaw an Cristo. Ikaw an anak san Dios na ginsabi kasadto na mapakadi kuno sani na kinab-an.
28: Pakasabi sani ni Marta, nag-uli siya kag may ginsikreto kan Maria, Nag-abot na an Maestro kag gusto makigkita sa imo.
29: Pakabati sani tumindog dayon si Maria kag nagkadto kan Jesus.
30: Niyan dili pa si Jesus nakaabot sa baryo. Adto pa siya sa lugar na ginsugatan sa iya ni Marta.
31: Myintras an mga Judio naman na adto didto sa balay na nakigdamay kan Maria nakita na nagdali-dali siya pagtindog kag pagluwas, nagsurunod sinda sa paghuna na mapakadto siya sa ginlubngan agod magnguyngoy didto.
32: Pagkasugati ni Maria kan Jesus nagluhod sa may tiilan niya na nagasabi, Ginoo, kun adi ka lang wara napatay an akon kamanghod.
33: Pakakita ni Jesus na nagatangis sinda Maria kag san mga Judio na nakigdamay sa iya, nakabatyag siya sin grabe na kaurit kag natandog an iya puso.
34: Tapos naghunga siya, Diin niyo siya ginlubong?
: Ginsabat siya ninda, Ginoo, kadi kag kitaa.
35: Didi, nagtangis si Jesus.
36: Kaya nagsabi an mga Judio, Kitaa, sobra gayod an pagpalangga niya kan Lazaro!
37: Pero may nagsabi man na iba, Napakita niya an buta, dili kaya niya mapugulan an pagkamatay sani na tawo kun adi siya?
38: Natandog gayod sin grabe an puso ni Jesus na naghalapit siya sa ginlubngan. Kweba ini na gintahuban sin bato.
39: San adto na sinda nagsugo si Jesus, Halia an bato.
: Pero nagreklamo si Marta na kamanghod san patay, Ginoo, may baho na siya yana kay upat na ka adlaw an iya pakamatay.
40: Ginsabat siya ni Jesus, Ginsabihan ta na baga ikaw na kun magtuod ka sa akon, makikita mo an gloryoso na gahom san Dios.
41: Kaya ginhali san mga tawo an bato. Pakatapos, naghangad si Jesus kag nagsabi, Ama, nagapasalamat ako sa imo kay ginapamatian mo an akon pangadyi.
42: Aram ko na pirme mo ako ginapamatian pero ginasabi ko ini agod magtuod an mga tawo na adi sa patalibod na sinugo mo ako.
43: Pakasabi niya sani, nagsiyak siya, Lazaro, magluwas ka dida.
44: Tapos nagluwas man an dati patay na naburubudan sin tela an iya mga kamot kag tiil kag an iya pamayhon natahuban sin otro tela.
: Ginsugo sinda ni Jesus, Hubadi niyo siya agod libre na.
45: Damo na mga Judio na kaurupod ni Maria an nakakita san ginhimo ni Jesus kaya nagtuod sa iya.
46: Pero may iba sa inda na nagpakadto sa mga Pariseo agod isumat an ginhimo ni Jesus.
47: Kaya gintiripon san mga namumuno na kapadian kag san mga Pariseo an inda konseho, tapos ginhunga, Nano an himuon ta kay ini na tawo nagapanghimon damo na mga milagro?
48: Kun tugutan ta lang siya magpadayon sa iya ginahimo, magatuod sa iya an tanan kag basi magaako sa iya bilang hadi, tapos mapakadi an mga taga-Roma na otoridad kag sisiraon ninda an aton templo kag an aton nasyon.
49: Tapos usad sa inda na an ngaran si Caifas na amo an pinakapuno na padi sadto na tuig nagsabi, Bagan dili gayod niyo nasasabutan an aton kamutangan.
50: Dili niyo nasasabutan na mas maayo pa sa iyo na may mapatay na usad na tawo para sa kadamuan na tawo ki sa mapara an bilog na nasyon.
51: Dili siya sani nagsurmaton sa iya sadiri na kabubut-on kundi bilang pinakapuno na padi sana na tuig siya an ginpasabi san Dios na mamamatay si Jesus alang-alang sa mga taga-Israel.
52: Dili lang ini kundi agod pag-urusadon man sa inda an iba man na mga tawo na magigin katawuhan san Dios sa iba na mga lugar sa kinab-an.
53: Kaya sadto na adlaw nagtuna sinda pagplano na patayon si Jesus.
54: Pakaarami sani ni Jesus, dili na siya nagapakita sin hayag sa mga Judio kundi naghali siya didto kag nagpakadto sa lungsod na ginatawag na Efrem na halapit sa disyerto. Didto siya nag-istar kaupod san iya mga disipulos.
55: Niyan, halapit na an pyista san Paskwa san mga Judio kaya damo na mga tawo na hali sa kaumahan an nagpa-Jerusalem antes sani agod malinisan an inda sadiri sa kasal-an susog sa ginsugo sa Kasuguan.
56: Pag-abot ninda didto ginhanap si Jesus kag nagairistoryahan myintras nagairistambay sa templo, Nano sa paghuna niyo, dili ada siya mamimyista?
57: Niyan, nagsugo kasadto an mga namumuno san kapadian kag san mga Pariseo na kun may maaram san lugar ni Jesus, dapat paaramon sinda agod inda ikapadakop.