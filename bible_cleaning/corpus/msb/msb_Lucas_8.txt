1: Pakatapos sadto nagpanglurulungsod kag nagpangburubaryo si Jesus sa pagtukdo kag pagpahayag san Maayo Na Barita manungod sa kahadian san Dios. Nag-upod sa iya an dose,
2: hasta an iba pa na mga babayi na nagkaarayo san inda mga sakit kag ginluwasan san mga maraot na espirito. Amo man ini si Maria na ginatawag Magdalena na hali sa iya pito na demonyo an napaluwas.
3: Kaupod pa sinda Juana na asawa ni Chuza na katiwala ni Herodes, Susana kag san iba pa na may mga kaya amo an nagaburulig sa panginahanglan ninda Jesus.
4: Pagtiripon san kadamuan na tawo na tagamanlain-lain pa na mga lungsod para makita siya, ginsurmaton niya ini na istorya
5: May parauma na nagpauma para magsabwag sin mga binhi. Sa iya pagsabwag may mga binhi na nakatupa sa may dalan. Nagkataramak-tamakan idto kag tinuruka san mga sapat.
6: May nakatupa man sa kabatuhan pero pagragit san adlaw nag-uruga tungod na wara sin tubig.
7: May nakatupa naman sa katunukan pero nagdaragko an katunukan kaupod san mga tanom, kaya nasiutan ini kag namatay.
8: Niyan, may iba pa man na mga binhi na nakatupa gayod sa mataba na duta, nagturubo kag nagburunga sin mananggatos kada binhi.
: Pakaistorya sani ni Jesus nagsiyak siya, Kamo na makabati, magpamati sin maayo!
9: Pakatapos, ginhunga siya san iya mga disipulos kun nano an gusto sabihon sani na istorya,
10: Nagsabat naman siya, Kamo an gintugutan na maaraman an mga misteryo san kahadian san Dios, pero sa iba an tanan sani ginatukdo paagi sa istorya agod
: bisan sing-ano ninda sin kasud-ong dili gihapon ninda nakakita,
: bisan sing-ano ninda sin kapamati dili gihapon sinda nakasabot.
11: Niyan, an gusto sabihon san istorya amo ini: an binhi amo an surmaton san Dios.
12: Idto na nakatupa sa dalan na mga binhi amo idton nakabati san surmaton, tapos nagaabot dayon an demonyo kag nagahali sadton surmaton agod dili sinda magtuod kag masalbar.
13: Idto naman na nakatupa sa kabatuhan pareho san mga nakabati san surmaton, tapos nagatuod kag nagakarilipay. Pero wara ninda ini ipasabuot, kaya nagatuod sinda sin kadali pero pakatintari ginapabayaan dayon an inda pagtuod.
14: Sadto naman na katunukan kun diin nakatupa an mga binhi amo sinda an mga tawo na nakabati, pero sa inda pagpadayon nadaog sinda san kahandalan, mga kayamanan kag mga kinab-anon na kalipay sa buhay kaya an inda pagtuod wara magbaskog.
15: Idto ugaling na mga nakasabwag man na binhi sa mataba na duta amo an mga tawo na pakabati san surmaton, nagatuod na may hugot sa buot kag sa maayo na tagipusuon, nagpadayon hasta magbunga an inda pagtuod.
16: Nagpadayon si Jesus sin iba na istorya. Waran nagasindi sin ilawan pakatapos ginatahuban agod dili makapawa o ginabutang sa sirong san katri kundi ginatungtong ina agod makita an kapawa sana san mga tawo na nagasurulod.
17: Sugad sani, wara sin natago na dili mahahayag kag wara sin ginsikreto na dili maaaraman kag mahahayag man.
18: Kaya pamati gayod sin maayo kay siya na igwa pagahatagan pa, pero an wara bisan sing-ano ka dyutay an ginahuna-huna niya na ada sa iya pagakuhaon pa.
19: Niyan, nagpakadto kan Jesus an iya iloy kag san mga kamaranghod na lalaki pero dili sinda nakaapiki tungod san kadamuan san tawo.
20: Kaya may nagsabi kan Jesus, Ada sa luwas an imo iloy kag mga kamaranghod na lalaki kay gusto makigkita sa imo.
21: Pero ginsabat niya sinda, An akon iloy kag mga kamaranghod na lalaki amo idton mga nagapamarati san surmaton san Dios kag nagatuman sani.
22: Usad sin adlaw sinabihan ni Jesus an iya mga disipulos, Hamos kita patabok san danaw. Kaya nagsakay siya sa dako na baruto kaurupod sinda kag nagpalawod.
23: Taud-taod nakakaturog si Jesus. Sa katung-anan san danaw inabot sinda sin subasko kag may tubig na nakasulod na sa inda sarakyan. Nasa peligro gayod sinda.
24: Kaya gintulos ninda siya kag ginpukaw na nagasabi, Sir, Sir, malulunod na kita.
: Nagbangon siya kag ginsugo an hangin kag an grabe na mga balod tapos nag-udong ini. Tapos malinaw na.
25: Sinabihan niya sinda, Nano kay wara kamon pagsarig sa akon?
: Nagkaharadlok sinda kag nagngalas, tapos nagapahurunga-hunga, Sin-o daw ini kay an hangin kag mga balod ngani nagasunod sa iya kun suguon niya?
26: Nagdungka sinda Jesus sa lugar san Geraseno na katabok san Galilea.
27: Paghaw-as pa lang ni Jesus, may nagsugat sa iya na tagalungsod na lalaki na nasudlan sin mga demonyo. Dugay na, wara ini siya nagabado o nagaistar sin balay kundi sa mga rulubngan na mga kweba.
28: Pakakita lang niya kan Jesus sumiyak kag natumba sa atubangan niya. Pakatapos nagsurmaton sin makusog, Jesus, anak san Pinakalabaw na Dios, nano an pakilabot mo sa akon? Nakimaluoy ako sa imo, ayaw man ako pagpasakiti.
29: Nakasabi sani an tawo kay ginmandahan na ni Jesus an malaw-ay na espirito na lumuwas sa lawas san tawo. Ini na espirito damo nan beses ginapakisay-kisay an tawo. Kaya, ginapabantayan, ginakadenahan kag ginapusasan sa tiil agod mapaukoy siya, pero iya ini ginapangbugto kag ginatabog siya san demonyo sa kabukidan.
30: Kaya ginhunga siya ni Jesus, Nano an ngaran mo?
: Nagsabat ini, Damo, kay damu-damo na mga demonyo an nagsulod sa iya.
31: Nakimaluoy sinda kan Jesus na dili sinda pagpalayason pakadto sa kahidaluman na waran sukol.
32: Niyan, didto sa higad san bukid may damu-damo na mga baboy na nanginginaon. Pakakita sani nakimaluoy sa iya an mga demonyo na pasudlon na lang sinda sa mga baboy. Kaya tinugutan niya sinda.
33: Pakatapos, an mga demonyo nagruluwas sa lawas san tawo kag nagsulod sa mga baboy. Nagharabas ini pagdaralagan palusad sa pangpang, nagkahurulog sa danaw kag nagkarulumos.
34: Pakakita san mga parabantay san kababuyan sa nangyari, nagdaralagan sinda palungsod kag ginpamarita an inda nakita sa lungsod kag sa mga baryo didto sa patalibod.
35: Kaya, nagkaradto an mga tawo para makita kun nano man gayod an nangyari. Pag-abot ninda kan Jesus nakita man ninda na nakaingkod sa may tiilan niya an tawo na ginluwasan san mga demonyo. Adto na siya nakaliwan na kag maayo an kaisipan kaya nagkaharadlok an mga tawo.
36: Idto naman na mga nakakita amo an nag-istorya sa inda kun pan-o nag-ayo ini na tawo na nasudlan san mga demonyo.
37: Pakaaram ninda sani, an tanan na mga taga-Geraseno nagahangyo kan Jesus na maghali sa inda lugar kay nagkaharadlok gayod sinda. Kaya, nagsakay gihapon sinda Jesus sa inda sarakyan agod mag-uli.
38: An tawo naman na ginluwasan san mga demonyo nakimaluoy kan Jesus na tugutan siya mag-upod pero ginpauli siya ni Jesus na sinabihan,
39: Mag-uli ka sa iyo kag ipaaram mo sa tanan an kaayuhan na hinimo san Dios sa imo. Kaya, naglakat an tawo kag ginparapanumat niya sa tanan na katawuhan san syudad an hinimo sa iya ni Jesus.
40: Pag-abot gihapon ni Jesus sa luyo san danaw malipayon na ginsugat siya san kadamuan kay adto na sinda nagapahurulat sa iya.
41: Taud-taod may nag-abot man na lalaki na an ngaran Jairo na usad na namumuno san sinagoga. Lumuhod siya sa may tiilan ni Jesus kag nakimaluoy siya na kun mahimo na makakadto siya sa inda balay,
42: kay an iya usad-usadi na anak na babayi, na dose anyos an edad, tikamatayon.
: San pakadto na si Jesus, nagasurusuan an kadamuan.
43: Didto may babayi na ginadugo sa sulod sin dose ka tuig kag wara pa man sin bisan sin-o na nakabulong sa iya.
44: Kaya nakisu-suan man siya sa may likudan ni Jesus kag gindutdot an sidsid san iya ginasul-ot, Insigida naudong dayon an pagparadugo sa iya.
45: Paglingi ni Jesus naghunga siya, Sin-o an nagdutdot sa akon?
: San magpaambot an tanan nagsurmaton si Pedro, Maestro, nano kay nakahunga ka na ada an katawuhan nagapatalibod kag nagadiris-ukan pakada sa imo?
46: Pero nagsabat si Jesus, Igwa gayod sin nagdutdot sa akon kay nabatyagan ko na may nagguwa sa akon na gahom.
47: Pakamalisyahi san babayi na dili gali siya makatago, naghalapit na nagapangudog, nagluhod sa may tiilan ni Jesus kag ginpahayag sa atubangan san mga tawo kun nano kay gindutdot niya si Jesus kag kun pan-o siya naayo sadto mismo.
48: Kaya, ginsabihan siya ni Jesus, Tia, an imo pagtuod amo an nakaayo sa imo. Makalakat ka na sa kalinaw san isip.
49: Nagasurmaton pa si Jesus san may nag-abot na hali sa balay ni Jairo kag nagsumat, Sir, an imo anak patay na. Siguro, dili mo na kinahanglan na samukon pa an Maestro.
50: Pero san nabatian ini ni Jesus sinabihan niya si Jairo, Ayaw kahadlok, magtuod ka lang sa akon kag maaayo siya.
51: San pag-abot ni Jesus sa balay ni Jairo wara siyan gintugutan na mag-upod sa iya sa sulod pwera lang kanda Pedro, Juan kag Santiago, kag san mga ginikanan san bata.
52: Nagatarangis an tanan kag nagamundo sa nangyari sa bata. Pero nagsurmaton si Jesus, Udong na kamo pagtangis. Dili siya patay kundi natuturog lang.
53: Pero gintarawhan siya kay aram ninda na patay na gayod an bata.
54: An hinimo naman niya kinaptan an bata sa kamot kag tinawag, Anak, bumangon ka.
55: Nabuhay gihapon an bata kag insigida bumangon. Kaya nagsugo si Jesus na hatagan an bata sin makaon.
56: Nangarat an mga ginikanan san bata, pero ginmandahan sinda ni Jesus na dili magpanumat bisan kanin-o san nangyari.