1: Kasadto, mga kamaranghod ko sa pagtuod, san ada pa ako dida sa iyo, dili ako makasurmaton sa iyo na pareho san mga tawo na may kadunungan manungod sa Dios, kundi ginasurmatunan ko kamo bilang mga kinab-anon na tawo kag mga bag-o pa lang ianak na bata sa pagtuod kan Cristo.
2: Kaya, kun baga sa mga nagadudo pa an ginahatag ko sa iyo masayon na katukduan bagan gatas kay dili pa niyo kaya an malisod na katukduan bagan pangdaragko na pagkaon. Bisan hasta yana dili pa gihapon niyo kaya ini
3: kay an kaisipan niyo dili magbarayaan sadton mga dili nagatuod. Nagpaarawa-awa kag nagasuruay kamo. Nano, dili ina pagpamatuod na baga kamon mga dili pa nagatuod kag may kinab-anon pa na mga ugali?
4: Kun ginasarabi niyo na, Ako kan Pablo, o Kan Apolos ako, nano, dili baga kamon mga dili nagatuod?
5: Kay nano si Apolos? Nano man ako? Mga suruguon lang kami na nagdara sa iyo sa pagtuod. An kada usad sa amon nagasirbe susog sa ginpahimo sa amon san Ginoo.
6: Halimbawa, kun kamo bagan uma, ako an bagan nagtanom, si Apolos an bagan nagsaribo pero an Dios an nagpaturubo.
7: Kaya, dili importante kun sin-o an nagatanom kag nagasaribo. An Dios an mahalaga kay siya an nagapaturubo sa tanom.
8: Parareho nagatrabaho an nagatanom kag an nagasaribo pero pagabayadan an kada usad sa inda susog sa natrabahuan niya.
9: Katrabaho kami sa trabaho san Dios. Kamo naman an bagan uma san Dios.
: Kamo bagan dako man na balay san Dios.
10: Paagi san kakayahan na ginhatag sa akon san Dios, ginbutang ko an pundasyon pareho san matibay gayod na paratukod sin balay. Niyan, may iba man na nagatindog sin balay dida. Ugaling, bahala na maghimat an sin-o man na nagatindog sani.
11: Ini na pundasyon waran iba kundi si Jesu-Cristo, kag wara nan makabutang na iba pa.
12: Manlain-lain na mga bagay an ginagamit san mga nagtutukod sa pundasyon. May nagagamit sin oro, pilak, o mga mahal na bato kag may nagagamit man sin kahoy, dinghot, o dagami.
13: Tapos, sa Adlaw San Pagporbar maaaraman paagi sa pagsunog kun nano na klasen mga bagay an gin-gamit san kada nagtukod sa pundasyon kay pagaporbaran san kalayo an gintukod san kada usad.
14: Kun dili masunog an gintukod sa pundasyon, makabaton sin premyo an nagtukod sana.
15: Pero kun masunog an iya gintukod mawawar-an siya sani, bisan ngani siya mismo masasalbar ugaling pareho na sa usad na nasunugan.
16: Nano, dili niyo aram na balay kamo san Dios kag nakaistar sa iyo an iya Espirito?
17: Kaya, kun siraon san tawo ini na balay san Dios, sisiraon man siya san Dios kay banal an iya balay.
18: Ayaw niyo paglukuha an iyo mismo sadiri. Kun may nagahuna na madunong siya susog sa huna-huna san mga tawo, dapat na magin bagan pulpol agod magin madunong gayod.
19: Matuod ini kay kapulpulan lang sa Dios an kadunungan sani na kinab-an. Nasurat ngani sa Banal Na Kasuratan, Ginadakop san Dios an mga madunong paagi sa inda mismo maraot na kalistuhan,
20: kag usad pa, Aram san Ginoo na waran pulos an mga rarasunon san mga tawo na madunong.
21: Kaya dili dapat niyo ighambog an sin-o man na tawo kay an tanan para ngani sa iyo
22: bisan ako, si Apolos o si Pedro, bisan man an kinab-an, buhay o kamatayon, bisan an niyan kag sa maabot, kay an tanan para sa iyo.
23: Kamo naman para kan Cristo kag siya naman sa Dios.