1: Unom pa ka adlaw antes san Paskwa, nagpa-Betania si Jesus didto sa ginaistaran ni Lazaro na kasadto ginbuhay niya gihapon hali sa pagkamatay.
2: Didto ginpaponsyahan si Jesus. Si Marta an nagsirbe kag si Lazaro naman usad san mga kaatubang niya sa may lamesa.
3: Niyan, si Maria may daran tunga sa litro san mahalon na olor na puro nardo. Ini ginbu-bo niya sa mga tiil ni Jesus, tapos ginpahidan san iya buhok. Napuno an balay san humot san olor.
4: Pero nagsabi si Judas Iscariote, usad san mga disipulos ni Jesus na amo an matraydor sa iya,
5: Nano kay dili ginbaligya ina na olor sin 300 na dinaryo kag an kabaklanan ipanghatag sa mga pobre?
6: Dili niya ini ginsabi kay may pagmalasakit sa pobre kundi kay siya makawat. Siya an nagadara san surudlan san inda kwarta kag anad na siya na kuhaan ini.
7: Didi nagsabi si Jesus, Pabayai ini na babayi kay gintigana niya ina na pahumot para sa akon lubong.
8: Pirme kaupud-upod niyo an mga pobre pero ako dili pirme adi sa iyo.
9: Pakaarami san damo na mga Judio na adto sa Betania si Jesus, nagkaradto sinda agod makita siya kag lalo na si Lazaro na iya ginbuhay gihapon hali sa pagkamatay.
10: Kaya ginplanuhan san mga namumuno san kapadian na patayon man si Lazaro,
11: kay paagi sa iya damo na mga Judio an nagbaraya sa inda kag nagaturuod kan Jesus.
12: Pagkaotro adlaw an kadamuan san mga namyista nakabati na nagadangadang na si Jesus sa Jerusalem.
13: Kaya nagbaranggi sinda sin mga sanga na bagan palmera agod ibutang sa agihan niya susog san inda kaugalian tapos nagruluwas agod sugaton siya na nagasiriyak,
: Hosanna!
: Ginpalabi ini siya na nagapakadi sa ngaran san Ginoo!
: Umawon siya kay siya an hadi naton na mga Judio!
14: Niyan may naagihan si Jesus na pareho san tinday na kabayo na ginatawag tinday san asno kag ginsakyan niya pareho san nakasurat sa kasuratan,
15: Mga katawuhan san Sion, ayaw kahadlok.
: Kitaa, nagaabot na an imo hadi na nakasakay sa tinday na asno.
16: Sadto mismo wara anay nasabutan san iya mga disipulos ini na nangyari pero pakasakat ni Jesus sa iya trono sa langit, amo pa lang ninda nadumduman ini na sinurat manungod sa iya kag ginhimo ninda ini sa iya.
17: Niyan, san tawagon ni Jesus si Lazaro na magluwas sa rulubngan kag ginbuhay gihapon siya hali sa pagkamatay, an katawuhan na kaupod didto ni Jesus nag-istorya pagpira-pira sa mga iba pa kun nano an nangyari kan Lazaro.
18: Kaya an mga namyista nagruluwas pagsugat kan Jesus kay nabaritaan ninda na siya an naghimo sadton milagro.
19: Didi sani idton mga Pariseo naman nagpabarasul-basol, Nakita na niyo. Wara na kita sin mahimo pa. An tanan na tawo sa kinab-an nagaurupod na sa iya!
20: Niyan, may mga Griego kaupod sadton nagpa-Jerusalem sa pagsamba dahilan sa pyista.
21: Nag-arapiki ini sinda kan Felipe na taga-Betsaida sa Galilea kag ginsabihan siya, Sir, gusto namon makigkita kan Jesus.
22: Nagkadto si Felipe kan Andres kag ginsabihan ini, tapos, nag-upod naman sinda para sabihan si Jesus.
23: Ginsabat sinda ni Jesus, Nag-abot na an oras na maumaw an Anak San Tawo.
24: Matuod gayod na kun dili ikasabwag an binhi na trigo kag mamatay, pirme lang ini sulo. Ugaling kun mamatay ini, tapos magtubo, magapamungan damo.
25: An namumuot sa sadiri niya na buhay mawawar-an sani. An dili nagapahalaga sa iya buhay didi sa kinab-an kundi ginapahalagahan lugod niya an kagustuhan san Dios makatigana ina na buhay para sa buhay na waran katapusan.
26: An tanan na nagapasakop san sadiri sa akon dapat magsunod sa akon. Kun hain ako, adto man an akon suruguon. An magpasakop sa akon pagagalangan man san akon Ama.
27: Nahahandal gayod ako. Nano, maayo kun masasabi ko, Ama ko, ilikay man ako sa maabot na oras san pagtios? Dili gayod kay amo ini an katuyuan san akon pagkadi na amo an magtios.
28: Kaya, Ama, ipagalang an imo ngaran.
: Tapos, may boses hali sa langit, Ginpagalangan ko na ina kag pagagalangan ko gihapon.
29: May mga tawo na adto didto na nakabati sani kag nagsarabi na nagdalugdog. May iba naman na nagsarabi na igwan anghel na nakisurmaton sa iya.
30: Nagsabat si Jesus, Dili para sa akon ina na boses kundi alang-alang sa iyo.
31: Niyan, amo na ini an panahon san pagahusgar san Dios sani na kinab-an. Adi na an panahon na dadaugon an prinsipe sani na si Satanas.
32: Tapos, pagpahitaas sa akon hali sa duta, papawilihon ko an tanan na mga tawo sa akon sadiri paagi sana.
33: Ginsabi niya ini agod ipasabot kun pan-o siya mamamatay.
34: Ginsabat siya san mga tawo, Naaraman namon sa Kasuguan na an Cristo magapadayon hasta na lang. Nano kay ginasabi mo na an Anak San Tawo dapat na ihitaas? Sin-o ini na Anak San Tawo?
35: Kaya ginsabihan sinda ni Jesus, Madali na lang na panahon na an ilaw magapabilin pa sa iyo. Magpadayon pa kamo myintras adi pa an ilaw agod dili kamo maabtan san dulom na amo an kasal-an kay an nagalakat sa kadulman dili aram kun mapakain siya.
36: Myintras igwa pa kamon ilaw, magtuod sani agod magin mga tawo kamo na ada pirme an ilaw.
: Pakasabi ni Jesus sani, binayaan niya sinda kag nagtago sa inda.
37: Bisan naghimo si Jesus sin damo na mga milagro sa atubangan san mga Judio, wara gihapon sinda magtuod sa iya.
38: Nangyari ini agod matuman an ginsabi san propeta na si Isaias,
: Ginoo, waran nagatuod san amon ginsumat kag wara man sin nagaako san gahom na ginhayag mo.
39: Dili sinda nakatuod kay susog sa ginsabi man ni Isaias,
40: Ginbuta niya sinda sa isip kag ginpasutil
: agod an inda mga mata dili makakita san kamatuudan, dili makasabot kag dili magbalik sa akon
: agod paayuhon ko, sabi san Dios.
41: Ginsabi ini ni Isaias kay may pangitaon siya san glorya ni Jesus kag nagsurmaton manungod mismo sa iya.
42: Apisar sani, damo an nagtuod sa iya bisan sa mga namumuno, ugaling dahilan sa kahadlok sa mga Pariseo dili sinda nagahayag kay basi palayason sinda sa sinagoga.
43: An dahilan sani kay naiilaan pa ninda an pagdayaw san mga tawo ki sa pagdayaw san Dios.
44: Tapos, sa makusog na boses nagsurmaton si Jesus sa kadamuan, An magtuod sa akon dili lang nagatuod sa akon kundi hasta man sa nagsugo sa akon.
45: An nakakita sa akon nakakita naman sa iya na nagsugo sa akon.
46: Nagpakadi ako sa kinab-an bilang ilaw agod an nagatuod sa akon dili na gayod magpadayon sa kadulman.
47: Dili ako nagahusgar san nagapamati san akon mga surmaton pero dili nagatuman sani kay dili ako nagpakadi agod husgaran an katawuhan sa kinab-an kundi isalbar sinda.
48: May nagahusgar naman san nagasikway sa akon kag dili nagaako san akon ginasabi kag ini mismo na ginsikway niya amo an makapahusgar sa iya sa katapusan na adlaw na amo an adlaw san paghusgar.
49: Niyan, dili ako nagsurmaton hali sa akon sadiri na kabubut-on kundi hali sa akon Ama na nagsugo sa akon. Siya an nagsugo kun nano an akon pagasabihon kag kun pan-o an pagapahayag.
50: Aram ko man na an nagasunod sa iya Kasuguan magakaigwa sin buhay na waran katapusan. Kaya, an akon ginasurmaton amo lang an ginasugo sa akon san Ama.