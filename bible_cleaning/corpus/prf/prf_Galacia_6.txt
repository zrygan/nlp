1: Kkkapatkaka hidi, ni tehud a makagamet ti kasalanan, ay sikam a igiyya nen Ispiritu en mngpatuwid dikona. Gamitn moy iyud a mahinahun, sakay magingat kam, bakay matoksu kam bi.
2: Mamagtulungan kam ten kahirapan nen balang essa, ni magkakonahud ay masunud moy en utus ni Cristo.
3: Ta ni ipalagay moy a nakahigit kam ten agum, maski ni awan, ay dayan moy la en sadili moy.
4: Suriyn nen balang essa en sadili na a gamet. Ni ketan na a maganda ay magsaya siya. Awan na dn iyud dapat a iparehu ten gamet nen agum.
5: Gapu pananagutan nen balang essa en sadili na a tarabahu.
6: Kailangan a bahagiyan nen tinolduwan hidi ten upos nen Diyos ten atanan a natanggap di a pagpapala en magtoldu hidi dikodi.
7: Dyan moy isipn a kaya moy a dayan en Diyos. Ni nya en immula nen tolay, ay iyud labi i aniyn naid.
8: Ni magmula ten kagustuwan nen bggi ay magani ti kapahamakan. Peru ni magmula ten kagustuwan nen Ispiritu ay magani ti biyag a awan ti katapusan.
9: Kaya dyan kitam magsawa a maggamet ti maganda; kddemt nen takda a panahun ay magani kitam ni awan kitam magsawa.
10: Kaya ngani, a ten atanan a pagkakataun ay maggamet kitam ti maganda ten atanan a tolay, lalu dn ten kkkapatkaka tam hidi ti pnnampalataya.
11: Ilingn moy dddekl a letra i sulatiday. Sikn a mismu i nagsulatid had!
12: En tolay hidi a masor ti papuri nen kaparehu di a tolay en mngpilit dikomoy a paturi kam. Gamitn di iyud tnni awan hidi usign gapu ten kudus ni Cristo.
13: Maski ngani hidi a nagpaturi ay awan labi sumunud ten Kautusan; gustu di la a magpaturi kam tnni mepagmadikl di a maski sikam ay sumunud ti kautusanid a iyud.
14: Dyan nakuwan mangyari dikoku en kona ten ipagmadikl di. Para dikoku, en mepagmadikl ku la ay en kudus nen Panginoon tam a ti Jesu-Cristo. Gapu ten pamamag-itan ni iyd ay patay dn i munduwiday para dikoku, sakay sikn bi ay patay dn ti munduwiday.
15: Awan mahalaga ni naturi oni awan en essa a tolay. Mahalagaid ay ni bigu dn siya a linalang.
16: Atanan nen mangsunud ti kautusanid a iyd, ay manatili nakuwan dikodi en kapayapaan sakay habag nen Diyos, sakay kona bi ten atanan a tolay nen Diyos.
17: Kaya sapul nadid, ay dyan dn dagdagan nen deyaman en pghirap ku hidi. Tama dn i pilat kuwiday hidi a pakatukuyan a tagapagserbiyk ni Jesus.
18: Kkkapatkaka hidi, manatili nakuwan dikomoy a atanan en pagpapala nen Panginoon tam a ti Jesu-Cristo. Amen.