1: Kttapos ay lummakad ti Pablo ti Atenas sakay ummangay ti Corinto.
2: Nakilala na haud en essa a Judio a Aquila en ngaran na, siya ay taga-Ponto. Kddemt na la a gubwat ti Italia a kaguman na en kabinga na a ti Priscila, gapu pinalakad ni Emperador Claudio atanan a Judio ti Roma. Ummangay ti Pablo ten bilay di,
3: sakay gapu parehu hidi a mggamet ti tolda ay nkpgyan dn siya haud sakay nkpagtarabahu dikodi.
4: Kada Aldew nen Kimang nen Judio hidi ay angay ti Pablo ten sinagoga a mkpagpaliwanagan ten Judio hidi sakay ten Griego hidi, pilitn na hidi a maakit a sumampalataya.
5: Dikona dummemt de Silas ay ti Timoteo a gubwat ti Macedonia ay awan dn ti agum a pinppospos ti Pablo aldew-aldew nan mangaral sakay magpatunay ten Judio hidi a ti Jesus en Cristo.
6: Peru kinontra di siya sakay ininsultu di, kaya impagpag na en alikabuk ten badu na, bilang babala dikodi. Kinagi na, Kasalanan moy dn iyn ni mepahamak kam! Awank moy dn masisi! Sapul nadid ay angayk ten Hentil hidi mangaral.
7: Kaya linakadan na hidi sakay tummulos siya ten bilay ni Ticio Justo siya ay Hentil a maka-diyos, en bilay na ay kasadt nen sinagoga.
8: Ti Crispo a pinunu ten sinagoga ay summampalataya ten Panginoon kona bi ten kasabilay na hidi. Makpal pa ten taga-Corinto hidi a ngsanig knni Pablo en summampalataya sakay nagpabinyag.
9: Essa a gibi dikona tidug ti Pablo ay nkpgguron dikona en Panginoon ten pangitain a kinagi na, Dyan ka manteng, itulos mu la i pngngaral muwen! Maski nya en mangyari ay dyan ka la umimang.
10: Awan ti mangpasaket dikomu ta kagumank mu, sakay makpal en mnnampalataya dikoku ti siyudadid a iyd.
11: Kaya sataon ay ti kalahati siya a nkpgyan haud a nangaral ten tolay hidi ten upos nen Diyos.
12: Ten dikona ti Galio dn en nagin gubernador ti Acaya ay nagkaessaan nen Judio hidi a dinikp ti Pablo sakay inyangay di ten pghatulan.
13: Kinagi di, I tolayidi ay magakit ten tolay hidi a sumamba ten Diyos ten paraan a bawal ten kautusan!
14: Magupos dn nakuwan ti Pablo peru nagupos dn ti Galio a kinagi na, Sikam a Judio hidi, ni madggi a kasalanan i reklamu moyen sakay ni pglabag ten batas ay dapat la a pospusn takam.
15: Peru i reklamu moyen ay tungkul la ti upos, ngaran hidi sakay ten kautusan moy hidi a Judio ay umddk a makialam ti bagayid a iyn. Bahala kamon!
16: Sakay pinaluwas hidi nen gubernador ten pghatulan.
17: Sinunggaban di ti Sostenes a pinunu ten sinagoga. Binlbg di siya ten atubengn nen pghatulan peru awan iyud pinospos ni Galio.
18: Kttapos ni pangyayariyid a iyud ay nkpgyan pa ti Pablo ti Corinto ti sangan a aldew, sakay nagpaalam ten mnnampalataya hidi. Kttapos ay ummangay siya ti Cencrea a adeni ten diget. Nagpapolpok siya haud tanda a natupad na dn en pangaku na ten Diyos. Sakay nggabeng siya a tamu ti Siria kaguman en magkabinga a Aquila sakay Priscila.
19: Kddemt di ti Efeso ay inwarak ni Pablo en duwwa sakay summddp siya ten sinagoga nen Judio hidi. Nkpagpaliwanagan siya ten ked hidi haud.
20: Inagid di dikona a ni maari ay mgyan pa siya haud ti sangan a aldew peru inumd siya.
21: Peru dikona magpaalam dn siya ay kinagi na dikodi, Magsoliyk had a ruway ni kagustuwan nen Diyos. Sakay lummakad siya ti Efeso a nagsakay ti abeng.
22: Dikona dummung siya ti Cesarea ay ummangay siya ten mnnampalataya hidi ti Jerusalem. Binati na hidi sakay kttapos ay nagtulos dn hidi ti Antioquia.
23: Ngyan siya haud ti sangan a aldew sakay kttapos ay rummektat dmman siya. Rummoyot siya ten lugar a Galacia sakay Frigia sakay pinabegsk na en pnnampalataya nen atanan a disepulus haud.
24: Tehud a dummemt a essa Judio ti Efeso a Apolos en ngaran na, neenak siya ti Alejandria sakay malalaki siya a magdiskurso sakay makpal a kabetuwan ten Banal a Kasulatan.
25: Natolduwan siya tungkul ten Dilan nen Panginoon sakay masipag siya a mangaral sakay intttoldu na ti tama en tungkul knni Jesus. Peru en tukoy na la ay en pgbinyag ni Juan.
26: Mabegsk en isip na a nangaral ten sinagoga nen Judio hidi. Dikona nasanig nen magkabinga a Aquila sakay Priscila en pgpaliwanag ni Apolos ay inakit di siya sakay ingkuyug di ten bilay di sakay impaliwanag di pa dikona ti hustu en bagay hidi a awan na palla tukoy tungkul ten Dilan a impeta nen Diyos.
27: Dikona naggayak siya a angay ti Acaya ay nagsulat en mnnampalataya ten disepulus hidi haud a tanggapn di ti mahusay ti Apolos. Kddemt na haud ay dikl en netulung na ten mnnampalataya hidi ten pamamag-itan nen kabaitan nen Diyos.
28: Gapu tunay siya ti husay a nagpaliwanag ay awan siya nadaig nen Judio hidi ten atubengn nen katolayan hidi. Pinatunayan na dikodi ten pamamag-itan nen Kasulatan a ti Jesus en Cristo.