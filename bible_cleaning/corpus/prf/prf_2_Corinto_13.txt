1: Iddi en katllu ku a angay bumisita han dikomoy. En nyaman a pilet ay kailangan a patunayan ni duwwa oni tllu a tistigu, kona ten kinagi nen kasulatan.
2: Nadid a adeyuwk, ruwayn ku a kagiyn ten nagkasala hidi sakay ten agum pa, en kinagi ku ten kapenduwwa ku a bummisita dikomoy: awank magalangan a mangparusa dikodi kddemt ku han.
3: Gamitn ku iyd tnni mapatunayan dikomoy a ti Cristo ay magupos ten pamamag-itan ku. Awan siya mahina ten pkpggagum na dikomoy, nan makapangyariyan siya.
4: Maski ni mahina siya dikona a ipaku di siya ten kudus, peru biyag siya nadid ten kapangyariyan nen Diyos. Gapu ten pkpagkaessa mi dikona, mahina kami bi, peru ten pkpggagum mi dikomoy, biyag kami a kaguman na ten pamamag-itan nen kapangyariyan nen Diyos.
5: Purbaan moy en sadili moy ni nabiyag kam beman ayun ten pnnampalataya. Suriyn moy i sadili moyen. Awan moy beman napospusan a ked dikomoy ti Cristo Jesus? Maliban dlla ni sikam ay awan nagtagumpay ten pagsubuk.
6: Umasak a ketan moy labi a tagumpay kami.
7: Idddasal mi ten Diyos a nakuwan ay awan kam maggamet ti maduks, bakn a tnni paluwasn a sikami en tama, nan para makagamet kam ti maganda maski ni lumitaw a liwat kami.
8: Gapu awan mi maari a kontran en katutuhanan; i magamet mi laid ay tanggapn iyd.
9: Masaya kami a magin mahina, ni sikam ay bumegsk. Kaya, idddasal mi bi a magin ganap kam.
10: Insulat ku hidi iyd a bagay mentras awank palla han tnni kddemt ku, awan dn kailangan a magpakatapangk ten pggamit ten kapangyariyan a inyatd dikoku nen Panginoon. I kapangyariyanid a iyd ay inyatd na dikoku para ten kttibay moy, bakn a ten kasidaan moy.
11: Kkkapatkaka ku hidi, hanggan dlla hddi, paalam dn dikomoy. Sikapn moy a magin ganap sakay sunudn moy en payu ku hidi; magkaessa kamon, sakay mabiyag a mapayapa. Ni magkakonahud, ay makaguman moy en Diyos nen pgmahal sakay kapayapaan.
12: Mgkumustaan kam bilang mattkaka knni Cristo.
: Kumustan kam nen atanan a kkkapatkaka hidi ten simbaan.
13: Magkahud kam nakuwan a atanan ti pagpapala nen Panginoon a ti Jesu-Cristo, sakay ten pgmahal nen Diyos, sakay en pkpggagum nen Banal a Ispiritu.