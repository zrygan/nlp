1: Iddi en gustu mi a kagiyn: tehud kitam a Kapunuwan a Padi a mggetnud ten kawanan nen trono nen Kataasan dilanget.
2: Magserbi siya haud ten tatarudan a Lugar a Banal, ten kubu a tolda a bakn a intakng ni tolay nan nen Panginoon.
3: Tungkulin nen essa a kapunuwan a padi a maghandug ti kaluub sakay magalay. Kaya tehud bi a ihandug en Kapunuwan tam a Padi.
4: Ni ked siya ti lutaiday ay awan siya maari a magin padi, gapu tehud dn a kapadiyan a tagahandug ten kaluub hidi ayun ten Kautusan.
5: En tungkulin di ay inarig la sakay aninu nen ked dilanget. Gapu dikona a itakng ni Moises en kubu a tolda ay kinagiyan siya nen Diyos a, Gamitn mu en atanan a bagay a ayun ten impeta ku dikomu ten bukid.
6: Peru en tungkulin a neatd knni Jesus ay mas mataas nan en neatd a tungkulin ten agum a padi. Gapu siya en mngtakng ten bigu a kasunduwan a mas maganda, sakay pinatibay iyd nen Diyos ten pangaku na.
7: Ni awan ti kulang en purumeru a kasunduwan, ay awan dn nakuwan mangailangan ti kaduwwa a kasunduwan.
8: Peru netan nen Diyos en liwat nen tolay na hidi, kaya kinagi na a,
: Dumemt en aldew hidi,
: a mkpagkasunduwk ti bigu ten Israelita hidi
: sakay ten lahi ni Juda.
9: Awan kaparehu nen pkpagkasundu ku ten ninunu di hidi,
: dikona inluwas ku hidi ti Egipto.
: Awan hidi nagin tapat ten pkpagkasundu di dikoku,
: kaya pinabayan ku hidi. kagi nen Panginoon.
10: Iddi en bigu ku a kasunduwan ten Israelita hidi,
: kddemt ni aldewid a hidi iyud, kagi nen Panginoon
: Imula ku ten isip di en utus ku hidi,
: sakay iukit ku ten pusu di.
: Sikn en magin Diyos di,
: sakay hidi ay magin tolay ku.
11: Awan dn kailangan a tolduwan nen deyaman en kabanuwan na,
: oni kagiyn ten kapatkaka na a,
: Tenggiyn mu en Panginoon.
: gapu tenggiynnk di a atanan,
: sapul ten kababaan a hanggan ten kataasan.
12: Gapu patawadn ku en kasalanan di hidi,
: sakay limunn ku dn en kadukssan di hidi.
13: Dikona a kagiyn nen Diyos en bigu a kasunduwan, ay pinawanan na ti bisa en dati. Sakay en nyaman a nawanan ti bisa sakay dati dn ay adeni dn a mawan.