1: Para ten pinunu hidi nen simbaan, mkpgguronk dikomoy bilang essa bi a pinunu nen simbaan a kona dikomoy. Tistiguwk ten pghirap ni Cristo, sakay kabahagiyk ten karangalan na a adeni dn a mehayag. Ipkpgguron ku dikomoy,
2: a alagaan moy en tolay hidi nen Diyos a impagkatiwala na dikomoy. Pospusn moy hidi a maluwag ten isip moy gapu iyud en gustu nen Diyos, bakn a mapilitan kam la. Gamitn moy en tungkulin moy bakn a para bayadan kam nan gamitn moy iyud gapu gustu moy a magserbi.
3: Dyan kam masiyadu a mahigpit ten tolay hidi a nasakupan moy, nan mngpeta kam ti maganda a halimbawa dikodi.
4: Sakay kddemt nen Kapunuwan a Pastol ay makatanggap kam ti maluwalhati a kurona a awan magkukupas.
5: Sakay sikam a kabataan hidi, pasakup kam ten pinunu hidi nen simbaan. Magpakababa kam a atanan sakay magserbi ten balang essa, gapu nakasulat a, Sasala nen Diyos en tolay hidi a mapagmadikl, peru kasayaan na en magpakababa hidi.
6: Kaya magpakababa kam ten kapangyariyan nen Diyos tnni parangalan na kam ten intakda na a panahun.
7: Ipabahala moy ten Diyos en atanan a kabalisaan moy, gapu siya en mangalaga dikomoy.
8: Humanda kam sakay magbantay a pirmi, gapu en diyablo a kadima moy ay kumn a leon a maglebut sakay magurangag a magaryok ti sangwabn na.
9: Dyan kam manteng dikona, begskkan moy en pnnampalataya moy. Tukoy moy labi a bakn la a sikam i magdanasid ti kona han a kahirapan, nan maski en kkkapatkaka moy hidi ti buuwiday a mundu.
10: Peru kttapos moy a magtiis ten sabadit a panahun, ay en Diyos a pggubwatan nen pagpapala en mangbuu dikomoy, mangpatatag, mangpabegsk ten isip moy sakay essa a pundasyon a awan maari-arikad. Siya en nangpili dikomoy tnni makabahagi na kam ten kaluwalhatian na a awan ti katapusan a kaguman ni Cristo.
11: Kao na en atanan a kapangyariyan a awan ti katapusan! Amen.
12: Ti Silas en tummulung dikoku ti pgsulat kuwiday. Essa siya a kapatkaka tam a tapat sakay mapagkatiwalaan ku. Ten pamamag-itan ni sulat kuwidi ay gustu ku a pabegskkn en isip moy sakay magpatunay ten kabaitan nen Diyos. Kaya dyan kam humiwalay ti pagpapala naid a iyd.
13: Mkkumusta dikomoy en kkkapatkaka tam hidi a ked ti Babilonia a pinili nen Diyos a kaparehu moy labi; mkkumusta bi dikomoy ti Marcos a mahal ku a anak ti pnnampalataya.
14: Mgbatiyan kam a masaya bilang mattkaka knni Cristo. Nakuwan en kapayapaan ay pumirmi dikomoy a atanan a tagasunud hidi ni Cristo.