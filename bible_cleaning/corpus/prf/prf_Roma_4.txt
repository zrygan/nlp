1: Nadid, tungkul bi knni Abraham a ninunu tam, nya i makagi tamid? nya en karanasan na tungkul ti hidi iyd a bagay?
2: Ni siya ay imbilang a awan ti kasalanan gapu ten mgkaganda na hidi a gamet ay tehud nakuwan siya a ipagmadikl. Peru awan siya ti mepagmadikl ten atubengn nen Diyos,
3: gapu kinagi nen Kasulatan a, Nanampalataya ten Diyos ti Abraham. Gapu haud, ay imbilang siya nen Diyos a matuwid.
4: En matanggap nen tolay hidi a magtarabahu ay bakn a rigalu nan suweldu.
5: Peru ten awan hidi magtiwala ten sadili di a gamet nan manampalataya ten Diyos a mgpatawad ten makasalanan hidi ay ibilang hidi nen Diyos a matuwid gapu ten pnnampalataya na.
6: Kaya kinagi ni David a pinagpala en tolay a nebilang a matuwid bakn a gapu ten gamet na hidi.
7: Kinagi na a, Pinagpala en tolay a pinatawad dn en kasalanan na hidi,
: sakay pinatawad bi en pgsuway na hidi.
8: Pinagpala en tolay a awan dn singirn nen Panginoon
: ten kasalanan na hidi.
9: Iyd beman hidi a pagpapala ay para la ten naturi hidi? Awan! Iyd ay para bi ten awan hidi naturi. Kkkagiyn tam a ayun ten Kasulatan, ay imbilang nen Diyos a matuwid ti Abraham gapu ten pnnampalataya na.
10: Nengkan iyd a nangyari? Bagu beman siya a naturi oni kttapos? Nangyari iyd bagu siya a naturi, bakn a kttapos.
11: Tinuri ti Abraham bilang tanda a imbilang siya nen Diyos a matuwid gapu ten pnnampalataya na ten dikona a awan palla siya naturi. Kaya siya ay nagin ama nen atanan a mnnampalataya ten Diyos tnni kona haud ay mebilang hidi a matuwid maski ni awan hidi naturi.
12: Sakay siya ay ama bi nen naturi hidi, bakn la a gapu naturi hidi nan gapu a hidi ay summampalataya bi a kona ten ninunu tam a ti Abraham bagu siya naturi.
13: Impangaku nen Diyos knni Abraham sakay ten magin lahi na, a hidi en mangmana ti munduwiday, bakn a gapu ten kssunud na ten Kautusan nan gapu ten pnnampalataya na ten Diyos kaya siya ay nebilang a matuwid.
14: Ni en sumssunud la hidi ten Kautusan en magin tagapagmana ay bali awan en pnnampalataya sakay pangaku.
15: Ten pamamag-itan nen Kautusan ay maiyamut en Diyos ten lumabag hidi; peru ni awan ti kautusan ay awan bi ti pgsuway.
16: Kaya en pangaku ay ayun ten pnnampalataya, tnni magin essa iyd a kaluub ten lahi ni Abraham bakn la a ten summssunud hidi ten Kautusan nan para ten atanan a sumampalataya ten Diyos a kona dikona. Gapu siya en ama tam a atanan,
17: kona ten nakasulat a, Ginamet taka a ama nen makpal a bansa. Iyd a pangaku ay mabisa ten atubengn nen Diyos a sinampalatayaan na, en Diyos a mgbiyag ten patay hidi sakay manglalang ten atanan a bagay a awan palla nalalang.
18: Maski ni awan dn ti pag-asa a magkahud ti anak ay nanampalataya padi ti Abraham a magin ama siya nen makpal a bansa, ayun ten kinagi dikona a, Kona ten kakpal nen biton hidi en magin lahi mu.
19: Awan nanghina en pnnampalataya na maski ni en idad na ay magdatos dn a taon sakay mahina dn en babggi na. Tukoy na bi a baug ti Sara.
20: Awan siya nagalangan ten pangaku nen Diyos, nan lalu pa a tummibay en pnnampalataya na sakay nagpuri siya ten Diyos.
21: Nanampalataya siya ti hustu a tupadn nen Diyos en pangaku na.
22: Kaya gapu ten pnnampalataya na ay imbilang siya nen Diyos a matuwid.
23: Peru en upos a, nebilang a awan ti kasalanan, ay bakn la a para dikona,
24: nan para bi dikotam. Mebilang kitam a awan ti kasalanan ni sumampalataya kitam ten Diyos a nangbiyag a ruway ten Panginoon tam a ti Jesus.
25: Impabunu di siya gapu ten kasalanan tam hidi sakay ruway a biniyag tnni mebilang kitam a awan ti kasalanan.