1: Nadid, makapagupusk man ten upos nen tolay hidi sakay nen anghel hidi, ni awank labi ti pgmahal ay kumnnk la a en batingtingan a magalingawngaw oni pompiyang a matnnug.
2: Ni sikn man ay tehud a kakayanan a magpahayag ten upos nen Diyos sakay mangintendi ten atanan a lihim, ni tehudk man ten atanan a kaalaman sakay dikl a pnnampalataya a kaya ku pa a paagtonn en bukid hidi, peru ni awank labi ti pgmahal, ay awank labi ti kuwenta.
3: Sakay maski ni ipagatd ku man en atanan a ari-ariyan ku hidi, sakay iyalay ku man en bggi ku tnni tutudn, ni awank labi ti pgmahal, awank labi ti pakinabang!
4: En pgmahal ay matiyaga sakay mabait, awan mainggitn, awan palalu sakay awan mapagmadikl,
5: awan maduks ti ugali, awan makasadili, awan maiyamutn, sakay awan mgmula ti iyamut.
6: Awan na kasayaan en maduks a gamet, peru ikasaya na en katutuhanan.
7: En pgmahal ay mapagpatawad, tehud a tiwala, putat ti pag-asa, sakay mapagtiis hanggan ten katapusan.
8: Matapos en kakayanan a magpahayag ten upos nen Diyos, sakay umimang en kakayanan a magupos ti iba-iba hidi a upos, mawan bi en karunungan, peru en pgmahal ay awan ti katapusan.
9: Awan palla hustu en kaalaman sakay kakayanan tam a magpahayag ten mensahi a gubwat ten Diyos,
10: peru kddemt nen ganap, ay mawan en awan ganap.
11: Dikona a anakk palla, ay magupusk, magisip sakay mangatuwiran a kona ten essa a anak. Nadid a tehudk dn a idad, ay inibutan ku dn en isip anak.
12: Ti kasalukuyan, ay kumn a maraburab a letratu en ketan tam ten aspehu, peru dumemt en aldew a makilala tam en Diyos ti atubengan. Badit la en tukoy ku nadid; peru dumemt en aldew a mahustu iyd a kaalaman, kona ten hustu a pkkatenggi na dikoku.
13: Kaya i tlluwid a iyd ay manatili: en pnnampalataya, pag-asa, sakay pgmahal; peru en pinakadakila ti hidi iyd ay en pgmahal.