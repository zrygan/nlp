1: Tenhud ay patay kam gapu ten kssuway moy sakay ten kasalanan moy hidi.
2: Sinunud moy tenhud en maduks a lakad ni munduwiday, sakay nagin sakup kam nen prinsipe ni kadukssan, en ispiritu a maghari ten tolay hidi a umd a pasakup ten Diyos.
3: I tarudid, sikitam a atanan ay nagin kona bi dikodi a nabiyag ayun ten kagustuwan nen bggi tam, ginamet tam en nyaman a kagustuwan nen bggi sakay isip tam. Kaya ti kalagayan tamid a iyud ay kabilang kitam bi ten kaiyamutan hidi nen Diyos.
4: Peru sagana a tarud en kabaitan nen Diyos sakay dakila a tarud en pgmahal na dikotam.
5: Biniyag kitam a kaguman ni Cristo ten dikona a patay kitam palla gapu ten kssuway. Naligtas kam gapu ten kabaitan nen Diyos.
6: Gapu ten pkpagkaessa tam knni Cristo Jesus ay biniyag kitam a ruway a kaguman na tnni magin pinunu a kaguman na dilanget.
7: Ginamet na iyd tnni ten dumemt hidi a panahun ay mepeta na en awan masukat a kasaganaan nen kabaitan na, sakay en pgmahal na dikotam ten pamamag-itan ni Cristo Jesus.
8: Gapu ten kabaitan nen Diyos ay naligtas kam ten pamamag-itan nen pnnampalataya; iyd a kaligtasan ay kaluub nen Diyos bakn a gubwat dikomoy.
9: Bakn iyd a bunga nen gamet moy hidi kaya awan ti dapat a ipgmadikl en deyaman.
10: Linalang kitam nen Diyos, sakay ten pkpagkaessa tam knni Cristo Jesus, ay linalang na kitam tnni maggamet ti maganda a inhanda na dn para dikotam tenhud pa.
11: Kaya isipn moy en dati moy a kalagayan. Neenak kam a Hentil sakay ngngngaranan kam nen Judio hidi a, Awan Naturi. En Judio hidi ay ngngngaranan a, Naturi gapu ten gggamitn di ten bggi di.
12: Ti panahunid a iyud ay hiwalay kam knni Cristo, awan kam kabilang ten banuwan a Israel, sakay awan kabilang ten kasunduwan ayun ten pangaku nen Diyos. Tenhud ay nabiyag kam ti munduwiday a awan ti pag-asa sakay awan ti Diyos.
13: Peru nadid, gapu ten pkpagkaessa moy knni Cristo Jesus, ay sikam a dati a adeyu ay neadeni ten pamamag-itan nen digi ni Cristo.
14: Gapu ti Cristo a mismu en nangatd dikotam ti kapayapaan, gapu en Judio hidi sakay en Hentil hidi ay pinagessa na. Ten pamamag-itan nen bggi na, ay inibutan na en iyamutan a kumn a pader a nagpahiwalay dikotam.
15: Pinawanan na ti bisa en Kautusan sakay en patakaran hidi nen Judio hidi, tnni en Judio hidi sakay en Hentil hidi ay magin essa dlla a banuwan, ni magkakonahud ay maghari en kapayapaan.
16: Ten pamamag-itan nen kkkatay na ten kudus, ay tinapos na en iyamutan di, pinagkasundu hidi nen Diyos sakay pinagessa na ten eessa a bggi.
17: Dummemt ngani hddi ti Cristo sakay impangaral na en Maganda a Bareta nen kapayapaan, dikomoy a Hentil hidi a adeyu ten Diyos sakay ten Judio hidi a adeni tenhud dikona.
18: Gapu knni Cristo, ay parehu kitamon a makaadeni ten prisensiya nen Ama ten pamamag-itan nen eessa a Ispiritu.
19: Ni konahud, sikam a Hentil hidi ay awan dn dayu oni taga-iba a bansa nan kabanuwan kamon nen tolay hidi nen Diyos sakay kabilang ten pamilya na.
20: Kona ten essa a dikl a bilay ay impatakng kam ten pundasyon a indtton nen apostol hidi sakay nen propeta hidi a en adigi a pamireng ay ti Cristo Jesus.
21: Ten pamamag-itan na, en atanan a bahagi nen bilay ay mamagkatongku-tongku sakay magin essa a banal a Templo nen Panginoon.
22: Gapu ten pkpagkaessa moy dikona, pati sikam ay kaguman dn a nagin bahagi nen bilay nen Diyos ten pamamag-itan nen Ispiritu na.