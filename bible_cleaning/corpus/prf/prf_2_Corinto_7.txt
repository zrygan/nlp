1: Mahal mi hidi a kkkapatkaka, gapu impangaku dikotam i bagayid a hidi iyd, ibutan tam en atanan bagay a makapagpadingt ten bggi tam sakay ten ispiritu tam. Sikapn tam a mabiyag a tehud a tunay a kabanalan sakay pggalang ten Diyos.
2: Atddan moy kami ti lugar ti pusu moyen. Maski nikan ay awan mi pinerhisyu, sinidaan oni pinagsamantalaan en deyaman dikomoy.
3: Kinagi ku iyd bakn a tnni hatulan kam nan kona ten kinagi ku tenhud a, mahal mi kam a tarud sakay magkaguman kitam ten kkkabiyag ay ten kkkatay.
4: Dikl en tiwala ku dikomoy, pirmi takam a ipagmadikl! Ten atanan a tttiisn mi a hirap, en mabati ku ay begsk ni isip; putat ti kasayaan i pusu kuwiday.
5: Dikona ked kami ti Macedonia, ay awan kami labi nakaimang. Ten atanan a pagkakataun ay nakaranas kami ti matindi a hirap, pgdusta nen awan hidi kaguman ten simbaan sakay nteng en mabati mi ten pusu mi.
6: Peru en tehud hidi a kalungkutan ay awan pabayan nen Diyos; pinasaya na kami ten kddemt ni Tito.
7: Sakay bakn la a en kddemt na en nangpasaya dikomi. Maski en kabaitan a ginamet moy dikona ay makasaya bi dikomi. Imbareta na bi a tunay dn sor moyid a ketank moy, en kalungkutan moy sakay pgmalasakit dikoku, kaya nadagdagan i kasayaan kuwidi.
8: Awan ku pagsisiyan en pgsulat ku dikomoy maski ni nakapangatd iyd ti kalungkutan dikomoy. Malungkutk ngani dikona natukuyan ku a nasaketan kam ti badit gapu ten sulat ku.
9: Nadid ay masayak dn gapu i kalungkutanid a iyud en ginamit nen Diyos tnni magsisi kam sakay adggan en kasalanan moy, kaya awan kam nepaduks gapu dikomi.
10: Gapu en kalungkutan a gubwat ten Diyos ay magbunga ti pgsisi sakay magbagu tnni maligtas. Peru en kalungkutan a gubwat ti munduwiday ay humayun ti kkkatay.
11: Ilingn moy ni nya en bunga nen kalungkutan a gubwat ten Diyos, nagin masikap kam sakay masigasig a ipeta moy a awan kam ti kasalanan tungkul ti bagayid a hidi iyud. Naiyamut kam ten sadili moy; sakay nagkahud ti banal a nteng. Naammaw kam ten kddemt ku, nagkahud ti malasakit, sakay ginustu moy a maparusaan en nagkasala! Impeta moy ten atanan a paraan a awan kam ti tukoy ti bagayid a hidi iyud.
12: Tukoy nen Diyos a en sulat ku dikomoy ay bakn a gapu ten tolay a nagkasala oni ten tolay a nakagamitan ti kasalanan, nan tnni metan moy ni sakonya en pgmalasakit moy dikomi.
13: Kaya en ginamet moy ay nakapangatd dikomi ti dikl a kasayaan.
: Sakay dikl en kasayaan mi gapu ten kasayaan a nabati ni Tito a nakaguman kam.
14: Ipagmadikl takam dikona, sakay awank bi napasaniki. Gapu en atanan nen kinagi ku dikomoy ay tatarudan, sakay napatunayan a tatarudan en atanan a kinkkagi ku knni Tito tungkul dikomoy.
15: Sakay mentras a maala-ala na en kssunud moy, lalu kam bi a magin mahal na. Sakay awan na bi malimunan en maganda a pngtanggap moy sakay pggalang dikona.
16: Sakay tunay kasayaan kuwidi gapu sikam ay mapagkatiwalaan ku.