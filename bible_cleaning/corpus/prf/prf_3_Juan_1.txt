1: Iyd a sulat ay gubwat ten tagapangasiwa nen simbaan.
: Para knni Gayo a mahal ku a amigu.
2: Mahal ku a Gayo, idasal ku a ked ka nakuwan ten maganda a kalagayan, sakay maganda a pmmamggi a kona ten biyag mu a ispirituwal a tukoy ku a ked ten maganda mu a kalagayan.
3: Tunay en kasayaan ku dikona dummemt en sangan a kkkapatkaka sakay imbareta di a siko ay matapat sakay talaga a nabiyag ayun ten katutuhanan.
4: Awan dn ti manglampas ten kasayaan ku ni mabareta ku a en anak ku hidi ay mabiyag ayun ten katutuhanan.
5: Mahal ku a amigu a Gayo, en pgserbi mu ten kkkapatkaka tam hidi maski ni awan mu hidi kilala ay iyud en mangpatunay a matapat ka.
6: Tehud a magbareta ten simbaan hddi tungkul ten pgmahal mu. Nakuwan ay tulungan mu hidi ten pangangailangan di ten pglakbay di, ten paraan a dapat a gamitn ten tagapagserbi hidi nen Diyos.
7: Gapu maglakbay hidi alang-alang knni Cristo sakay awan hidi tummanggap maski ni nyaman a tulung ten awan hidi mnnampalataya ten Diyos.
8: Dapat tam hidi a tulungan tnni makatulung kitam dikodi ten pngkalat di ten katutuhanan.
9: Nagsulatk ten simbaan peru awan tinenggi ni Diotrefes en kapangyariyan ku; en gustu na ay siya en tenggiyn moy a pinunu.
10: Kaya kangay ku han ay iluwas ku en atanan a ginggamet na: en kakabuliyan hidi a kinkkagi na a kontra dikomi. Sakay awan padi siya nasiyaan ti iyud, nan awan na pa tanggapn en kkkapatkaka tam hidi a dumemt, sakay bawalan na pa sakay ibutan ten simbaan en masor hidi a mangtanggap dikodi.
11: Mahal ku a amigu, dyan mu arign i halimbawaid a iyd a maduks. En arign mu ay en maganda, gapu en maggamet ti maganda ay anak nen Diyos; en maggamet ti maduks ay awan palla makatenggi ten Diyos.
12: Maganda en kinagi nen kakpalan tungkul knni Demetrio, sakay ketan iyd ten maganda na a ugali. Iyn bi i kkkagiyn miyid sakay tukoy mu a tatarudan iyd.
13: Makpalk pa nakuwan a kagiyn dikomu, peru awan ku dn isulat.
14: Umasak a awan dn magmalay ay magketa kita sakay magkauron.
15: Magkahud ka nakuwan ti kapayapaan.
: Kinumusta ka nen amigu tam hidi hddi. Ikumustak mu bi ten atanan a amigu tam hidi han.