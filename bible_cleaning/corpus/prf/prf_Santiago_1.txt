1: Iyd a sulat ay gubwat knni Santiago a tagapagserbi nen Diyos sakay nen Panginoon tam a ti Jesu-Cristo.
: Mkkumustak dikomoy a atanan a tolay nen Diyos a nekalat ti munduwiday.
2: Kkkapatkaka ku hidi, magsaya kam ni demttan kam ni nyaman a kalasi ni pagsubuk,
3: gapu tukoy moy dn a ni malampasan nen pnnampalataya moy en pagsubuk ay magbunga iyd ti katatagan.
4: Dapat kam a magpakatatag a hanggan ten katapusan tnni magin kompletu kam, awan magkulang ti nyaman.
5: Ni mangailangan kam ti karunungan ay mggid kam ten Diyos ta tdenan na kam. En Diyos ay masaya a mangatd ten bawat mggid.
6: Peru ni mggid kam ten Diyos ay dapat kam a maniwala a iyatd na en agidn moy sakay dyan kam magduda. Gapu en magduda ay kumn a en tagmk ten diget a ipadpad nen pars.
78: En tolay a kona haud a magduwwa-duwwa ti pggisipan ay awan dapat a umasa a iyatd nen Panginoon en agidn na.
9: Sikam a mnnampalataya hidi a pubri, dapat kam a magsaya ni itaas kam nen Diyos.
10: Kona bi ten mgkayaman hidi a mnnampalataya, dapat kam a magsaya ni ibaba kam nen Diyos. Gapu en kayamanan ti lutaiday ay kumn a en bulaklak nen lamon a malans
11: ni makagkag ten masinggit a sinag. Maragrag en bulaklak na sakay masida en ganda na. Kona labi hud en kkkasida nen mayaman mentras a mgpaposposn ten kayamanan na.
12: Pinagpala en matapat hidi ten pnnampalataya di maski ni magdanas hidi ti pagsubuk, gapu ni malampasan di dn en pagsubuk ay matanggap di a bilang piremyu en biyag a impangaku nen Diyos ten atanan a magmahal dikona.
13: Ni en essa a tolay ay natoksu ay dyan na kagiyn a, Tinoksuwk nen Diyos. Gapu en Diyos ay awan matoksu nen maduks sakay awan na bi toksuwn en deyaman para magkasala.
14: Matoksu en tolay ni sunudn na en mgkaduks a kagustuwan nen bggi na.
15: Kapag ni tinumubu en maduks a kagustuwan ten pusu nen tolay, ay magbunga iyd ti kasalanan. Ni lumagu en kasalanan ay magbunga iyd ti kamatayan.
16: Mahal ku hidi a kkkapatkaka dyan kam paloloku.
17: Atanan a mgkaganda a kaluub ay gubwat ten Diyos, gubwat ten Ama a nanglalang ten atanan a bagay a mangdemlag dilanget. Magbagu man i bagayid a hidi iyd, en Diyos ay awan magbabagu.
18: Ingkaluub nen Diyos a magin anak na kitam ten pamamag-itan nen upos nen katutuhanan, tnni magin pinakamahalaga kitam ten atanan a linalang na.
19: Pakatandaan moy iddi kkkapatkaka ku, magpakahusay kam a mgsanig, pagisipan moy pa bagu kam a magupos sakay dyan kam pagdaka a magsaranta.
20: Gapu ni maiyamut ka ay awan mu masunud en matuwid a kagustuwan nen Diyos.
21: Kaya adggan moy dn en atanan a mgkaduks a gamet. Magpakababa kam a pasakup ten Diyos sakay tanggapn moy en upos na a immula na ten pusu moy ta iyd en mngligtas dikomoy.
22: Ni sinanig moy la en Upos nen Diyos sakay awan moy inggamet ay linoku moy la en sadili moy.
23: Ni deyaman en ngsanig ten upos nen Diyos sakay awan na iyud ginamet ay kumn a en tolay a nggaspehu.
24: Kttapos na a ketan en sadili na, sakay kllakad na ay pagdaka na dn a kalimunan en idsura na.
25: Peru en tolay a tulos-tulos a magadal sakay sumunud ten Kautusan a awan ti kulang sakay mangpalaya ten tolay, ay hidi en pagpalan nen Diyos ten atanan a gamitn di. Hidi en sumunud ten nasanig di sakay awan makalimon.
26: Ni ten palagay mu ay relihiyoso ka peru awan mu mapugd en dila mu, ay lokuwn mu la en sadili mu, sakay awan ti kuwenta en relihiyon mu.
27: En rilihiyon a ibilang nen Diyos Ama a malinis sakay awan ti kapintasan ay kona hddi: en tumulung ten ulila hidi sakay ten bilu hidi ten kahirapan di, sakay en awan hidi mk-arig ten mgkaduks a gamet ti munduwiday.