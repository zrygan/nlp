1: Kkkapatkaka hidi, awan takam makauron a kona ten tolay hidi a tehud a Ispiritu. Kailangan a kaurunn takam a kona ten tolay a mabiyag palla ayun ten kagustuwan nen bggi, sakay anak palla ten pnnampalataya knni Cristo.
2: Gatas en inyatd ku dikomoy tenhud, bakn a maktug a makan, gapu awan moy palla iyud kaya. Peru hanggan nadid ay awan moy palla kaya,
3: gapu manaig palla dikomoy en kagustuwan nen bggi. I inggitan moyen sakay pamgdadema ay paketan a makamundu kam palla sakay mabiyag a ayun ten kagustuwan nen bggi.
4: Ni kagiyn nen essa a, Knni Pablowk, sakay en agum ay, Knni Apolosk, awan beman mangpatunay iyn a mabiyag kam palla ayun ten kagustuwan nen bggi?
5: Deya beman ti Apolos sakay deya ti Pablo? Tagapagserbi kami la nen Diyos a ginamit na tnni akitn kam a sumampalataya knni Cristo. Ginamet mi la a parehu en tungkulin a inyatd nen Panginoon.
6: Sikn en nagmula, ti Apolos en nagdilig, peru en Diyos en nagpatubu sakay nagpalagu.
7: Bakn a en nagmula oni en nagdilig en mahalaga nan en Diyos, gapu siya en magpatubu sakay magpalagu.
8: En mgmula sakay ten mgdilig ay parehu la a tarabahador, sakay balang essa ay tumanggap ti piremyu ayun ten ginamet na.
9: Sikami ay parehu a tarabahador nen Diyos, sakay sikam en mmmulaan na.
: Sikam bi ay bilay nen Diyos.
10: Ayun ten kabaitan nen Diyos dikoku, ay sikn en nngdtton ten pundasyon, kona ten essa a malalaki a mgbilay. Iba bi en mngtulos a mangtapos ten bilay. Peru dapat a magin maingat en balang essa,
11: gapu awan dn ti iba a pundasyon a maari a idtton maliban ten nedtton dn, awan ti agum nan ti Jesu-Cristo.
12: Tehud a nagpatakng ti bilay a naggamit ti gintu, silber, oni mahalaga a batu; tehud bi a naggamit ti kayu, lamon oni yaut.
13: Matukuyan en kalasi nen gamet nen balang essa ten Aldew nen Pghatul. Gapu mepeta ti Aldiwid a iyud ten pamamag-itan nen apoy ni nya a kalasi en ginamet nen balang essa.
14: Ni en impatakng ten dibabew nen pundasyon ay awan matutud, ay tumanggap ti piremyu en nngpatakng haud.
15: Peru ni matutud, ay mawanan siya ti piremyu. Maligtas ngani siya, kaya la ay kumn a nagdaman siya ti apoy.
16: Awan moy beman tukoy a templo kam nen Diyos sakay mgyan dikomoy en Ispiritu na?
17: Parusaan nen Diyos en deyaman a mangsida ten templo na. Gapu banal en templo nen Diyos, sakay sikam i templowid a iyn.
18: Dyan dayan nen deyaman en sadili na. Ni tehud a magakala a matalinu siya ayun ti munduwiday, ay aminn na a mangmang siya tnni magin tunay siya a marunung.
19: Gapu en karunungan ti munduwiday ay kamangmangan ten pangileng nen Diyos. Kona ten nakasulat, Dikppn na en mgkarunung hidi ten sadili di a kalokuwan.
20: Sakay nakagi pa a, Tukoy nen Panginoon a en isip nen mgkarunung hidi ay awan ti kuwenta.
21: Kaya dyan ipagmadikl nen deyaman en nagamet nen tolay. Atananid a iyd ay para dikomoy,
22: ti Pablo, ti Apolos, sakay ti Pedro, i munduwiday, en biyag, en kamatayan, en kasalukuyan, sakay en tamuwn; atananid a iyd ay para dikomoy.
23: Sakay sikam ay para knni Cristo, sakay ti Cristo bi ay para ten Diyos.