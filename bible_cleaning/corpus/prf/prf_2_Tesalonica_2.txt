1: Nadid, kkkapatkaka mi hidi, ten kssoli nen Panginoon tam a ti Jesus ay maipun kitam a tumagbu dikona kaya ipkkekagbi ku dikomoy a
2: dyan kam pagdaka a maguluwan oni mabalisa ni mabareta moy a dummemt dn en Aldew nen Panginoon. Dyan kam maniwala maski kagiyn di a iyd ay toldu oni hula, oni insulat mi.
3: Dyan kam padaya maski ni kndeya ten nyaman a paraan. Awan dumemt en aldew nen Panginoon mentras a awan mangyari en katapusan a pgribeldi kontra ten Diyos sakay en kllitaw nen Suwail a siguradu a mepahamak.
4: Kontran na en atanan a tenggiyn a diyos sakay en nyaman a sssamban nen tolay hidi, sakay itaas na en sadili na dikodi a atanan. Mggetnud siya ten Templo nen Diyos sakay magpakilala a siya en Diyos.
5: Awan moy beman natandaan? Kinagi ku dn iyud dikomoy dikona a kagumank moy palla.
6: Tukoy moy dn ni nya en mangpugd kaya awan palla iyd mangyari. Pumeta en Suwail kddemt nen netakda a panahun.
7: Kasalukuyan dn siya a maggamet ti lihim a kadukssan peru tehud palla a mangpugd dikona. Lumitaw la siya ni mawan dn en mangpugd dikona.
8: Kllitaw nen Suwail ay bunuwn siya nen Panginoon a ti Jesus ten pamamag-itan nen essa la a angs. Mawasak siya ten pamamag-itan nen makasili a demlag nen Panginoon.
9: Kllitaw nen Suwail ay tawid na en kapangyariyan ni Satanas. Gamitn na en atanan a kalasi ni pgdaya a himala sakay palatandaan hidi.
10: Gamitn na en atanan a kalasi ni pangluloku para ten tolay hidi a mepahamak, maligtas nakuwan hidi kaya la tinanggiyan di a mahaln sakay tanggapn en katutuhanan.
11: Kaya pinabayan hidi nen Diyos a maloku sakay maniwala ten kakabuliyan.
12: Maparusaan hidi a atanan, gapu ginustu di a maggamet ti maduks embes a maniwala ten katutuhanan.
13: Kkkapatkaka mi hidi a mahal nen Panginoon, dapat kami a pirmi a magpasalamat ten Diyos gapu dikomoy. Kaguman kam ten dipalongu na hidi a pinili tnni pagkaluuban ti kaligtasan ten pamamag-itan nen kapangyariyan nen Banal a Ispiritu a mangpabanal dikomoy ten pamamag-itan nen pnniwala moy ten katutuhanan.
14: Dinulaw kam nen Diyos ten pamamag-itan nen Maganda a Bareta a impakapospos mi dikomoy tnni makabahagi kam ten kaluwalhatian nen Panginoon tam a ti Jesu-Cristo.
15: Kaya kkkapatkaka ku hidi, magpakatatag kam ten katutuhanan a intoldu mi dikomoy, ayun ten pngngaral mi sakay sulat mi hidi dikomoy.
16: Paraparan kam nakuwan nen Panginoon tam a mismu a ti Jesu-Cristo sakay nen Diyos a Ama tam a nangmahal dikotam, sakay ten pamamag-itan nen kabaitan na ay nangatd dikotam ti awan magbabagu a begsk isip sakay matibay a pag-asa.
17: Magkahud kam nakuwan ti begsk ni isip tnni mepahayag moy sakay magamet en atanan a maganda.