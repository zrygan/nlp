1: Bagu ku a tapusn i sulat kuwidi ay gustu ku a kagiyn dikomoy kkkapatkaka ku hidi, a magsaya kam ten Panginoon. Awank magsasawa a mngruway a isulat dikomoy bagayid a hidi iyd a nesulat ku dn tenhud, para labi iyd ten kapiyyaan moy.
2: Magingat kam ten tolay hidi a kumn a isip hayup, masssorn hidi a maggamet ti maduks, sakay ipilit di a kailangan en pgturi.
3: Alalahann moy a bakn a hidi en tatarudan a turi nan sikitam, gapu samban tam en Diyos ten pamamag-itan nen Ispiritu na sakay ked knni Cristo Jesus en kasayaan tam. Awan kitam magtiwala ten pgturi sakay ten agum pa hidi a serimonya a ipppasunud di.
4: Sabagay tehudk a sapat a dahilan para mangtttawid ti hidi iyd a serimonya. Ni isipn nen deyaman a tehud siya a katuwiran a magtiwala ti hidi iyd a gamet ay mas laluwk dn.
5: Tinuriyk ten kawalu a aldew sapul ten neenak ku. Sikn ay Hebreo, tunay a Israelita, sakay gubwat ten lahi ni Benjamin. Ni kssunud ten kautusan a sssunudn nen Judio hidi en pgguronan, sikn ay Pariseo.
6: Gapu ten sigasig ku a sumunud, ay inusig ku en simbaan. Ni ten pagkamatuwid ayun ten kssunud ten Kautusan ay awan ti mepintas dikoku.
7: Peru en bagay hidi a imbilang ku tenhud a pakinabang ay imbilang ku nadid a awan ti kabuluhan, alang-alang knni Cristo.
8: Imbilang ku dn a awan ti kuwenta en atanan a bagay bilang kapalit nen mas lalu a mahalaga, en pkkatenggi knni Cristo Jesus a Panginoon ku. En atanan a bagay ay imbilang ku dn a basura tnni makao ku la ti Cristo,
9: sakay mkpagkaessa dikona. En pagkamatuwid ku ay bakn a ten pamamag-itan nen pgsunud ten Kautusan, nan ten pnnampalataya knni Cristo, iyd ay gubwat ten Diyos ten pamamag-itan nen pnnampalataya.
10: En gugustu ku nadid ay makilala ti Cristo ti hustu, maranasan en kapangyariyan nen kkkabiyag na a ruway, mkbahagi ten tinggd na a hirap sakay pumarehu dikona pati ten kkkatay na,
11: ten pag-asa a mabiyagk bi a ruway.
12: Awan ku kagiyn a nagamet ku dn en bagay hidi a gustu ku a gamitn oni awank dn makagamet ti kasalanan. Kaya pakapilitn ku a matanggap en piremyu a siya en dahilan nen pngdulaw ni Cristo Jesus dikoku.
13: Kkkapatkaka ku hidi, awan ku ipalagay a natanggap ku dn i piremyuwid a iyd. Nan en gggamitn ku nadid ay limunn en nakalipas sakay gamitn ku en atanan a kaya ku para mademt en tamuwn ku.
14: Kaya magtulos-tulosk a tamu ten hangganan tnni matanggap ku en piremyu, a awan ti agum nan en pngdulaw nen Diyos dikoku para ten biyag dilanget ten pamamag-itan ni Cristo Jesus.
15: Kona han i dapatid a magin ugali tam a mgkatatag dn ti pnnampalataya. Peru ni en agum dikomoy ay iba en ugali di ay ilinaw iyd nen Diyos dikomoy.
16: Mahalagaid ay itulos-tulos tam la en gggamitn tam nadid.
17: Kkkapatkaka ku hidi, arignnk moy, sakay magadal kam ten mangunonud hidi ten halimbawa a impeta mi dikomoy.
18: Kona ten pirmi ku kkkagiyn dikomoy, sakay nadid ay isanget ku a ruwayn, makpal a mabiyag nadid a bilang kadima nen kudus ni Cristo.
19: Kapahamakan sangpttn diyid gapu diyusn diyid ay en kagustuwan nen bggi di. Ipagmadikl di pa en bagay hidi a dapat nakuwan a ikasaniki di, sakay en pppospusn di dlla ay en bagay hidi ti munduwiday.
20: Peru dilanget i tatarudanid a banuwan tam. Kaya tunay en kasayaan tam a maguray ten Tagapagligtas tam, en Panginoon a ti Jesu-Cristo a gubwat dilanget.
21: Kddemt ni aldewid a iyud, ay palitan na en bggi tam a pangluta ti maluwalhati a kona ten bggi na, gamitn na en kapangyariyan a mangsakup ten atanan a bagay.