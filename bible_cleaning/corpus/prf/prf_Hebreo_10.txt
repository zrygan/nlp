1: En Kautusan ay mage-aninu la, bakn a tatarudan a letratu nen mgkaganda a bagay a dumemt. Awan iyd mangpabanal ten umadeni hidi ten Diyos a magalay ti pare-parehu kada taon.
2: Ta ni napatawad dn ngani en umadeni hidi ten Diyos ten pamamag-itan nen pggalay di, ay awan dn nakuwan hidi ti ikabalisa a kasalanan di. Sakay awan dn nakuwan hidi magalay a ruway.
3: Peru iyud a pggalay di a kada-taon en mngpaisip ten kasalanan di hidi.
4: Gapu en digi nen toro hidi sakay nen kambing hidi ay awan ti kaaariyan a makapangibut ten kasalanan nen tolay hidi.
5: Kaya ngani a dikona dinumibbbi ti Cristo ti munduwiday ay kinagi na ten Diyos a,
: En alay hidi a hayup ay awan mu gustu,
: kaya inhanda mu en bggi ku para magin alay.
6: Awan ka minasaya ten alay hidi a tinutud sakay ten alay hidi a para ten kasalanan.
7: Kaya kinagi ku a, Kedk hddi, Diyos ku, a mangtupad ten kaluuban mu,
: Ayun ten nesulat ten Kasulatan a tungkul dikoku.
8: Kinagi ni Cristo a sala nen Diyos en alay hidi sakay en hayup hidi, en handug hidi a tutudn, sakay en handug hidi a para ten kasalanan, maski ni ayun iyd ten Kautusan.
9: Sakay kinagi na pa a, Kedk hddi a mangtupad ten kaluuban mu. Inibutan nen Diyos en purumeru a handug sakay pinalitan na ten handug ni Cristo.
10: Gapu ten pngsunud ni Jesu-Cristo ten kaluuban nen Diyos, kaya nalinis en kasalanan tam ten pamamag-itan nen pnghandug na ten sadili na a bggi. Pumensan na la iyd a ginamet, sakay awan dn kailangan a ruwayn.
11: Balang padi ay tumakng a magserbi ten altar a aldew-aldew. Mggaalayn hidi ti pare-parehu la a awan bi makapangibut ti kasalanan.
12: Peru nagalay ti Cristo ti pumensan la para ten kasalanan, kttapos ay naghari siya a kaguman nen Diyos.
13: Maguray siya haud hanggan mapasuku nen Diyos dikona en kadima na hidi.
14: Kaya, ten pamamag-itan nen pumensan la a pggalay na, ay pinagin-banal na hidi a awan ti katapusan en lininis na hidi.
15: Pinatunayan bi iyd nen Banal a Ispiritu dikotam. Purumeru ay kinagi na a,
16: Iddi en magin kasunduwan ku dikodi
: kddemt ni aldewid a hidi iyud, kagi nen Panginoon
: Idtton ku ten pusu di en utus ku hidi,
: sakay isulat ku ten isip di.
17: Sakay kinagi na pa a, Kalimunan ku dn en kasalanan di hidi sakay en mgkaduks di hidi a gamet.
18: Gapu napatawad dn en kasalanan hidi, kaya awan dn kailangan a magalay para ti kasalanan.
19: Ni konahud kkkapatkaka ku hidi, malaya kitamon a makasddp ten Lugar a Kabanal-banalan gapu ten kkkatay ni Jesus.
20: Nangbukas siya ti bigu a dilan sakay iyd a dilan ay makapangatd ti biyag para dikotam, dilan a diretsu hanggan ten dilipot nen kortina, iyd ay ten pamamag-itan nen bggi na.
21: Sakay gapu tehud kitam a dakila a Padi a mamahala ten tolay hidi nen Diyos.
22: Umadeni kitam ten Diyos a tehud a katapatan sakay matibay a pnnampalataya dikona, malinis en konsensiya, sakay bggi a naugasan ten malinis a dinom.
23: Magpakatibay kitam ten pag-asa tam a awan magduwwa-duwwa, gapu matapat en nangaku dikotam.
24: Sakay pagsikapan tam a mapabegsk en balang essa ten pgmahal ten kaparehu, sakay ten pggamet ti maganda.
25: Sakay dyan moy pabayan en pggipun-ipun a kona ten gamet nen agum. Nan pabegskkn moy en isip nen balang essa, lalu dn nadid a ketan tamon a adeni dn en kddemt nen Panginoon.
26: Ni magtulos-tulos kitam padi ten pagkakasala kttapos a matukuyan tam sakay matanggap en katutuhanan, ay awan dn ti alay para mapatawad en kasalanan tam.
27: Nan mauray dllaid ay en makanteng a pademt a pghatul, sakay en magdalabadab a apoy a mangtutud ten kadima hidi nen Diyos.
28: Ayun ten patunay nen duwwa oni tllu a tistigu, en sumuway ten Kautusan ni Moises ay awan ti habag a bunuwn.
29: Sakonya a dggi ti palagay moyid i parusaid nen tolay manginsultu ten Anak nen Diyos, sakay en awan mangpahalaga ten digi na a nangpatibay ten kasunduwan sakay nangpabanal dikona, sakay ten awan mnggalang ten makkkagbiyn a Ispiritu?
30: Gapu matenggi tam en nngkagi ti kona hddi, Sikn en gumanti; sikn en magparusa. Sakay kinagi na bi a, Hatulan nen Panginoon en tolay na hidi.
31: Makanteng a tarud a mahatulan nen biyag a Diyos!
32: Isipn moy en nangyari dikomoy tenhud, dikona a pkkatanggap moy ten Maganda a Bareta. Nagdanas kam ti makpal a kahirapan peru awan kam nadaig.
33: Ni mensan, ay insultuwn di kam sakay pahirapan ten atubengn nen kakpalan. Sakay ni mensan ay mkpagtiis kam ten agum a magdanas ti kona labi hud.
34: Nkpagtiis kam ten pghirap nen nepiresu hidi. Sakay tinanggap moy a tehud a kasayaan dikona inagew di en ari-ariyan moy, gapu tukoy moy a tehud kam a mas mgkaganda sakay awan mawan a ari-ariyan a nelaan dikomoy.
35: Kaya dyan moy pabayan a mawan en pnnampalataya moy, ta ked han en dikl a piremyu.
36: Kailangan a magtiis kam, tnni masunud moy en kaluuban nen Diyos sakay matanggap moy en impangaku na.
37: Gapu nakagi ten kasulatan a,
: Badit dlla a panahun, en pademt ay dumemt dn,
: awan dn siya magmamalay.
38: En matapat hidi a tagapagserbi ku ay mabiyag a tehud a pnnampalataya,
: peru ni adggan na en pnnampalataya na, ay awan ku siya kasayaan.
39: Peru awan kitam kabilang ten umadg hidi sakay mepahamak, nan ten tehud hidi a pnnampalataya ten Diyos sakay maligtas.