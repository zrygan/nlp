1: Iyd a sulat ay gubwat dikoku a ti Simon Pedro a tagapagserbi sakay apostol ni Jesu-Cristo.
: Para dikomoy a atanan a tummanggap ti pnnampalataya a mahalaga a tarud a kona ten pnnampalataya mi. Gubwat iyd ten makatarungan a Diyos sakay Tagapagligtas tam a ti Jesu-Cristo.
2: Idasal ku a mabiyag kam nakuwan ten sagana a kabaitan nen Diyos a awan ti kapantay sakay ten kapayapaan na, ten pamamag-itan nen pkkatenggi moy ti hustu ten Diyos sakay knni Jesus a Panginoon tam.
3: Ten pamamag-itan nen kapangyariyan nen Diyos ay natanggap tamon en atanan a bagay tnni magkahud kitam ti biyag a maka-diyos. Iyd ay ten pamamag-itan nen pkkatenggi tam knni Jesus, siya labi en nangdulaw dikotam tnni mkbahagi ten karangalan na sakay kabaitan na.
4: Intdenan kitam nen Diyos ti mgkataas sakay mgkahalaga a pangaku, tnni makabahagi kitam ten kalikasan na, ni magkakonahud ay makaiwas kitam ten mgkahalay a kagustuwan ni munduwiday.
5: Kaya pagsumikapan moy a idagdag ten pnnampalataya moy en kabaitan; ten kabaitan moy ay idagdag moy en karunungan;
6: ten karunungan moy ay idagdag moy en pgpugd ti sadili; ten pgpugd moy ti sadili ay idagdag moy en katatagan; ten katatagan moy ay idagdag moy en pagkamaka-Diyos;
7: ten pagkamaka-Diyos moy ay idagdag moy en pgmalasakit ten kapatkaka moy; ten pgmalasakit moy ay idagdag moy en pgmahal.
8: Hidi iyd en katangian hidi a kailangan a palaguwn ten biyag moy. Tnni en pkkatukoy moy ten Panginoon tam a ti Jesu-Cristo ay magin kapaki-pakinabang sakay makabuluhan.
9: Peru en awan ti hidi iyd a katangian ay kumn a burk a nakalimon a pinatawad dn ten kasalanan na hidi.
10: Kkkapatkaka ku hidi, kailangan a gamitn moy en atanan a makaya moy tnni mapatunayan moy a sikam ay dinulaw sakay pinili nen Diyos. Ni kona had i gamitn moyid ay awan kam melisi ten pnnampalataya moy.
11: Ni magkonahud ay magkahud kam ti karapatan a makasddp ten awan ti katapusan a kahariyan nen Panginoon tam sakay Tapagapagligtas a ti Jesu-Cristo.
12: Kaya maski tukoy moy dn iyd a katutuhanan sakay matibay kamon ti hidi iyd, ay pirmiyk la a magpaala-ala dikomoy.
13: Para dikoku ay tama la a lukagn ku en kaisipan moy tungkul ti bagayid a hidi iyd mentras a biyagk palla.
14: Tukoy ku a awank dn magmalay ti biyagid a iyd ayun ten impakapospos nen Panginoon tam a ti Jesu-Cristo dikoku.
15: Kaya gamitn ku en atanan tnni masigudu ku a maala-ala moy i bagayid a hidi iyd ni awank dn.
16: Nadid, tungkul ten pngpakapospos mi dikomoy ten makapangyariyan a kssoli nen Panginoon tam a ti Jesu-Cristo ay awan kami nagrarmmat, gapu netan mi a mismu en kadakilaan na.
17: Dikona parangalan siya nen Diyos a Ama ay nasanig mi en boses a gubwat ten dakila a kaluwalhatian dilanget a kinagi na, Iyd en mahal ku a Anak a kasayaan ku a tarud.
18: Kaguman kami ni Jesus ten banal a bukid dikona a nasanig mi en boses a gubwat dilanget.
19: Kaya iyd en mangpatunay a tarud ngani en impakapospos nen propeta hidi. Kaya dapat moy a paniwalaan en kinagi di gapu kumn iyd a simbuwan a magdemlag ten madiklm a lugar hanggan a dumemt en aldew a kssoli nen Panginoon. Kumn siya a en talang-umaga a mangdemlag ten isip moy.
20: Peru pakatandaan moy iddi, awan ti makapngpaliwanag a gubwat ten sadili na la a isip ten hula hidi ten banal a Kasulatan.
21: Gapu en hula nen propeta hidi ay bakn a gubwat ten isip la nen tolay, nan ten pamamag-itan nen pggiyya nen Banal a Ispiritu ay kinagi di en mensahi a gubwat ten Diyos.