1: Mahal ku hidi a kkkapatkaka, kaduwwa ku dn iddi a sulat dikomoy. Ten duwwa ku a sulat ay nagsikapan ku a ipaala-ala dikomoy en sangan a bagay tnni magkahud kam ti malinis sakay tama a pggisipan.
2: Gustu ku a ipaala-ala dikomoy en kinagi nen banal hidi a propeta tenhud sakay en utus nen Panginoon sakay Tagapagligtas a gubwat ten apostol hidi.
3: Purumeru ten atanan ay dapat moy a maintendiyan a ten dimudyan a aldew ay lumitaw en tolay hidi a mgkahalay ti biyag, sakay pagtawaan di kam.
4: Kagiyn di a, Awan beman a impangaku ni Cristo a soli siya? Hdya dn siya? Ngkatay dlla en ninunu tam hidi ay awan la ti pagbabagu sapul dikona a lalangn i munduwiday!
5: Awan ti halaga dikodi en katutuhanan a linalang nen Diyos en langet ay ten luta ten pamamag-itan nen upos na. Linalang na en luta ten dinom sakay ten pamamag-itan nen dinom.
6: Dinom labi en nangsida na ti munduwiday dikona a nagdilobyu.
7: Ten kapangyariyan bi nen Upos nen Diyos ay nakapirmi la en luta sakay en langet hidi tnni tutudn na kddemt nen aldew nen pghatul sakay pgparusa ten mgkaduks hidi a tolay.
8: Kkkapatkaka ku hidi, dyan moy kalimunan i bagayid a iddi, ten pangileng nen Panginoon ay parehu la en saldew ay ten sanglibu a taon sakay en sanglibu a taon ay parehu la ten saldew.
9: Awan pabayan nen Panginoon en impangaku na, a kona ten isipn nen agum. Nan tarudid ay gustu na a makapagsisi en atanan, gapu awan na gustu a mepahamak en deyaman.
10: En kssoli nen Panginoon ay kona ten kddemt nen mgtakaw. Kddemt ni Aldewid a iyud ay bigla a mawan en langet a kasabay nen mabegsk a maggalungogung. Matutud en aldew, en bulan sakay en biton hidi, i lutaidi sakay en atanan a ked had ay mawan.
11: Nadid, ni konahd i mangyariyid ten atanan a bagay ten katapusan a aldew ay dapat a mabiyag kamon a tehud a kabanalan sakay sumunud ten kagustuwan nen Diyos
12: alay tam a maguray ten kddemt na. Gamitn tamon en makaya tam tnni alistu a dumemt i Aldewid a iyud, aldew a pngtutud sakay pngtunaw nen Diyos ti munduwiday gapu ten matindi a init.
13: Peru umasa kitam ten impangaku nen Diyos dikotam a bigu a langet sakay bigu a luta, katarungan i umiralid haud.
14: Kaya nadid kkkapatkaka ku hidi, alay tam a maguray ay pilitn tam a pirmi a maganda en gamet tam ten pangileng nen Diyos tnni magkahud kitam ti kapayapaan.
15: Isipn moy dlla en pasensiya nen Panginoon, intdenan na kam padi ti pagkakataun a maligtas. Kona labi han en insulat nen kapatkaka tam a ti Pablo, ayun ten karunungan a impagkaluub nen Diyos dikona.
16: Ten atanan nen sulat na hidi ay pirmi a kona hddi paala-ala naid. Tehud a sangan a bahagi ten sulat na hidi a mahirap a intendiyn a pakahuluganan ti liwat nen tolay hidi a mangmang sakay mangpuript ten tama. Kona labi hud en gggamitn di ten agum hidi a bahagi nen Kasulatan, kaya mismu a hidi en mngpahamak ten sadili di.
17: Sikam a kkkapatkaka ku hidi a makatukoy dn ti bagayid a iyd. Dapat kam a magingat tnni awan kam maakit nen tolay hidi a mgtoldu ti liwat, tnni awan kam mesina ten maganda moy a kalagayan.
18: Sikapn moy a lumagu ten kagbi sakay karunungan nen Panginoon sakay Tagapagligtas tam a ti Jesu-Cristo. Kao na en kapuriyan a awan ti katapusan! Amen.