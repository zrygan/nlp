1: Kinagi pa ni Jesus ten disepulus na hidi, Sikn en tatarudan a ponan nen ubas sakay en Ama ku en mggalaga.
2: Kttoln na en balang pinget a awan magbunga sakay kttulan na sakay linisan en balang pinget a magbunga tnni lalu pa a magbunga ti makpal.
3: Malinis kamon gapu ten upos hidi a kinagi ku dikomoy.
4: Manatili kam dikoku sakay manatiliyk dikomoy. Awan makapagbunga en pinget a awan manatili a nakakabit ten ponan. Kona bi hud i mangyariyid, awan kam makapagbunga ni awan kam manatili dikoku.
5: Sikn en ponan nen ubas, sikam en pinget hidi. En manatili dikoku sakay manatiliyk bi dikona ay makapagbunga ti makpal. Gapu awan kam ti magamet ni nakahiwalay kam dikoku.
6: En awan manatili dikoku ay kona ten pinget hidi a ibut sakay magmadi. En kona hidi haud a pinget ay puronn sakay tutudn.
7: Ni manatili kam dikoku sakay manatili dikomoy en upos ku hidi, ay iyatd ku dikomoy nyaman en agidn moy.
8: Maparangalan en Ama ni magbunga kam ti makpal, ni konahud en mangyari ay mepeta moy a sikam ay disepulus ku.
9: Mahal takam a kona ten pgmahal nen Ama dikoku. Manatili kam ten pgmahal ku.
10: Ni sssunudn moy en utus ku hidi ay manatili kam ten pgmahal ku. Kona dikoku, sssunudn ku en utus hidi nen Ama ku, kaya nanatiliyk ten pgmahal na.
11: Kinagi ku hidi iyd a bagay dikomoy tnni makabahagi kam bi ten kasayaan ku, sakay magin kompletu en kasayaan moy.
12: Iddi en utus ku: magmahalan kam a kona ten pgmahal ku dikomoy.
13: Awan ti pgmahal a mas higit pa ten pgmahal nen essa a tolay a nng-alay ten biyag na para ten amigu na.
14: Amigu takam ni sssunudn moy en utus ku hidi.
15: Awan takamon dulawn a alipin gapu awan tukoy nen alipin en gggamitn nen amu na. Nan, dulawn takamon a amigu gapu kinagi ku dn dikomoy en atanan a nasanig ku ten Ama ku.
16: Bakn a sikam en nangpili dikoku. Sikn en nangpili dikomoy sakay inutusan takam tnni magbunga kam ti makpal sakay en bunga moy ay manatili. Ni magkakonahud ay nyaman a agidn moy ten Ama ten pamamag-itan nen ngaran ku ay iyatd na dikomoy.
17: Kaya iddi en utus ku dikomoy: magmahalan kam.
18: Ni maiyamut dikomoy i munduwiday ay dapat moy a matukuyan a naiyamut dn iyd dikoku bagu a sikam.
19: Ni kabilang kam ti munduwiday ay mahaln di kam. Peru awan kam kabilang dikodi, nan pinili takam a gubwat dikodi.
20: Tandaan moy en kinagi ku dikomoy a awan ti alipin a mas higit ten amu na. Ni inusigk di ay usign di kam bi. Sakay ni sinunud di en utus ku ay sunudn di bi en kagiyn moy.
21: Usign di kam gapu ten pnnampalataya moy dikoku sakay gapu awan di tukoy en nangutus dikoku.
22: Ni awank ummangay hddi sakay nangaral dikomoy ay awan nakuwan hidi ti kasalanan. Peru nadid ay awan hidi ti merason ten kasalanan di.
23: Ni deyaman en maiyamut dikoku ay maiyamut bi ten Ama ku.
24: Ni awank nanggamet ten atubengn di ti himala a awan nagamet ni maski deyaman ay awan nakuwan hidi ti kasalanan. Peru maski ni netan di dn en himala hidi a ginamet ku ay maiyamut padi hidi dikoku sakay ten Ama ku.
25: Ti ginamet diyid a iyd ay natupad en nesulat ten Kautusan a: Maiyamut hidi dikoku a awan ti dahilan.
26: Peru en Tagagiyya en Ispiritu nen katutuhanan ay umangay hddi a gubwat ten Ama. Paangayn ku siya hddi a gubwat ten Ama, sakay siya en magpatunay tungkul dikoku.
27: Sakay dapat kam bi a magpatunay tungkul dikoku gapu kaguman takamon sapul pa ten sapul.