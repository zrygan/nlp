1: Iyd a sulat ay gubwat knde Pablo, Silas, sakay Timoteo.
: Para ten simbaan ti Tesalonica, ten pinili hidi nen Diyos Ama sakay nen Panginoon a ti Jesu-Cristo.
2: Magkahud kam nakuwan ti pagpapala sakay kapayapaan a gubwat ten Diyos a Ama tam sakay ten Panginoon a ti Jesu-Cristo.
3: Kkkapatkaka mi hidi, dapat kami la a pirmi a magpasalamat ten Diyos gapu dikomoy. Gapu tulos-tulos a tumatag en pnnampalataya moy knni Cristo, sakay lalu a lumagu en pgmahalan moy ten balang essa.
4: Kaya ipagmadikl mi kam ten a atanan nen simbaan nen Diyos, tungkul ten pgtiis moy sakay pnnampalataya, maski ni magdanas kam ti makpal a pggusig sakay kahirapan.
5: Iyd i mangpatunayid a makatarungan en pghatul nen Diyos, sakay gamitn na kam a karapatdapat ten kahariyan na a siya en dahilan nen pgtiis moy.
6: Gamitn nen Diyos en tama, pahirapan na en mangpahirap hidi dikomoy.
7: Sakay sikam a mghahirapn nadid ay paraparan na, kona bi hud dikomi. Gamitn iyd ni Jesu-Cristo a Panginoon tam ten kssoli na a gubwat dilanget, kaguman en anghel na hidi a makapangyariyan.
8: Dumemt ti Jesus a napalebutan ti magdalabadab a apoy, parusaan na en atanan a awan tumenggi ten Diyos sakay en awan sumunud ten Maganda a Bareta nen Panginoon tam a ti Jesus.
9: En parusa dikodi ay awan ti katapusan a kapahamakan, mehiwalay hidi ten Panginoon sakay ten dakila na a kapangyariyan.
10: Mangyari iyn ten aldew a kddemt na tnni tanggapn na en papuri a gubwat ten pinili na hidi sakay parangal nen atanan a summampalataya dikona. Kaguman kam haud gapu tinanggap moy en Maganda a Bareta a impakapospos mi dikomoy.
11: Kaya pirmi mi kam a ipagdasal a nakuwan ay magin karapatdapat kam ten dulaw nen Diyos. Sakay ten tulung nen kapangyariyan na ay magamet moy en mgkaganda hidi a bagay a gustu moy a gamitn gapu ten pnnampalataya moy.
12: Ni magkakonahud ay maparangalan moy en Panginoon a ti Jesus, sakay parangalan na kam bi, ayun ten kabaitan nen Diyos sakay nen Panginoon tam a ti Jesu-Cristo.