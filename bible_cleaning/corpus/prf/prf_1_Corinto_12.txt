1: Nadid, kkkapatkaka ku hidi, tungkul ten kaluub hidi nen Banal a Ispiritu, ay gustu ku a magkahud kam ti tama a kaalaman.
2: Tukoy moy a dikona awan kam palla mnnampalataya, ay naniwala kam ten diyos-diyosan hidi a awan bi makapagupos.
3: Kaya gustu ku a mapospusan moy a awan ti tolay a igiyya nen Ispiritu nen Diyos a magkagi a, Sumpan ti Jesus! Sakay awan bi makagi nen deyaman a, Panginoon ti Jesus, ni awan igiyya nen Banal a Ispiritu.
4: Tehud a iba-iba a ispirituwal a kaluub. Peru eessa la en Ispiritu a mngkaluub ti hidi iyd.
5: Tehud a iba-iba a paraan ni pgserbi, peru eessa la en Panginoon a pagserbiyan.
6: Tehud a iba-iba a kakayanan ten pgserbi, peru eessa la en Diyos a mangatd ti kakayanan ten tolay hidi a magserbi.
7: En balang essa ay natdenan ti kaluub a paketan a ked dikona en Ispiritu para ten kapiyyaan nen agum.
8: En agum dikotam ay napagkaluuban ti kakayanan a magupos ti mensahi ni karunungan. En agum ay napagkaluuban ti katalinuwan. Peru eessa la a Ispiritu en nngkaluub ti hidi iyd.
9: Iyud labi a Ispiritu en nngkaluub ten agum ti pnnampalataya ten Diyos, sakay ten agum ay en kapangyariyan a magpapiyya ten tehud hidi a saket.
10: Tehud a pinagkaluuban dikodi ti kapangyariyan a maggamet ti himala; tehud bi a pinagkaluuban ti kakayanan a magpahayag ti mensahi a gubwat ten Diyos, sakay tehud bi a pinagkaluuban ti kakayanan a makatukoy ni nya a kaluub en gubwat ten Ispiritu, sakay ni nya en bakn. Tehud bi a pinagkaluuban ti kakayanan a makapagupos ten iba-iba hidi a upos, sakay ten agum ay magpaliwanag ti hidi iyud a upos.
11: Peru essa la a Ispiritu en manggamet ti atananid a iyd sakay magbahagi ten iba-iba a kaluub ten balang essa, ayun ten kagustuwan na.
12: Ti Cristo ay kona ten essa a bggi a tehud a makpal a bahagi. Maski binuu ni iba-iba a bahagi, ay nanatili a eessa a bggi.
13: Atanan tam, magin Judio oni Hentil sakay alipin man oni malaya, ay nabinyagan ten eessa a Ispiritu tnni magin essa a bggi. Atanan tam ay pinainom ti eessa a Ispiritu.
14: En bggi ay binuu ni makpal a bahagi, bakn a essa la a bahagi.
15: Mara ni kagiyn nen bsset a, Baknnk a lima, kaya awank bahagi nen bggi, awan beman kabahagi siya nen bggi?
16: Mara ni kagiyn nen bngbng a, Baknnk a mata, kaya awank bahagi nen bggi, awan beman kabahagi siya nen bggi?
17: Ni purus a mata dlla en buu a bggi, konya dn a makasanig? Ni purus a bngbng dlla en buu a bggi, konya dn a makaarub?
18: Peru inayus nen Diyos en balang bahagi nen bggi ayun ten kaluuban na.
19: Ni en atanan a bahagi ay pare-parehu, ay awan iyn makagi a essa a bggi.
20: Peru tatarudanid ay makpal a bahagi, peru eessa la a bggi.
21: Kaya awan makagi nen mata ten lima a, Awan taka kailangan, kumona bi ten ulu, awan na makagi ten bsset a, Awan taka kailangan.
22: Ti katunayan na, en bahagi hidi a kumn a mgkahina ay siya pa en mas kailangan.
23: Sakay en bahagi hidi nen bggi a ten palagay tam a awan mahalaga ay tdenan tam ti halaga. En bahagi hidi a awan masiyadu a maganda ay siya en dapat tam a pagandan ti hustu.
24: Awan dn iyd kailangan a gamitn ten agum a bahagi nen bggi tam a talaga a maganda dn. Dikona inayus nen Diyos en bggi tam, ay inatddan na ti higit a karangalan en bahagi hidi a awan masiyadu a marangal,
25: tnni awan magkahud ti kampi-kampiyan, nan mgmalasakitan en balang essa.
26: Ni en essa a bahagi ay masaketan, atanan di ay masaketan. Ni en essa a bahagi ay maparangalan, atanan di ay masaya.
27: Sikam a atanan en eessa a bggi ni Cristo, sakay balang essa dikomoy ay bahagi nen bggi na.
28: Nngdtton en Diyos ten simbaan ti purumeru, ay apostol hidi; kumaduwwa, ay propeta hidi, sakay kumatllu, ay maistu hidi. Nngdtton bi siya ti makagamet hidi ti himala, makapagpapiyya hidi ti tehud a saket, tagatulung hidi, tagapangasiwa hidi, sakay makapagupos hidi ti iba-iba a upos.
29: Awan atanan ay apostol, propeta oni maistu. Awan atanan ay naatddan ti kakayanan a makagamet ti himala,
30: magpapiyya ten tehud a saket hidi, makapagupos ti iba-iba upos oni mgpaliwanag ti hidi iyud a upos.
31: Kaya pagsikapan moy a gustuwn en kaluub hidi a mas mahalaga.
: Sakay nadid ay itoldu ku dikomoy en awan ti kaparehu ten atanan.