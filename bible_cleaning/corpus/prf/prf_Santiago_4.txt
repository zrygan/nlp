1: nya nagsapulanid nen pamgdadema moy? Awan beman en mgkaduks moy hidi a kagustuwan a mamgdadema ten pusu moy?
2: Masor kam ten sari-sari a bagay peru awan moy maalap, kaya maski mamunu kam basta maalap moy la en gustu moy. Gapu ten kkkasor moy ten bakn moy a kao ay mamgdadema kam. Kaya awan moy maalap en gustu moy ay gapu awan kam mggid ten Diyos.
3: Peru ni mggid kam ten Diyos ay awan kam makatanggap gapu maduks en ked ten isip moy, sakay gustu moy la a masunud en mgkaduks moy hidi a kagustuwan.
4: Sikam a awan tapat ten Diyos! Awan moy beman tukoy a en amigu ni munduwiday ay kadima nen Diyos? En tolay a masor a mk-amigu ti munduwiday ay kadima di en Diyos.
5: Dyan moy isipn a awan ti serbi en ked ten kasulatan a, Sasala nen Ispiritu a inyatd nen Diyos dikotam a tehud siya a kaagew ten pgmahal tam.
6: Tunay ti kadikl en kagbi nen Diyos dikotam, kona ten nakasulat a, Kalaban nen Diyos en hambug hidi peru kagbiyan na en magpakababa hidi.
7: Kaya magpasakup kam ten Diyos. Labanan moy en diyablo sakay adeyuwan na kam.
8: Umadeni kam ten Diyos, sakay umadeni siya dikomoy. Magpakalinis kamon ten biyag moy sikam a makasalanan hidi! Sikam a pabagu-bagu ti isip ay baguwn moy dn en sadili moy.
9: Magluksa kam sakay magsanget; palitan moy en pgtawa moy ti pgsanget sakay en kasayaan moy ti kalungkutan.
10: Magpakababa kam ten atubengn nen Panginoon sakay itaas na kam.
11: Kkkapatkaka ku hidi, dyan moy pintasan en kaparehu moy. En magpintas oni humatul ten kapatkaka na ay pinintasan na sakay hinatulan en Kautusan. Sakay ni hatulan mu en Kautusan ay bakn ka dn a tagasunud nen Kautusan nan tagahatul na ka dn.
12: Deya ka para manghatul ten kaparehu mu a tolay? En Diyos en nanggamet ten Kautusan sakay siya bi en tagahatul. Siya la en tehud a kapangyariyan a magligtas sakay magparusa.
13: Sanign moy i kagiyn kuwiday, sikam a mgkagi ti kona hddi, Nadid oni ni ilaw ay angay kami ti essa a banuwan. Magsataon kami haud a magnigosyu tnni kumita kami ti dikl a halaga.
14: Awan moy tukoy ni nya i mangyariyid ten biyag moy ni ilaw. En biyag moy ay kumn la a asok a saglit a magbuu sakay awan magmalay ay mawan.
15: Dapat ay kona hddi i kagiyn moyid, Ni kagustuwan nen Panginoon a mabiyag kami padi ay itulos mi en balak mi.
16: Peru magmadikl kam sakay maghambug. Liwat iyn!
17: En awan manggamet ten tama a tukoy na a dapat na a gamitn, ay magkasala.