1: Iyd a sulat ay gubwat knde Pablo ay ti Timoteo a alipin ni Cristo Jesus.
: Para ten atanan nen taga-Filipos a tolay nen Diyos a nkpagkaessa knni Cristo Jesus, sakay ten pinunu hidi kona bi ten katulung di hidi a mangasiwa ten simbaan.
2: Pagpalan kam nen Diyos a Ama tam sakay nen Panginoon a ti Jesu-Cristo ti kapayapaan.
3: Pirmiyk a magpasalamat ten Diyos kada maisip takam.
4: Tunayk ti saya kada idasal takam a atanan.
5: Magpasalamatk gapu ten kttulung moy dikoku ten pgpakapospos ten Maganda a Bareta sapul ten purumeru a aldew a hanggan nadid.
6: Siguraduwn ku dikomoy a en maganda a gamet a sinapulan nen Diyos dikomoy, ay tapusn na a hanggan ten Aldew nen kssoli ni Cristo Jesus.
7: Mahal takam a tarud, kaya dapat la a pahalagaan takam ti kona hddi. Gapu nagin kaguman takam ten tungkulin a inyatd nen Diyos dikoku, mentras a patunayan ku en Maganda a Bareta sakay ibahagi maski nadid a pumppiresuwk.
8: Tukoy nen Diyos a en kkkaammaw ku dikomoy ay kona ti kadikl ten pgmahal ni Cristo Jesus dikomoy.
9: Idddasal ku a en pgmahal moy ay tulos-tulos a lumagu a tehud a karunungan sakay pggintendi,
10: tnni mapili moy en pinakamahalaga. Ni magkakonahud, kddemt ni Cristo ay demttan na kam a malinis, sakay awan ti kapintasan.
11: Sakay en biyag moy ay maputat ti mgkaganda a katangian a gubwat knni Jesu-Cristo, para ten karangalan sakay kapuriyan nen Diyos.
12: Kkkapatkaka ku hidi, gustu ku a matukuyan moy a en nangyari dikoku ay nakatulung ti dikl ten kllawak nen Maganda a Bareta.
13: Kaya natukuyan nen atanan a guwardiya ten palasyu sakay nen agum pa hidi a ked hddi, a sikn ay nepiresu gapu tagapagserbiyk ni Cristo.
14: Sakay en kakpalan ten kkkapatkaka hidi ay mas tummibay en tiwala di ten Panginoon, kaya lalu a binumegsk en isip di a awan ti nteng a ipangaral en upos nen Diyos.
15: Ipangaral ngani nen agum ti Cristo gapu la ten inggit di sakay pkpgtatalu, peru en agum ay mangaral a tehud a katapatan.
16: Gamitn di iyd gapu ten pgmahal, tukoy di a nakapiresuwk gapu ten pgpatunay ku ten Maganda a Bareta.
17: Mangaral en agum peru awan ti katapatan, nan gapu la ten makasadili di a kagustuwan, gustuwk di la a pasaketan mentras a pumppiresuwk.
18: Peru awan la iyn a atanan dikoku, ikasaya ku pa ngani. Mahalagaid ay mepangaral ti Cristo, tapat man oni awan.
: Essa ku paid a ikasaya,
19: ay en pag-asa ku a balang aldew, gapu ten dasal moy hidi sakay ten tulung nen Ispiritu ni Jesu-Cristo ay makaluwask ti pgpiresuwanidi.
20: En gugustu ku sakay asaan ku ay awank magkulang ten tungkulin ku, nan ten atanan a pagkakataun lalu dn nadid ay magkahudk ti begsk isip. Tnni ten pamamag-itan ku, mabiyag man oni matay ay mapapuriyan ku ti Cristo.
21: Gapu para dikoku, biyag kuwidi ay para knni Cristo. Ni matayk ay mas higit pa en pakinabang ku.
22: Peru ni biyagk ay makagamitk padi ti mgkaganda a bagay, kaya awan ku tukoy ni hdya i piliyn kuwid.
23: Mahirap a magpili ten duwwa a bagay. Gustu kuwid ay matay dn tnni makaguman ku dn ti Cristo, gapu iyd i mas magandaid para dikoku.
24: Peru para ten kapiyyaan moy ay mas maganda ni manatiliyk palla a biyag.
25: Kaya siguraduwk a mabiyagk padi sakay makaguman moy, tnni matulungan takam a makapagtulos-tulos a tehud a kasayaan ten pnnampalataya moy.
26: Tnni ni makagumank moy dmman a ruway ay magkahud kam ti katuwiran a mepagmadikllk moy ten biyag moy a tehud a pkpagkaessa knni Cristo Jesus.
27: Kaya ngani kkkapatkaka ku hidi, en mahalaga ay mabiyag a ayun ten Maganda a Bareta ni Cristo. Tnni makasoliyk man han oni awan, ay nakasiguraduwk a manatili kam a matatag ten eessa a layunin. Sakay mamagkakaguman kam ten pkpaglaban para ten pnnalig ten Maganda a Bareta.
28: Dyan kam manteng ten kadima moy hidi, gapu iyd i palatandaanid a mepahamak hidi sakay sikam ay maligtas, gapu en Diyos i mangatddid dikomoy ti katagumpayan.
29: Gapu intdenan na kam ti karapatan a magserbi knni Cristo, bakn la a manalig dikona, nan magtiis bi para dikona.
30: Kaguman takamon ten pkpaglaban a netan moy a ginamet ku tenhud pa, sakay kona ten nabareta moy a hanggan nadid ay gggamitn ku padi.