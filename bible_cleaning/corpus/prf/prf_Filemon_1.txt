1: Iyd a sulat ay gubwat knni Pablo a piresu alang-alang knni Cristo Jesus, sakay gubwat bi knni Timoteo a kapatkaka tam.
: Para iyd knni Filemon a mahal mi a kapatkaka sakay kaparehu mi a tagapagserbi.
2: Sakay para bi ten mnnampalataya hidi a mgsimba ten bilay mu, sakay ten kapatkaka tam a bbbi a ti Apia, sakay knni Arquipo a kaparehu tam a magserbi ten Panginoon.
3: Pagpalan kam nakuwan nen Diyos a Ama tam sakay nen Panginoon tam a ti Jesu-Cristo ti kapayapaan.
4: Kapatkaka a Filemon, kada a magdasalk ay pirmiyk a magpasalamat ten Diyos gapu dikomu.
5: Gapu nabareta ku en tungkul ten pnnampalataya mu ten Panginoon a ti Jesus sakay en pgmahal mu ten atanan a tolay nen Diyos.
6: Mentras a ipakapospos mu en tungkul ten pnnampalataya mu ten agum, ay idasal ku a matukuyan di en atanan a pagpapala a inyatd ni Cristo dikotam.
7: Kapatkaka ku, en pgmahal mu ay makapasaya sakay makapabegsk dikoku. Gapu dikomu ay pinasaya mu en tolay hidi nen Diyos.
8: Nadid Filemon, bilang kapatkaka knni Cristo ay maari taka a utusan ni nya en dapat mu a gamitn.
9: Peru gapu mahal taka, kaya mkkekagbiyk dikomu. Gamitn ku iyd gapu sikn a ti Pablo a inutusan ni Cristo Jesus sakay nadid ay nakapiresu gapu dikona,
10: sikn ay mkkekagbi para knni Onesimo a anak ku ti pnnampalataya, gapu mentras a pumppiresuwk ay nagin amak na ti pnnampalataya.
11: Tenhud ay awan ka ti pakinabang dikona, peru nadid ay makatulung dn siya dikomu sakay dikoku.
12: Pasoliyn ku ti Onesimo dikomu maski ni ikalungkut ku iyd ti hustu.
13: Gustu ku nakuwan a mgyan pala siya dikoku alay ku a pumppiresu gapu ten pngngaral ku ten Maganda a Bareta, tnni matulungank na gapu awan ka.
14: Peru awan ku gustu a sapilitan la en kttulung mu dikoku, nan gustu kuwid ay en buu mu a pusu. Kaya awan ku gustu a magarikad mentras a awan ka pumayag.
15: Palagay kuwidi ay neadeyu ti Onesimo dikomu ti sabadit a panahun tnni kssoli na dikomu ay makaguman mu dn siya a awan ti katapusan.
16: Nadid ay mas mahigit dn siya ten essa a alipin, gapu mahal tamon siya a kapatkaka. Mahalaga siya dikoku, peru mas mahalaga siya dikomu gapu bakn mu la siya a alipin nadid nan kapatkaka mu pa ten Panginoon.
17: Ni tenggiynnk mu a kaguman mu a tagapagserbi, ay tanggapn mu ti Onesimo a kona ten pgtanggap mu dikoku.
18: Ni tehud siya a ginamet a maduks dikomu oni tehud siya a utang, ay sikn dlla i singirn muwid.
19: Sikn a mismu a ti Pablo i nagsulatid hddi: sikn i mangbayadid dikomu. Peru dyan mu nakuwan kalimunan a nakilala mu ti Cristo gapu dikoku.
20: Kaya kapatkaka ku, pasayannk mu bilang kapatkaka mu knni Cristo alang-alang ten Panginoon, pagustuwank mu nakuwan ti agidn kuwidi dikomu.
21: Siguraduwk a gamitn mu en inagid ku dikomu, sakay mas higit pa haud.
22: Sakay pnghandak mu ti pgyanan ku gapu umasak a tbbign nen Diyos en dasal moy a atanan a makasoliyk han dikomoy.
23: Kumusta ka kan kagi ni Epafras, kaguman ku siya a pumppiresu gapu knni Cristo Jesus.
24: Mkkumusta bi de Marcos, Aristarco, Demas sakay ti Lucas a kkkagumann ku.
25: Pagpalan kam nakuwan nen Panginoon tam a ti Jesu-Cristo.