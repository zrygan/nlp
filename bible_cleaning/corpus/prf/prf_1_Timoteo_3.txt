1: Tatarudan i kakagiyanid a iddi: Ni deyaman en masor a magin tagapangasiwa ten simbaan, ay masor ti maganda a tungkulin.
2: Kaya ngani a en essa a tagapangasiwa ay kailangan a awan ti kapintasan; essa la ti kabinga, makabetu a magpugd ten sadili na, maingat, kagalang-galang, mgpatulos ten bilay na, sakay mahusay a magtoldu.
3: Awan siya lasinggeru, awan marahas, nan mahinahun; awan mkkidima sakay awan mapagmahal ti pilak.
4: Kailangan a mahusay siya a mamahala ten sadili na a pamilya, igalang sakay sunudn nen anak na hidi.
5: Gapu konya na a mapangasiwaan ti maayus en simbaan nen Diyos ni awan na meayus en sadili na a pamilya?
6: Kailangan a nalay dn siya a mnnampalataya; gapu ni awan, ay bakay magin hambug siya sakay mepahamak a kona ten diyablo.
7: Essa pa, ay kailangan a igalang siya nen awan hidi mnnampalataya tnni awan siya mapintasan sakay awan maekrutan nen diyablo.
8: Nadid, para ten tumulung hidi ten tagapangasiwa ay dapat bi a magin kagalang-galang, tapat ten kinagi na, awan hidi mglasing, sakay awan sakim ti pilak.
9: Kailangan a matapat hidi ten pnnampalataya sakay tehud hidi a malinis a konsensiya.
10: Kailangan a purbaan pa hidi, sakay ni mapatunayan a karapatdapat hidi, ay maari dn hidi a idtton a katulung nen tagapangasiwa.
11: Kona labi hud, en bbbi hidi a katulung nen tagapangasiwa ay dapat a magin kagalang-galang, awan mametmet, mapagpugd sakay matapat ten atanan a bagay.
12: En katulung hidi nen tagapangasiwa ay dapat a essa la ti kabinga, sakay mapangalagaan na ti maayus en anak di hidi sakay en pamilya di.
13: En katulung hidi nen tagapangasiwa a tapat ti tungkulin ay igalang nen atanan, sakay magkahud hidi ti buu a tiwala a makapagpahayag tungkul ten pnnampalataya knni Cristo Jesus.
14: Umasak a awan dn magmalay ay magketa kita. Peru insulat ku dn dikomu hidi iyd a toldu,
15: tnni mara awank man makademt a pagdaka ay tukoy mu dn en dapat a ugali nen tolay a kabilang ten pamilya nen Diyos a biyag, ten simbaan a adigi sakay pundasyon nen katutuhanan.
16: Awan matanggiyan en dakila a lihim nen rilihiyon tam
: nehayag siya dikona nagin tolay,
: pinatunayan nen Ispiritu a matuwid, sakay netan nen anghel hidi.
: Nepangaral ten Hentil hidi,
: pinaniwalaan nen atanan, sakay indisunu dilanget.