1: Maliwanag en kinagi nen Ispiritu a ten dimudyan hidi a aldew ay adggan nen agum en pnnampalataya di. Sumunud hidi ten madaya hidi a ispiritu sakay ten toldu nen dimonyo hidi.
2: I tolduwid a hidi iyd ay ipakalat nen tolay hidi a mgkabuli sakay en konsensiya di hidi ay awan dn makabati.
3: Ibawal di en pkkabinga sakay en pgkan ten agum hidi a kalasi ni pagkain. Peru hidi iyd a pagkain ay linalang nen Diyos tnni kann a tehud a pasalamat nen mnnampalataya hidi sakay makatukoy ten katutuhanan.
4: En atanan a linalang nen Diyos ay maganda, awan ti dapat a ibilang a maduks; nan dapat a tanggapn a tehud a pasalamat
5: gapu lininisan hidi iyd nen upos nen Diyos sakay nen pgdasal.
6: Ni hidi iyd a toldu ay itoldu mu ten kkkapatkaka hidi ti pnnampalataya ay magin mahusay ka a tagapagserbi ni Cristo Jesus. Sakay tulos-tulos ka bi a palaguwn nen Diyos ten pamamag-itan nen toldu hidi a tungkul ten pnnampalataya sakay ten maganda a adal a unonudn mu.
7: Dyan mu pagsayangan ti odas en awan hidi tatarudan a istorya nan pagsikapan mu a sanayn en sadili mu a magin maka-diyos.
8: Tehud a pakinabang ten pggarsisyu, peru en pgsikap a magin maka-diyos ay pakinabangan ten atanan a paraan, gapu tehud iyd a pangaku bakn la a ten biyag nadid, nan hanggan ten biyag a pademt.
9: Tatarudan i kakagiyanid a iddi sakay dapat a paniwalaan nen atanan.
10: Kaya ngani a magsumikap kitam sakay magtiyaga gapu en pag-asa tam ay ked ten biyag a Diyos a Tagapagligtas nen atanan a tolay, lalu dn ten mnnampalataya hidi.
11: Itoldu mu sakay pasunud i atananid a iyd.
12: Dyan mu pabayan a imemenos di ka gapu ti kaanakan muwen. Nan magin halimbawa ka ten mnnampalataya hidi: ten pggupos mu, ugali, pgmahal, pnnampalataya, sakay malinis a kkkabiyag.
13: Mentras a awank han, ay ibasa mu en Kasulatan ten atubengn nen katolayan, ten pngngaral sakay pgtoldu mu.
14: Dyan mu pabayan en kaluub nen Banal a Ispiritu a inyatd dikomu ten dikona a magupos en propeta hidi sakay itupu dikomu nen pinunu hidi nen simbaan en lima di.
15: Igamet mu hidi iyd sakay paglaanan mu ti panahun tnni metan nen atanan en kllagu mu.
16: Bantayan mu en ararikad mu sakay en pgtoldu mu. Itulos-tulos mu a gamitn i bagayid a hidi iyd tnni maligtas ka, sakay en mgsanig hidi dikomu.