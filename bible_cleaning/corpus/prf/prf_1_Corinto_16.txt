1: Nadid, tungkul bi ten pgpuron ti itulung ten kkkapatkaka ti Judea, ay gamitn moy iyud a kona ten kinagi ku ten simbaan hidi ti Galacia.
2: Kada purumeru a aldew nen simba, mngbukud en balang essa ti bahagi nen kinita na, sakay ipunn na iyud para awan dn kailangan a magagid pa ti tulung kddemt ku han.
3: Kddemt ku han, atddan ku ti sulat en tolay hidi a piliyn moy tnni mangtawid ten tulung moy ti Jerusalem.
4: Sakay ni kailangan a angayk bi haud, ay mkkuyugk dikodi.
5: Angayk han kggubwat ku ti Macedonia, gapu naplanu ku a rumoyot haud.
6: Magmalayk han sakay bakay hddk dn han a mangmyan, tnni matulungank moy ten balang angayan ku.
7: Awan ku gustu a rumoyotk la han; nan gustu ku a magmalay ti sabadit, ni kaluuban nen Panginoon.
8: Peru en planu ku ay mgyan ti Efeso hanggan ten aldew ni Pentecostes.
9: Tehud a maganda a pagkakataun hddi para ten pgserbi tam, maski ni makpal a humadlang.
10: Kddemt han ni Timoteo, ay ipeta moy dikona en maganda moy a pgtanggap tnni pumapayapa en kaluuban na, gapu siya ay kaparehu ku a magserbi ten Panginoon.
11: Dyan moy siya imemenos, nan tulungan moy tnni makasoli siya hddi a tehud a kapayapaan, gapu orayn ku siya a kaguman nen kkkapatkaka hidi.
12: Tungkul bi ten kapatkaka tam a ti Apolos, inuron ku siya ti maganda a angay bumisita han a kaguman en agum a kkkapatkaka. Peru awan palla siya makaangay han nadid. Saka dlla ni tehud dn a pagkakataun.
13: Magin handa kam sakay magpakatatag ten pnnampalataya moy. Magpakatapang kam sakay magpakatibay.
14: En atanan a gggamitn moy ay gamitn moy a tehud a pgmahal.
15: Kkkapatkaka ku hidi, tukoy moy a en pamilya ni Estefanas en dipalongu a nakakilala ten Panginoon ti Acaya; sakay inlaan di en sadili di a magserbi ten tolay hidi nen Diyos. Ipkpgguron ku dikomoy
16: a magpasakup kam ten kona hidi dikodi, sakay ten deyaman a kaguman di a magpakahirap a magserbi.
17: Masayak ten kddemt de Estefanas, Fortunato, sakay ti Acaico, gapu gamitn di en awan moy magamet para dikoku.
18: Hidi en nangpabegsk dikoku, a kona bi dikomoy. Pakahalagaan moy en kona hidi han a kalasi ni tolay.
19: Kumustan kam nen mnnampalataya hidi ti Asia. Kumustan kam bi de Aquila ay ti Priscila, sakay nen kkkapatkaka hidi a mggipun-ipun ten bilay di ten ngaran nen Panginoon.
20: Kumustan kam bi nen atanan a kkkapatkaka hddi.
: Mamgkumustaan kam bilang mattkaka knni Cristo.
21: Sikn a ti Pablo en mismu a nngsulat ti iyd a pgbati.
22: Sumpan en deyaman a awan ti pgmahal ten Panginoon!
: Marana tha Dumemt ka dn nakuwan, Panginoon mi!
23: Pagpalan kam nakuwan nen Panginoon tam a ti Jesus.
24: Magkahud kam nakuwan a atanan ten pgmahal ku, ten ngaran ni Cristo Jesus.