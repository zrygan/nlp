1: Sikitam a mgkabegsk ti pnnampalataya, ay tulungan tam en mgkahina hidi ti pnnampalataya. Bakn a en pangsadili tam la a kasayaan isipn tamid.
2: Pagsikapan tam a atanan a gamitn en para ten kapiyyaan nen kaparehu tam a mnnampalataya tnni bumegsk en pnnampalataya na.
3: Gapu maski ti Cristo ay awan naghangad ti pangsadili na a kasayaan, nan linimon na iyud; kona ten nakasulat a, Sikn en nakaranas ten pngnginsultu di dikomu.
4: nyaman a nesulat tenhud, ay nesulat para kumabetu kitam, tnni ten pamamag-itan nen pgtiis sakay ten pgpabegskkan ti isip a gubwat ten kasulatan, ay magkahud kitam ti pag-asa.
5: Ipagkaluub nakuwan nen Diyos, a mngngatd dikotam ti katatagan sakay begsk isip, a mabiyag kam a tehud a pamgkakaessa, ten pgsunud ten halimbawa ni Cristo Jesus.
6: Ni magkakonahud ay magkaessa kam a magpuri ten Diyos sakay Ama nen Panginoon tam a ti Jesu-Cristo.
7: Ni konya kam a masaya a tinanggap ni Cristo ay tanggapn moy bi en balang essa tnni mapapuriyan moy en Diyos.
8: Kagiyn ku dikomoy, ti Cristo ay nagserbi ten Judio hidi tnni patunayan a en Diyos ay tapat, sakay tumttupad ten pangaku na hidi ten ninunu di hidi.
9: Sakay tnni en Hentil hidi ay magpuri bi ten Diyos gapu ten habag na. Kona ten nakasulat a,
: Kaya puriyn taka ten atubengn nen Hentil hidi,
: en karangalan mu ay ikansiyon ku,
: en ngaran mu ay samban ku.
10: Kinagi na bi a,
: Magsaya kam, Hentil hidi, a kaguman nen banuwan na!
11: Sakay kinagi na a ruway,
: Puriyn moy en Panginoon, sikam a Hentil hidi,
: atanan a bansa ay magpuri dikona!
12: Indagdag pa ni Isaias,
: Tehud a meenak ten lahi ni Jesse,
: tnni maghari ten Hentil hidi,
: siya en magin pag-asa di.
13: Putatn kam nakuwan nen Diyos a pggubwatan ni pag-asa, ti kasayaan sakay kapayapaan ten pamamag-itan nen pnnampalataya moy dikona, tnni tulos-tulos a lumagu en pag-asa moy ten pamamag-itan nen kapangyariyan nen Banal a Ispiritu.
14: Kkkapatkaka, maniwalak a tarud a sikam a mismu ay putat ti kabaitan sakay sapat a karunungan, kaya matolduwan moy en balang essa.
15: Konapamanhud, ti sulatid a iddi ay nagbegsk isipk a paalalahanan takam tungkul ten sangan a bagay. Ginamet ku iyd gapu ten kabaitan nen Diyos dikoku,
16: tnni magin tagapagserbi ni Cristo Jesus bilang padi ten Hentil hidi. Ipangaral ku dikodi en Maganda a Bareta nen Diyos tnni magin alay hidi a makasaya dikona, gapu hidi ay pinagin-banal dn nen Banal a Ispiritu.
17: Gapu knni Cristo Jesus, en mepagmadikl ku ay en pgserbi ku ten Diyos.
18: Awank ti pinangahasan a ipagmadikl ni awan en ginamet ni Cristo tnni maakit en Hentil hidi a sumunud ten Diyos ten pamamag-itan ku, ten pamamag-itan nen upos sakay gamet ku,
19: ten tulung nen himala sakay makataka a bagay, sakay ten pamamag-itan nen kapangyariyan nen Ispiritu nen Diyos. Kaya impangaral ku en Maganda a Bareta tungkul knni Cristo ten buu a lugar, sapul ti Jerusalem hanggan ti Ilirico.
20: En gustu ku ay ipangaral iyd ten lugar hidi a awan palla ti tukoy knni Cristo, tnni awank mngpatakng ten pundasyon dn nen agum.
21: Gapu kona hddi en nakasulat,
: Makakilala en awan palla nakabareta tungkul dikona.
: Makaintendi en awan palla nakasanig tungkul dikona.
22: Iyn dahilanid ni bakin a awank metulo-tulos a angay han dikomoy.
23: Peru nadid a tapos dn en tarabahu ku ti lugarid a iddi, sakay ta nanalay ku dn a gustu a makaangay han,
24: ay asaan ku a mamgkaketa kitam krroyot ku han a paangay ti Espanya. Asaan ku bi a tulungank moy a makademt haud kttapos tam a mamggagum ti sabadit a panahun.
25: Peru nadid a kasalukuyan ay patamuwk ti Jerusalem tnni itugn ku en tulung para ten kkkapatkaka hidi haud.
26: Gapu ginustu nen taga-Macedonia hidi sakay taga-Acaya a magpatawid ti tulung para ten mgkahirap a kkkapatkaka ti Jerusalem.
27: Masaya hidi a nanggamet ti iyud, sakay talaga ngani a dapat di a gamitn. Gapu en Hentil hidi ay nabahagiyan ten pagpapala hidi a ispirituwal nen Judio hidi, dapat la a tulungan di en Judio hidi ten pamamag-itan nen pagpapala di hidi a materyal.
28: Kaya pkketugn ku ti tulungiday hidi ten kkkapatkaka tam ti Jerusalem, ay rumoyotk han kangay ku ti Espanya.
29: Maniwalak a kangay ku han ay tawid ku en masagana a pagpapala ni Cristo.
30: Ipkpgguron ku dikomoy, kkkapatkaka hidi, alang-alang ten Panginoon tam a ti Jesu-Cristo sakay ten pgmahal nen Ispiritu, a tulungank moy ten pamamag-itan nen buu a pusu a pgdasal para dikoku.
31: Ipagdasal moy a maligtask ten taga-Judea hidi a awan sumampalataya sakay tanggapn nakuwan nen kkkapatkaka ti Jerusalem en pgserbi ku dikodi.
32: Ni magkakonahud, ni kaluuban nen Diyos ay masayak a dumemt han sakay makaimang a kaguman moy.
33: Makaguman moy nakuwan en Diyos a pggubwatan ni kapayapaan. Amen.