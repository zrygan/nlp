1: Tukoy tam a kapag nasida dn en tolda a pppgyanan tam nadid, a gustu naid a kagiyn ay en bggi tam a makaluta, ay tehud a bilay dilanget a awan masisida, essa bilay a ginamet nen Diyos bakn a nen tolay.
2: Mgdadadaingn kitam mentras a ked kitam ti iyd a bggi, sakay tunay en sor tam ten bilay a makalanget,
3: tnni mara mabihisan kitamon ti iyd ay awan kitam kedemttan a eklas.
4: Mentras a mgyan kitam palla ti iyd a tolda, ay maghirap sakay mgdadadaingn, bakn a gapu gustu tam a adggan en bggi tam a makaluta, nan gustu tam a mabaduwan ti bggi a makalanget. Tnni magkakonahud, en biyag tam a tehud a katapusan ay mapalitan ti biyag a awan ti katapusan.
5: En Diyos a mismu en nnghanda dikotam para ti iyd a pgbagu, sakay impagkaluub na dikotam en Ispiritu bilang katunayan a iyd ay matupad.
6: Kaya pirmi a mabegsk en isip tam. Tukoy tam a mentras ked kitam palla ti makaluta a bggi, ay awan kitam makasddp ten bilay a inhanda nen Panginoon.
7: Gapu nabiyag kitam ayun ten pnnampalataya ten Panginoon, sakay bakn a ten bagay hidi a ketan.
8: Mabegsk ngani en isip tam a iwarak en bggi tam a puwestu tam nadid, tnni makaguman tamon en Panginoon.
9: Kaya nadid, en gugustu tam ay magin makasaya dikona, maski ni ked kitam ti makaluta a bggi oni ked kitamon dikona.
10: Gapu sikitam a atanan ay umatubeng ten pghatul ni Cristo, sakay tumanggap ti kapalit nen ginamet tam, maganda man oni maduks, dikona ked kitam palla ti lutaiday.
11: Kaya ngani, gapu tehud kami a nteng ten Panginoon, ay sikapn mi a akitn en tolay hidi a sumoli dikona. Tukoy nen Diyos en tunay mi a pagkatolay, sakay inasaan ku bi a tunayk moy a kilala.
12: Bakn a gapu gustu mi a ipagmadikl a ruway dikomoy en sadili mi, nan gustu mi a atddan mi kam ti katuwiran tnni mepagmadikl moy kami, tnni konahud ay matbbig moy en tolay hidi a awan ti mepagmadikl nan en bagay hidi a pangluwas sakay bakn a tunay a pagkatolay.
13: Ni kumn kami a nasidaan ti isip, iyud ay alang-alang ten Diyos. Sakay ni sikami ay matinu, iyud ay para ten kapiyyaan moy.
14: En pgmahal ni Cristo en maghari dikomi, gapu masiguradu mi a tehud a essa a natay para ten atanan, kaya en atanan ay mebilang dn a patay.
15: Natay siya para ten atanan tnni en biyag hidi nadid ay awan dn mabiyag para ten sadili di, nan para knni Cristo a natay sakay nabiyag a ruway para dikodi.
16: Kaya nadid, en pangileng tam ten atanan a tolay ay bakn a ayun ten pangileng nen tolay. Ten dipalongu ay konahud en pkkatenggi tam knni Cristo, peru nadid ay bakn dn.
17: Kaya ni nkpagkaessa dn knni Cristo en essa tolay, ay essa dn siya a bigu a linalang. Awan dn en dati na a pagkatolay napalitan dn ti bigu.
18: En Diyos en nanggamet ti atananid a iyd. Ten pamamag-itan ni Cristo, imbilang na kitam a amigu bakn dn a kadima, sakay pinili na kami tnni en agum hidi a tolay ay magin amigu na bi.
19: En gustu na a kagiyn, ay ten pamamag-itan ni Cristo, en tolay hidi ay imbilang nen Diyos a amigu, sakay kinalimunan na dn en kasalanan di hidi. Sakay sikami bi en indtton na a mgbareta.
20: Kaya sikami ay inutusan ni Cristo; en Diyos a mismu en mkpgguron dikomoy ten pamamag-itan mi. Mkpgguron kami dikomoy alang-alang knni Cristo; a pabagu kam ten Diyos a magin amigu bakn a kadima.
21: Awan nagkasala ti Cristo, peru gapu dikotam, siya ay nebilang a makasalanan tnni ten pamamag-itan na ay magin matuwid kitam ten atubengn nen Diyos.