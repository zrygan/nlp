1: En balang essa ay dapat a pasakup ten pinunu hidi nen gubiyernu, gapu awan ti gubiyernu a awan gubwat ten Diyos, sakay en Diyos en nngtatag ti hidi iyd.
2: Kaya ngani, en lumaban ten gubiyernu ay kumalaban ten intalaga nen Diyos; sakay parusaan hidi.
3: En pinunu hidi ay awan dapat a kantingan nen tolay a mggamet ti maganda. En mggamet la hidi ti maduks en dapat a manteng. Ni sala mu a manteng ten pinunu hidi, ay maggamet ka ti maganda, sakay puriyn di ka.
4: Hidi ay tagapagserbi nen Diyos para ten kapiyyaan moy. Peru ni maggamet ka ti maduks, ay dapat ka a manteng gapu tehud hidi a kapangyariyan a magparusa. Tagapagserbi hidi nen Diyos, a magparusa ten mggamet hidi ti maduks.
5: Kaya ngani, dapat a magpasakup kam dikodi, bakn la a tnni awan kam maparusaan, nan alang-alang dn bi ten konsensiya moy.
6: Iyn bi i dahilanid ni bakin a magbayad kam ti buwes. En pinunu hidi nen gubiyernu ay tagapagserbi nen Diyos sakay iyd en tungkulin di.
7: Iyatd moy ten balang essa en dapat a para dikona. Magbayad kam ti buwes ten dapat a buwisan; igalang moy en dapat a igalang sakay puriyn en dapat a papuriyan.
8: Dyan kam magkahud ti sagutin ten deyaman, maliban ten sagutin a magmahalan kam ten balang essa, gapu en magmahal ten kaparehu na a tolay ay sumunud ten Kautusan.
9: En utus hidi a kona ten, Dyan ka mangalunya, dyan ka mamunu, dyan ka magtakaw, dyan mu gustuwn a makao mu en kao nen agum, sakay en nyaman a utus a kona ti hidi iyd ay mabuu a atanan ti eessa a utus, Mahaln mu en kaparehu mu a kona ten pgmahal mu ten sadili mu.
10: En magmahal ay awan maggamet ti maduks ten deyaman, kaya en pgmahal ay pgtupad ten Kautusan.
11: Gamitn moy iyd, gapu tukoy moy a panahun dn para lumukag kam. En pgligtas dikotam ay mas adeni dn nadid nan ten dikona a magsapul kitam a sumampalataya ten Panginoon.
12: Mglalilipas dn en gibi sakay adeni dn a dumemlag. Iyemang tamon a mggagamitn ti kona ten gamet nen tolay hidi a ked ten kadiklmman sakay magin handa kitamon a mabiyag ten demlag.
13: Mabiyag kitam ti tama a kkkabiyag a kona ten tolay hidi a mabiyag ten demlag. Adeyuwan tamon en magulu a pgsaya sakay pglasing, kalaswaan sakay kahalayan, pkpgdadima sakay kkkainggit.
14: En Panginoon a Jesu-Cristo i paghariyn moyid ten biyag moy sakay dyan moy sunudn en hilig hidi nen bggi.