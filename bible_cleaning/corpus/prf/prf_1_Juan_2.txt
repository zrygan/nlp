1: Anak ku hidi, insulat ku hidi iyd dikomoy tnni awan kam magkasala. Peru ni deyaman en magkasala ay tehud Mgsurug dikotam ten Ama. Siya ay ti Jesu-Cristo, en matuwid.
2: Ti Cristo en alay para ten kapatawadan nen kasalanan hidi, bakn la en kasalanan tam hidi, nan pati en kasalanan nen atanan a tolay.
3: Nakasiguradu kitam a matenggi tam en Diyos ni sssunudn tam en utus na hidi.
4: Ni deya en magkagi a, Kilala ku siya, peru sumuway labi ten utus na hidi ay mabuli sakay awan dikona en katutuhanan.
5: Peru en sumssunud ten upos nen Diyos ay mahal na a tarud en Diyos. Iyd en pakatukuyan tam a ked kitam dikona.
6: Ni deyaman en magkagi a nkpagkaessa siya ten Diyos ay dapat a mabiyag a kona ten kkkabiyag ni Jesu-Cristo.
7: Mahal ku hidi a kkkapatkaka, bakn a bigu a utus isulat kuwidi dikomoy, nan en dati dn a utus a ked dn dikomoy tenhud pa. Iyd a mensahi ay nasanig moy dn.
8: Peru mebilang a bigu a utus isulat kuwidi dikomoy, gapu mggawa-awan dn en kadiklmman sakay mgdadedemlag dn en tunay a demlag. En katutuhanan na ay netan ten biyag ni Cristo sakay ketan bi dikotam.
9: En magkagi a ked siya ten demlag peru maiyamut ten kapatkaka na ay ked palla ten kadiklmman.
10: En magmahal ten kapatkaka na ay pirmi a ked ten demlag, sakay awan siya magin dahilan nen pgkasala nen agum.
11: Peru en maiyamut ten kapatkaka na ay ked palla ten kadiklmman. Maglakad palla siya ten kadiklmman sakay awan na tukoy en tamuwn na, gapu binurk siya nen kadiklmman.
12: Magsulatk dikomoy a anak ku hidi, gapu napatawad dn en kasalanan moy hidi gapu ten ginamet ni Cristo.
13: Magsulatk dikomoy a ama hidi, gapu nakilala moy siya a sapul pa ten sapul ay siya dn. Magsulatk bi dikomoy a kabataan hidi gapu nagtagumpayan moy dn en maduks.
14: Magsulatk dikomoy a anak hidi, gapu nakilala moy en Ama. Magsulatk dikomoy ama hidi, gapu nakilala moy siya a sapul pa ten sapul ay siya dn. Magsulatk dikomoy kabataan hidi, gapu mgkabegsk kam, ked a pirmi ten isip moy en upos nen Diyos sakay tinalu moy dn en Maduks.
15: Dyan moy mahaln i munduwiday oni en bagay hidi ti munduwiday. En magmahal ti munduwiday ay awan magmahal ten Ama.
16: Gapu en atanan a ked ti munduwiday, a kona ten mgkaduks a kagustuwan nen bggi, en kagustuwan a ketan nen mata, sakay en kapalaluwan gapu ten ari-ariyan ay bakn a gubwat ten Ama nan gubwat ti munduwiday.
17: Mawan i munduwiday sakay en atanan a kagustuwan nen tolay, peru en sumunud hidi ten kagustuwan nen Diyos ay mabiyag a awan ti katapusan.
18: Anak ku hidi, iyd dn en katapusan a panahon! Kona ten nasssanig moy dn, a dumemt en anti-Cristo. Nadid ngani ay makpal dn a lumitaw a anti-Cristo, kaya tukoy tam a adeni dn en katapusan.
19: Maski ni dati tam hidi a kakagumanan peru bakn tam hidi a talaga a kaessa. Gapu ni talaga a kaessa tam hidi ay kakaguman tam nakuwan hidi nadid. Peru summina hidi, kaya ketan la a bakn tam hidi a talaga a kaessa.
20: Peru inyatd dn dikomoy en Banal a Ispiritu, kaya tukoy moy dn en katutuhanan.
21: Magsulatk dikomoy bakn a gapu awan moy tukoy en katutuhanan, nan gapu tukoy moy dn iyd. Sakay tukoy moy bi a awan ti kakabuliyan a gubwat ten katutuhanan.
22: Deya beman en mabuli? Awan beman en magkagi a ti Jesus ay bakn a en Cristo? Ni deyaman en magkagi ti iyd ay anti-Cristo; awan di paniwalaan en Ama sakay en Anak.
23: En awan tumenggi ten Anak ay awan bi tumenggi ten Ama. Ni deyaman en tumenggi ten Anak ay tinenggi na bi en Ama.
24: Pakaingatan moy ten pusu moy en nasssanig moy ten sapul pa. Ni gamitn moy iyd ay kaessa moy en Anak sakay en Ama.
25: Sakay siya iddi en pangaku ni Cristo dikotam, biyag a awan ti katapusan.
26: Isulat ku iyd dikomoy tnni tdenan kam ti babala ten tolay hidi a masor a mngtawtaw dikomoy.
27: En Banal a Ispiritu en mngtoldu dikomoy ten atanan a bagay. Atanan a itttoldu na ay tatarudan, awan iyd ti kaguman a kakabuliyan. Sakay kona ten itttoldu nen Ispiritu, pumirmi kam knni Cristo.
28: Kaya ngani anak ku hidi, mkpagkaessa kam dikona tnni magin matiwasay en isip tam ten kssoli na a ruway, sakay awan kitam masaniki dikona ten aldew nen kssoli na.
29: Gapu tukoy moy a ti Cristo ay matuwid, dapat moy bi a matukuyan a en atanan a mggamet ti matuwid ay anak nen Diyos.