1: Nadid, nabareta nen Pariseo hidi a mas makpal a naakit sakay nabinyagan ti Jesus nan ti Juan.
2: Peru bakn a ti Jesus a mismu en magbinyag, nan en disepulus na la hidi.
3: Dikona nabareta iyud ni Jesus, ay lummakad siya ti Judea, sakay nagsoli ti Galilea.
4: Ten kssoli di ay kailangan a dumaman siya ti Samaria.
5: Nademt di en essa a banuwan a en ngaran na ay Sicar a sakup ni Samaria. Adeni ti Sicar en luta a inyatd ni Jacob ten anak na a ti Jose.
6: Ketan haud en bal-ung ni Jacob. Kddemt di haud ay nggetnud ti Jesus ten gilid nen bal-ung, gapu pagud a naglakad. Halus adeni dn a magtanghali en aldew.
7: Tehud a essa a Samaritana a angay summagb. Kinagi ni Jesus dikona, Mk-enumk pay.
8: Ti iyud a pagkakataun ay awan en disepulus na hidi gapu ummangay hidi ten banuwan a mamali ti makan di.
9: Kinagi dikona nen Samaritana, Awan beman Judio ka, sakay mk-enom ka dikoku a Samaritana? Gapu awan maari a mkpggagum en Judio hidi ten Samaritano hidi.
10: Kinagi ni Jesus dikona, Ni tukoy mu la en kaluub nen Diyos, sakay ni deya i mk-enomidi dikomu, ay maari a siko i mggidid dikona ti dinom sakay tdenan na ka ti dinom a makapangatd ti biyag.
11: Kinagi nen bbbi, Ti kadsalad ni bal-ungidi sakay awan ka pa bi ti pgtabu, hdya pangalapan muwid ti dinom a makapangatd ti biyag?
12: Iyd a bal-ung ay gubwat ten ninunu mi a ti Jacob. Umminom siya hddi sakay en anak na hidi maski en hayup na hidi. Mataasan mu beman siya? kagi na.
13: Kinagi ni Jesus, En uminom ti dinomid a iyd ay mauwaw padi a ruway,
14: peru en uminom ten iyatd ku a dinom ay awan dn mauwaw a ruway. Gapu en dinom a iyatd ku ay magin kona ten bukal a tulos-tulos a magbulos sakay makapangatd dikona ti biyag a awan ti katapusan.
15: Kinagi nen bbbi, tdenank mu pay ti kona ti iyn a dinom tnni awank dn mauwaw a ruway, sakay awank dn sumoli hddi a sumagb a ruway.
16: Umuli ka dn sakay ikuyug mu hddi en kabinga mu, kagi ni Jesus.
17: Awank ti kabinga, tbbig nen bbbi.
: Kinagi ni Jesus, Tama ka, ti kinagi muwen a awan ka ti kabinga
18: gapu limma dn en nagin kabinga mu, sakay en kapisan mu nadid ay bakn mu a kabinga.
19: Kinagi nen bbbi, Talaga a propeta ka bewd?
20: Hddi a bukid a sinumamba ten Diyos en ninunu mi hidi, peru kagi moy a Judio hidi a ti Jerusalem la dapat a samban en Diyos.
21: Kinagi ni Jesus dikona, Maniwala ka dikoku, a samban en Diyos bakn la a ti iyn a bukid oni ti Jerusalem.
22: Sikam a Samaritano ay awan moy tukoy i samban moyid, peru sikami a Judio hidi ay tukoy mi en samban mi, gapu en kaligtasan ay nagsapul ten Judio hidi.
23: Peru dumemt dn en panahun nadid dn ngani a mismu, a en tunay a sumamba ten Ama ay sumamba ten ispiritu ay ten katutuhanan. Gapu iyud en gustu nen Ama ten balang sumamba dikona.
24: En Diyos ay Ispiritu, kaya dapat siya a samban ten ispiritu ay ten katutuhanan.
25: Kinagi nen bbbi, Tukoy ku a pademt en Mesias, en kkkagiyn a Cristo. Kddemt na ay siya en mngpaliwanag dikomi ten atanan a bagay
26: Sikn dn iyd a mismu i kagiyn muwen, kagi ni Jesus.
27: Kddemt nen disepulus hidi ni Jesus a gubwat ten banuwan ay nabigla hidi dikona ketan di a mkpgguron siya ten Samaritana. Peru awan ti nagtanung dikodi ten bbbi a, nya kailangan muwid? Awan bi ti nagtanung knni Jesus a, Bakin mkpgguron ka dikona?
28: Linakadan nen bbbi en isssagb na, summoli ten banuwan sakay kinagi na ten tolay hidi haud,
29: Kadtamon, angen moy ilingn en tolay a nakatukoy ten atanan a ginamet ku. Siya dn wd Cristowid?
30: Ten pkkatukoy di ay lummuwas hidi ten banuwan sakay ummangay hidi knni Jesus.
31: Pumensangan dn a kinagi nen disepulus na hidi a, Maistu, angay ka pa kuman.
32: Peru kinagi na, Tehudk a pagkain a awan moy tukoy.
33: Kaya nagtanungan en disepulus na hidi, Tehud wd a nangatd dikona ti makan na?
34: Kinagi ni Jesus dikodi, Pagkain kuwid ay tupadn ku en kaluuban nen nangutus dikoku, sakay tapusn en pagamet na dikoku.
35: Awan beman kakagiyan moy a, ppat dlla a bulan ay sk-ani dn? Kagiyn ku dikomoy, a nalutu dn en mula hidi nakahanda dn tnni aniyn.
36: En maggapas ay makatanggap ti upa sakay magpuron ti bunga a para ten biyag a awan ti katapusan. Kaya en mgmula sakay en mggapas ay parehu hidi a magkahud ti kasayaan.
37: Kaya tama la en kakagiyan a, Iba en magmula sakay iba bi en magani.
38: Utusan takam, a aniyn moy en awan moy immula. Iba en nagpagud, sakay sikam en magani ten nagpagudan di.
39: Makpal a Samaritano ti banuwanid a iyud en naniwala knni Jesus, gapu ten pahayag nen bbbi a, Kinagi na dikoku en atanan a ginamet ku.
40: Kaya kinauron di ti Jesus a mkpgyan pala siya haud. Sakay nkpgyan bi siya haud ti duwwa a aldew.
41: Makpal en summampalataya dikona masanig di siya.
42: Kinagi di ten Samaritana, Maniwala kami dn nadid, bakn la a gapu ten kinagi mu nan gapu nasanig mi siya. Natukuyan mi dn a siya en Tagapagligtas nen tolay ti munduwiday.
43: Nadid, kllipas nen duwwa a aldew, ay nagsoli ti Jesus a tamu ti Galilea.
44: Kinagi ni Jesus a en essa a propeta ay awan di igagalang ten sadili na a banuwan.
45: Kddemt ni Jesus ti Galilea ay mahusay en pngtanggap dikona nen tolay hidi, gapu natandaan di en atanan a ginggamet na a himala ti Jerusalem ten Piyesta nen Aldew nen Pgtalib.
46: Ummangay a ruway ti Jesus ti Cana a sakup ni Galilea a nanggamitan na ten dinom a nagin alak. Ti Capernaum ay tehud a essa a pinunu ni gubiyernu a tehud a anak a lllaki a tehud a saket
47: sakay maghingalu dn. Dikona a nabareta na a nagsoli ti Jesus ti Galilea a gubwat ti Judea, ay ummangay siya nkpgguron knni Jesus a angay na pagpiyyan en anak na ti Capernaum.
48: Kinagi ni Jesus, Mentras a awan kam ti ketan a himala hidi sakay makataka-taka a bagay ay awan kam sumampalataya.
49: Kinagi nen pinunu, Kadtamon pay, Panginoon, bagu matay en anak ku.
50: Kinagi ni Jesus dikona, Umuli ka dn, mahusay dn en anak mu. Pkkasanig nen lllaki ten kinagi ni Jesus ay naniwala siya sakay tulos dn a ummuli.
51: Maglakad palla siya ten soli na ay natagbu na dn en alipin na hidi sakay kinagi di dikona a nagpiyya dn en anak na.
52: Tinanung na hidi, nya a kaodas nagpiyya naid?
: Kinagi di, Nawasan siya ten ladu na ten ala-una nennapon.
53: Naala-ala nen pinunu a konahud en odas dikona kinagi ni Jesus a, Mahusay dn en anak mu. Kaya summampalataya siya sakay en buu na a pamilya knni Jesus.
54: Iyd en kaduwwa a ginamet ni Jesus a himala ti Galilea kggubwat na ti Judea.