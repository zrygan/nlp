1: Kkkapatkaka ku hidi, awan ku dn kailangan a isulat pa dikomoy ni nikan a mangyari i bagayid a hidi iyd.
2: Gapu tukoy moy dn a en Aldew a kddemt nen Panginoon ay kona ten kddemt nen mgtakaw ti gibi.
3: Ni kagiyn nen tolay hidi a, Tahimik sakay ligtas, ay bigla a dumemt en kapahamakan. Awan hidi makaiwas gapu en kddemt ni iyd ay kona ten kssumpung nen pgbati nen bbbi a magenak.
4: Peru sikam a kkkapatkaka mi hidi ay awan kam mgyan ten kadiklmman. Kaya awan kam marknid ti Aldiwid a iyud a dumemt a kumn a mgtakaw.
5: Sikam a atanan ay kaguman ten demlag sakay ten aldew, bakn a ten gibi oni diklm.
6: Kaya kailangan tam a pirmi a lukag, pirmi a nakahanda, sakay malinaw ti isip bakn a kona ten agum a tidug.
7: Ti gibi ay kttidug ni tolay, sakay ti gibi bi ay pglasing ni tolay.
8: Peru gapu kaguman kitamon ten aldew, ay dapat a magin malinaw en isip tam. Isulot tam en baluti nen pnnampalataya sakay pgmahal, sakay en helmet nen pag-asa ten pgligtas a gamitn nen Diyos dikotam.
9: Awan kitam pinili nen Diyos tnni parusaan, nan tnni iligtas na ten pamamag-itan nen Panginoon tam a ti Jesu-Cristo.
10: Natay siya para dikotam tnni mabiyag kitam a kaguman na, biyag kitam man oni patay ten kssoli na a ruway.
11: Kaya pabegskkn moy en isip nen balang essa, sakay mgtulungan kam a kona ti gggamitn moyen nadid.
12: Kkkapatkaka mi hidi, mkkekagbi kami dikomoy a igalang moy en magpakahirap hidi dikomoy sakay mgtoldu dikomoy ten kkkabiyag a masunurin ten Panginoon.
13: Igalang moy hidi ti hustu sakay pakamahaln gapu ten kttulung di dikomoy. Mabiyag kam a mapayapa.
14: Kkkapatkaka mi hidi, mkkekagbi kami dikomoy a pagkagiyan moy en tamad hidi, pabegskkn en mgkahina hidi ti kaluuban, tulungan en mgkahina hidi sakay pagtiyagaan moy en balang essa.
15: Dyan kam gumanti ten naggamet hidi dikomoy ti maduks. Nan itulos moy a maggamet ti maganda ten balang essa.
16: Magsaya kam a pirmi.
17: Pirmi kam a magdasal,
18: sakay magpasalamat kam ten Diyos ten atanan a pagkakataun, gapu iyd en kagustuwan nen Diyos para dikomoy ten pkpagkaessa moy knni Cristo.
19: Dyan moy hadlangan en Banal a Ispiritu.
20: Dyan moy bali-awann en pahayag a gubwat ten Diyos.
21: Adaln moy ti hustu en atanan a bagay sakay puronn moy en maganda.
22: Adeyuwan moy en atanan a maduks.
23: Pabanaln kam nakuwan nen Diyos a mngngatd ti kapayapaan. Sakay manatili nakuwan a awan ti kapintasan en buu moy a pagkatolay, en ispiritu, kaluluwa sakay bggi, hanggan ten kssoli nen Panginoon tam a ti Jesu-Cristo.
24: Tapat en nangdulaw dikomoy, gamitn na hidi iyd a bagay.
25: Kkkapatkaka mi hidi, idasal moy kami.
26: Batiyn moy en atanan a kkkapatkaka knni Cristo.
27: Ipkpgguron ku dikomoy ten ngaran nen Panginoon a basan i sulatid a iyd ten atanan a kkkapatkaka tam hidi.
28: Pagpalan kam nakuwan nen Panginoon tam a ti Jesu-Cristo.