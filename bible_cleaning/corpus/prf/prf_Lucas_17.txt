Nadid, kinagi ni Jesus ten disepulus na hidi, Pirmi a tehud a dahilan para magkasala en tolay, peru makanteng en keangayan nen tolay a magin dahilan nen pgkasala!
Magandaid dikona ay bttenan ti dikl a gilingan a batu en llig na sakay ibator ditaw a diget, nan ni magin dahilan nen pgkasala ni bbbadit palla iday hidi.
Kaya mangilag kam!
Ni magkasala dikomu en kapatkaka mu ay kagiyan mu sakay ni magsisi siya ay patawadn mu.
Ni pumenpittu siya a nagkasala dikomu ten saldew, sakay pumenpittu bi a umadeni dikomu a magkagi a, Magsisiyk dn ay kailangan a patawadn mu.
Kttapos ay kinagi nen apostol hidi knni Jesus, Panginoon, dagdagan mu pay en pnnampalataya mi!
Tummbbig en Panginoon, Ni kumona nakuwan dlla ti kadikl nen bukl ni mustasa en pnnampalataya moy ay maari moy dn a kagiyn ti kayuwen a sikomoro a, Mabagut ka han sakay memula ka ti digitud, ay sumunud iyd dikomoy.
Ipalagay tam a tehud kam a utusan a magaradu, oni magula ti tupa. Nadid kggubwat na ten uma ay kagiyn moy beman dikona a, Karon dn, angay ka dn kuman?
Awan beman i kagiyn moyid ay, Maglewas ka dn sakay paghandak mu ti pangapon ku, sakay serbiyank mu mentras a kumank. Kttapos ku a kuman ay maari ka dn a kuman.
Kailangan beman a pasalamatan en utusan gapu ten kssunud na ten inyutus dikona?
Kumn labi iyd a kona dikomoy, ni magamet moy dn a atanan a inyutus dikomoy ay iddi i kagiyn moyid, Utusan kami la sakay ginamet mi la en tungkulin mi.
Dikona patamu dn ti Jesus ti Jerusalem ay nagkon siya ten pag-itan ni Samaria sakay Galilea.
Nadid, dikona a adeni dn siya ten essa a baryu ay tummagbu en sapulu a kinetong peru awan hidi ummadeni knni Jesus.
Sakay impkraw di, Jesus a Panginoon, kagbiyan mu kami pay!
Pkketa ni Jesus dikodi ay kinagi na, Kammoy dn tulos kamon a magpaileng ten padi hidi. Mentras a maglakad hidi ay nagpiyya hidi sakay kinuminis.
Dikona nabati nen essa a nagpiyya dn siya ay nagsoli a ipppkraw na a magpuri ten Diyos.
Kttapos ay lummuhud siya ten atubengn ni Jesus sakay nagpasalamat, siya ay taga-Samaria.
Kinagi ni Jesus, Awan beman sapulu kam a nagpiyya? Hdya dn en siyam?
Bakin bakn pa a Judio i nagsoliyid a nagpuri ten Diyos?
Sakay kinagi ni Jesus dikona, Tumakng ka sakay umuli ka dn! Nagpiyya ka gapu ten pnnampalataya mu.
Tinanung nen Pariseo hidi ti Jesus ni nikan en pghari nen Diyos ti munduwiday. Tummbbig ti Jesus, En sapul nen pghari nen Diyos ay awan kam ti ketan a tanda.
Kaya awan ti mangkagi a nagsapul dn hddi oni hudi. Gapu i tatarudanid ay maghari dn en Diyos dikomoy.
Kttapos ay kinagi na ten disepulus na hidi, Gustuwn moy a ketan en essa ten aldew hidi nen Anak nen Tolay, peru awan moy ketan.
Tehud a mngkagi dikomoy a, Ked siya hudi! oni Ked siya hddi! Peru dyan kam umangay sakay dyan maniwala dikodi.
Gapu kddemt nen netakda a aldew ay dumemt en Anak nen Tolay a kumn a kilat a magdemlag dilanget.
Peru kailangan a magtggd pa siya ti makpal a hirap sakay itakwil siya nen tolay hidi nadid a panahun.
En kddemt nen Anak nen Tolay ti munduwiday ay magkakona ten nangyari dikona panahun ni Noe.
En tolay hidi tenhud ay mamagkainan, mamaginoman sakay mamgkabingaan a hanggan dikona a dummemt en aldew a summakay ti Noe ten barku. Dummemt en dilobyu sakay ngkalims hidi a atanan.
Kona labi hud ten panahun ni Lot, mamagkainan en tolay hidi, mamaginoman, mamagbaliyan, mamaglakuwan, mamagmulaan, sakay mamagbilayan.
Peru dikona a lumakad ti Lot ti Sodoma ay naguden ti apoy sakay asupre kaya natutud hidi a atanan.
Kona labi hud i mangyariyid kddemt nen Anak nen Tolay.
Ti aldiwid a iyud, en ked ten atp ay dyan dn magabala a umugsad sakay somdp ten bilay na a mangalap ten kasangkapan na hidi. En ked ten uma na ay dyan dn magabala a umuli.
Isipn moy dlla en nangyari ten kabinga ni Lot.
Ni deyaman en magsikap a mngligtas ten sadili na a biyag ay mawanan ti biyag. Peru ni deyaman en mawanan ti biyag ay siya en makapngligtas ten biyag na.
Kagiyn ku dikomoy, a ti gibiyid a iyud ay tehud a duwwa a tolay a tidug ten essa a katri, maalap en essa sakay mawarak en essa.
Tehud bi a duwwa a bbbi a magkaguman a maggiling, maalap en essa sakay mawarak bi en essa.
Tehud bi a duwwa a lllaki a magtarabahu ten uma di, maalap en essa sakay mawarak bi en essa.
Nagtanung en disepulus na hidi, Hdya iyd a mangyari, Panginoon?
Tummbbig ti Jesus, Ni hdya a tehud a bangkay ay ked bi haud a maipun en wakwak hidi.