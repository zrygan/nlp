1: Kkkapatkaka mi hidi, sikam dn bi a mismu en makatukoy a en pgbisita mi dikomoy ay awan nasayang.
2: Tukoy moy a immemenos di kami sakay ininsultu ti Filipos. Peru maski ni makpal a hadlang ay intdenan kami nen Diyos ti begsk isip a mngpahayag dikomoy ten Maganda a Bareta a gubwat dikona.
3: Mangaral kami dikomoy bakn a tnni tolduwan kam ti liwat, gapu ten maduks a kagustuwan, oni balak a dayan mi kam.
4: Nan, ginustu nen Diyos a ipagkatiwala dikomi en Maganda a Bareta. Magtoldu kami bakn a para pasayan en tolay nan tnni pasayan en Diyos a makatukoy ten isip tam.
5: Tukoy moy bi a en pgtoldu mi dikomoy ay bakn a ten pamamag-itan nen mgkaganda la a pggupos, en pgtoldu mi ay awan ti lihim a kasakiman, tukoy iyd nen Diyos.
6: Awan kami naghangad ten papuri nen deyaman, oni maski sikam.
7: Bilang apostol ni Cristo ay tehud kami a karapatan a magagid ti tulung dikomoy. Peru nagin mabait kami dikomoy a kona ten essa a ina a magalaga ten anak na hidi.
8: Gapu ten dikl a pgmahal mi dikomoy ay bakn la a en Maganda a Bareta a gubwat ten Diyos en inyatd mi dikomoy nan handa kami a mng-atd pati en biyag mi.
9: Kkkapatkaka mi hidi, siguradu a matandaan moy palla ni konya kami a nagtarabahu a aldew ay ti gibi tnni awan kami magin pahirap dikomoy mentras a ipangaral mi dikomoy en Maganda a Bareta a gubwat ten Diyos.
10: Sikam sakay en Diyos en tistigu mi, ni konya kami a nagin malinis, matapat, sakay awan ti kapintasan ten pkpggagum mi dikomoy a mnnampalataya hidi.
11: Tukoy moy a ginamet mi en atanan a bagay a para dikomoy a kona ten dapat a gamitn nen essa a ama ten anak na hidi.
12: Pinabegsk mi kam, pinarapara mi kam sakay pirmi a kagiyan a mabiyag kam a makasaya ten Diyos a nangdulaw dikomoy para mkbahagi para ten kahariyan na sakay kaluwalhatian na.
13: Gapu dikona a impangaral mi dikomoy en upos na ay tinanggap moy a bilang tunay a upos nen Diyos bakn a upos la ni tolay. Sakay nadid ay ketan dn ten biyag moy a mnnampalataya hidi.
14: Kkkapatkaka mi hidi, en nangyari dikomoy ay kona ten nangyari ten mnnampalataya hidi ti Judea, ten mnnampalataya hidi knni Cristo Jesus. Inusig kam nen kabanuwan moy hidi, kona bi ten taga-Judea hidi a inusig nen kaparehu di a Judio.
15: Hidi iyd a Judio en nangbunu ten Panginoon a ti Jesus sakay ten propeta hidi. Hidi bi en nangusig dikomi. Sasala hidi nen Diyos, sakay kadima hidi nen atanan a tolay.
16: Gustu di kami a hadlangan ten pgtoldu mi ten Hentil hidi ten mensahi a makapngligtas dikodi. Subra dn en kadukssan di, kaya nadid ay naranasan di dn en iyamut nen Diyos dikodi.
17: Kkkapatkaka mi hidi, dikona a neadeyu kami ti sabadit dikomoy ay tunay en ammaw mi. Neadeyu ngani en bggi mi, peru en isip mi ay awan.
18: Gustu mi a makaangay han a ruway. Peru pirmi kami a hadlangan ni Satanas.
19: Ten kssoli a ruway nen Panginoon a ti Jesus ay awan ti agum a makapangatd dikomi ti pag-asa, kasayaan sakay kurona nan sikam.
20: Sikam ngani karangalan miyid sakay kasayaan.