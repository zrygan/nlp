1: Dikona ummimang dn en kaguluwan ay pinadulaw ni Pablo en disepulus hidi sakay pinabegsk na en isip di. Kttapos ay nagpaalam siya sakay ummangay ti Macedonia.
2: Binisita na en banu-banuwan haud, nagtoldu siya sakay pinabegsk na en isip nen disepulus hidi haud. Kttapos ay nagtulos dn siya hanggan nakademt ti Grecia.
3: Ngyan siya haud ti tllu a bulan. Lumakad dn nakuwan siya a tamu ti Siria, peru nabareta na a tehud a balak a maduks en Judio hidi dikona, naisip na a magkon dlla siya ti Macedonia ten kssoli na.
4: Nkkuyug dikona ti Sopater a anak ni Pirro a taga-Berea sakay de Aristarco ay ti Segundo a taga-Tesalonica, ti Gayo a taga-Derbe, ti Timoteo sakay de Tiquico ay ti Trofimo a taga-Asia.
5: Ngdipalongu hidi sakay inuray di kami ti Troas.
6: Kttapos nen Piyesta nen Tinapay a awan ti Pgpaalsa ay nggabeng kami a gubwat ti Filipos. Kllipas nen limma a aldew ay dummung kami ti Troas sakay ngyan kami haud ti pittu a aldew.
7: Ten gibi nen sabado ay nagipun-ipun kami ten pgtppeng-tppeng ti tinapay. Nangaral ti Pablo hanggan ten hatinggabi gapu ten kadimadimangan na ay lumakad dn siya.
8: Makpal a simbuwan ten disunu nen bilay a nagipun-ipunan mi.
9: Mggetnud en essa a binatilyu ten bintana mentras mgsanig a ti Eutico en ngaran na. Gapu ten katakdug nen pgpaliwanag ni Pablo ay nagtongka siya tulos a netidug. Awan nagnalay ay natpduk siya a gubwat ten kattllu a palapag nen bilay, kaya patay dn siya dikona ingkat di.
10: Ummugsad ti Pablo sakay kinbkbban na siya, kinagi na, Dyan kam mabalisa, biyag la siya.
11: Summangkay siya a ruway ten disunu, nagtppeng-tppeng ti tinapay sakay kumman hidi. Intulos na en pgpaliwanag na dikodi hanggan ten dimadimang sakay lummakad dn siya.
12: Inyoli di a biyag en binatilyu kaya masaya hidi a tarud.
13: Ngdipalongu kami a nagsakay ti barku sakay dummung ti Ason. Haud kami kan dlla a mamagketa a de Pablo ta iyud en kinagi na dikomi. Gapu gustu na a magsakay ti sssakayan a pangluta.
14: Dikona namagketa kami dn ti Ason ay nksakay bi siya ten barku a pgsakayan mi kaya kaguman mi dn siya a ummangay ti Mitilene.
15: Sapul ti Ason ay nagtulos kami ten biyahi mi sakay ten kailawan na ay tummalib kami ten tapat ni Quio. Ten ruway a aldew ay tummalib kami ti Samos, lummipas pa en essa aldew ay dummemt kami dmman ti Mileto.
16: Nagdisisyon ti Pablo a dyan dlla rumoyot ti Efeso tnni awan dn maabala ti Asia. Gapu ni maari ay gustu na a ked dn siya ti Jerusalem ten aldew nen Pentecostes.
17: Dikona ked ti Pablo ti Mileto ay pinadulaw na en pinunu hidi nen mnnampalataya hidi ti Efeso.
18: Kddemt di haud ay kinagi na dikodi,
: Tukoy moy ni konyak a nkpgyan dikomoy sapul ten purumeru a aldew a kddemt ku ti Asia.
19: Nagpakababak a nagserbi ten Panginoon sakay tummktk en luwa ku a nagtiis ten makpal a pagsubuk gapu ten maduks a balak nen Judio hidi dikoku.
20: Dikona nangaralk sakay nagtoldu dikomoy ten atubengn nen katolayan oni ten bila-bilay moy ay awank ti intagu a kagiyn basta ten kapiyyaan moy.
21: Impangaral ku ten Judio hidi ay ten Griego hidi a dapat hidi a magsisi ten kasalanan di sakay magsoli ten Diyos sakay sumampalataya ten Panginoon a ti Jesu-Cristo.
22: Nadid, bilang kssunud ten Banal a Ispiritu ay angayk ti Jerusalem, awan ku tukoy ni nya mangyariyid dikoku haud.
23: Basta tukoy ku laid ay ten balang banuwan a inangayan ku dn ay kinagi nen Banal a Ispiritu a kedk ti kkkapiresu ay ti pghirap.
24: Peru awan ti halaga dikoku i biyag kuwiday, en mahalaga ay matupad ku la en tungkulin ku a inyatd nen Panginoon a ti Jesus a ipakapospos en Maganda a Bareta tungkul ten habag nen Diyos a para ten tolay.
25: Nkpggagumk dikomoy mentras a ipangaral ku en tungkul ten Kahariyan. Nadid, tukoy ku a awank moy dn ketan a ruway.
26: Kaya kagiyn ku dikomoy nadid a aldew, a bakn ku dn a kasalanan ni tehud a mepalulung dikomoy.
27: Gapu awank nagalanganin dikomoy a mngpakapospos tungkul ten layunin nen Diyos.
28: Kaya ingatan moy en sadili moy sakay en atanan a mnnampalataya a inyentrega nen Banal a Ispiritu dikomoy a bantayan. Alagaan moy ti hustu en simbaan nen Diyos gapu tinubus na hidi ten pamamag-itan nen digi nen sadili na a Anak.
29: Tukoy ku a ni awank dn ay magdemttan en mgkatapang hidi a asu a tayam a mangubus a mangpuksa ten katupaan.
30: Dumemt en panahun a tehud a mangaral ti kakabuliyan a gubwat labi ten grupu moy tnni makaakit hidi ten mnnampalataya hidi a humiwalay sakay mkkuyug dikodi.
31: Kaya magingat kam, alalahann moy en pgtatoldu ku dikomoy aldew ay ti gibi ten luub nen tllu a taon a kakagumank moy, makpal a luwa en pinuhunan ku.
32: Nadid ay ipabahala takamon ten Diyos sakay ten upos na a makapangpatunay ten kabaitan na a awan ti kaparehu. Siya i makapangpatibayid dikomoy sakay makapangatd ten atanan a pagpapala a inlaan na ten atanan a lininisan na ten kasalanan di hidi.
33: Awank naghangad ti pilak oni gintu ay ti badu nen deyaman.
34: Sikam i makatukoyid a nagtarabahuwk tnni tehud kami a kabiyagan ay ten kakagumanan ku hidi.
35: Ten atanan a pagkakataun ay impeta ku dikomoy a dapat kitam a magtarabahu ti kona haud tnni matulungan tam en mgkahina hidi. Alalahann tam en kinagi nen Panginoon a ti Jesus a, Pinagpala en mangatd nan en tumanggap.
36: Kttapos ni Pablo a nagupos ay lummuhud siya sakay nagdasal a kaguman di.
37: Sakay namagsangetan hidi a atanan a kummbkb sakay ummmmu knni Pablo.
38: Nalungkut hidi a tarud gapu ten kinagi na a awan di dn siya ketan a ruway kaya intugn di siya hanggan ten barku a sakayan na.