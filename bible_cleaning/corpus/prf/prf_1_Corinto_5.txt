1: Nadid, nakademt dikoku en bareta a tehud kam a kakagumanan han a naggamet ti kahalayan; inagum na en kabinga nen ama na. Maski ten paganu hidi ay awan di gamitn i konaid han a kahalayan.
2: Sakay ipagmadikl moy pa! Dapat nakuwanid ay ikatagama moy sakay ikalungkut moy, i tolayid a kona han ay dapat moy a ihiwalay ten grupu moy.
3: Maski ni adeyuwk dikomoy ay ked bi han en ispiritu ku, kaya kumn labi a kedk han. Hinatulan ku dn en nanggamet ti kona han
4: ten ngaran nen Panginoon tam a ti Jesus. Ni magmiting kam ay kagumank moy han ti ispiritu, ten kapangyariyan nen Panginoon tam a ti Jesus,
5: ay iyatd moy knni Satanas i tolayid a iyn tnni mepahamak en bggi na, sakay maligtas en ispiritu na ten aldew nen Panginoon.
6: Awan kam dapat a magmadikl. Awan moy beman tukoy en kakagiyan a, Maari a paalsan nen sabadit a pgpaalsa en atanan a masan moy a arina?
7: Ibutan moy en dati a pgpaalsa, en kasalanan, tnni magin malinis kam. Tnni konahud, ay meparehu kam ten bigu a namasa a arina a awan ti pgpaalsa, ta talaga a kona kam haud. Gapu nealay dn en Tupa tam a para ten Piyesta nen Aldew nen Kttalib a awan ti iba nan ti Cristo.
8: Kaya ipagsaya tam en Piyesta nen Aldew nen Kttalib, bakn a ten pamamag-itan nen tinapay a tehud a dati a pgpaalsa a simbulu nen kadukssan sakay kahalayan, nan ten pamamag-itan nen tinapay a awan ti pgpaalsa, en tinapay nen kalinisan sakay katapatan.
9: Kinagi ku ten sulat ku a dyan kamon mkpggagum ten tolay hidi a mngngalunya.
10: Bakn a en makamundu hidi a mngngalunya, sakim sakay mgtakaw, oni sumssamba ti diyos-diyosan en kagiyn ku dikomoy. Gapu ni hidi i gustu kuwid a kagiyn ay kailangan a lumakad kam ti munduwiday tnni makaiwas kam dikodi.
11: En gustu ku a kagiyn dikomoy a dyan moy pkpggaguman ay en magkagi a Cristiano siya, peru mngngalunya, sakim, sumssamba ti diyos-diyosan, mglait, mglasing sakay mgtakaw. Dyan kam mkpggagum ten kona han a kalasi ni tolay.
1213: Sabagay, awank ti karapatan a manghatul ten awan hidi Cristiano; en Diyos en manghatul dikodi. Awan beman en miyembru nen simbaan en dapat moy a hatulan? Kinagi ngani nen kasulatan a, Ibutan moy ten grupu moy en maduks a tolay.