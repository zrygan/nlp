1: Gustu ku a matukuyan moy ni sakonya ti kadikl en pgtiis ku para dikomoy, kona bi ten taga-Laodicea hidi sakay ten atanan a awan palla hidi naketa dikoku.
2: Gamitn ku iyd tnni bumegsk en isip di, sakay magmahalan hidi ten balang essa. Ni magkonahud ay magkahud hidi ti ganap a pagpapala sakay pggintendi, sakay kaalaman tungkul ten lihim nen Diyos a awan ti agum nan ti Cristo.
3: Ten pamamag-itan na ay nehayag en atanan a kayamanan nen karunungan sakay kaalaman nen Diyos.
4: Kagiyn ku iyd dikomoy tnni awan kam metawtaw nen deyaman ten pamamag-itan nen makaakit hidi a pggupos.
5: Maski ni awank han, ay kagumank moy bi ten ispiritu. Masayak gapu maayus en kkkabiyag moy sakay matatag en pnnampalataya moy knni Cristo.
6: Ta tinanggap moy dn ti Cristo Jesus a Panginoon, mabiyag kam a tehud a pkpagkaessa dikona.
7: Magpakatibay kam dikona sakay palaguwn moy biyag moyen dikona. Magpakatatag kam ten pnnampalataya moy a netoldu dikomoy sakay pirmi kam a magpasalamat ten Diyos.
8: Magingat kam a awan maalipin ni deyaman ten pamamag-itan nen awan ti kuwenta sakay mgkadaya a karunungan a awan gubwat knni Cristo, nan gubwat ten dati a kaugaliyan nen tolay hidi sakay ispiritu hidi a maghari ti munduwiday.
9: Gapu maski dikona nagin tolay ti Cristo, ay ked dikona en tunay a pagka-Diyos.
10: Sakay gapu ten pkpagkaessa moy dikona, kaya awan kam mawanan ten atanan a kailangan moy a pang-ispirituwal. Sakup na atanan a kapangyariyan sakay kapamahalaan.
11: Gapu ten pkpagkaessa knni Cristo ay naturi kam peru bakn a ten pgturi a gamet ni tolay nan ten pamamag-itan ni Cristo ten png-ibut na ten mgkaduks a kagustuwan nen bggi.
12: Dikona binyagan kam ay nelbbng kam a kaguman ni Cristo, sakay nabiyag kam bi a ruway a kaguman na gapu ten pnniwala moy ten kapangyariyan nen Diyos a nangbiyag a ruway dikona.
13: Sikam a Hentil hidi a dati a patay gapu ten kasalanan, ay biniyag a ruway nen Diyos a kaguman ni Cristo. Pinatawad kitam nen Diyos ten kasalanan tam hidi.
14: Pinawanan na ti bisa en atanan a nesulat hidi a kautusan a kontra dikotam, pati en pananagutan a tehud a kaugnayan hddi. Inibutan na hidi iyd ten dikona a ipaku ti Cristo ten kudus.
15: Ten pamamag-itan nen kkkatay ni Cristo ten kudus, ay tinalu na en pinunu hidi sakay en tehud hidi a kapangyariyan ti munduwiday. Kumn hidi a nabihag a imparada na ten publiku bilang katunayan nen pgtagumpay na.
16: Kaya dyan kamon pasakup ten nyaman a patakaran tungkul ten makan oni mainom, tungkul ten mahalaga hidi a aldew, kasayaan ten bigu a bulan oni ten Aldew nen Kimang.
17: Hidi iyd ay aninu la nen bagay hidi a pademt peru ti Cristo en katuparan ni atananid a iyd.
18: Dyan kam padaya ten magpeta hidi ti liwat a pgpakababa, ten pgsamba di ten anghel hidi. Ipgmadikl di a mas higit hidi dikomoy gapu tehud hidi a pangitain peru i tatarudanid ay maghambug la hidi gapu ten kaisipan di a makamundu.
19: Awan hidi pasakup knni Cristo a siya en ulu sakay tehud a kapangyariyan ten buu a bggi. Siya bi en mangtongku-tongku ten bahagi hidi nen bggi ten pamamag-itan nen kasukasuwan sakay ten litid hidi. Siya en mggalaga sakay mgpalagu ten buu a bggi ayun ten kagustuwan nen Diyos.
20: Nkkatay kamon a kaguman ni Cristo sakay awan dn ten kapangyariyan nen mgkaduks hidi a ispiritu a maghari ti munduwiday. Bakin sumunud kam pa ten patakaran hidi a kumn a kabilang kam palla ti munduwiday, kona ten,
21: Dyan saberan iddi, Dyan mu ennaman iyn, Dyan mu arikadn iyudi?
22: Hidi iyd ay utus sakay toldu la nen tolay, sakay nelaan ten bagay hidi a maubus kttapos mu a gamitn.
23: Ti bigla ileng ay kumn ngani a karunungan, pgsamba, pgpakababa sakay pgpahirap ten sadili a bggi. Peru hidi iyd ay awan makapangpugd ten kagustuwan nen bggi.