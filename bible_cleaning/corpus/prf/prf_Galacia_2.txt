1: Kllipas nen sapulu ay ti ppat a taon ay ummangayk a ruway ti Jerusalem, kaguman ku ti Bernabe sakay ingkuyug ku bi ti Tito.
2: Nagsoliyk haud gapu impakapospos nen Diyos dikoku a kailangan a angayk haud. Nkpagmitingk ten pinunu hidi nen simbaan, sikami la, sakay impaliwanag ku dikodi en Maganda a Bareta a ipppangaral ku ten Hentil hidi. Ginamet ku iyd gapu awan ku gustu a mawanan ti halaga en gggamitn ku tenhud sakay nadid.
3: Maski ti Tito a kaguman ku a essa a Griego ay awan napilit a magpaturi.
4: Tehud a nkpisan ten grupu mi a magkukunwari a mnnampalataya gapu gustu di a manmanan en kalayaan tam knni Cristo Jesus. Gustu di kami a maalipin a ruway.
5: Peru awan kami naakit ten kagustuwan di maski ni saglit la, tnni mabantayan mi en tunay a kahulugan nen Maganda a Bareta para dikomoy.
6: Peru awan ti indagdag ten ipppangaral ku en tenggiyn hidi a mgkataas a pinunu: awan mahalaga dikoku ni deya hidi gapu awan ti piliyn en Diyos.
7: Konapamanhud, ay tinenggiyk di a pinili nen Diyos tnni mangaral ten Maganda a Bareta ten Hentil hidi. Kona labi knni Pedro a pinili tnni mangaral ten Maganda a Bareta ten Judio hidi.
8: En Diyos a nangatd ti kapangyariyan knni Pedro a mangaral ten Judio hidi, ay siya labi en nangatd dikoku ti kapangyariyan a mangaral ten Hentil hidi.
9: De Santiago, Pedro, sakay ti Juan a tenggiyn a pinunu nen simbaan ay mineta di a talaga a neatd dikoku i tungkulinid a iyd. Kaya tinanggap di kami ay ti Bernabe a kaparehu di a tagapagserbi. Inalamanu di kami ay ti Bernabe sakay namagkasunduwan mi a mangaral kami ten Hentil hidi, sakay hidi ay ten Judio hidi.
10: En bilin di la dikomi ay dyan mi pabayan en pubri hidi, sakay talaga bi a tulos-tulos ku la iyd a gggamitn.
11: Dikona ummangay ti Pedro ti Antioquia, ay nagkagiyan ku siya ten atubengn nen kakpalan a liwat en ginamet na.
12: Gapu dikona awan palla dumemt en inutusan hidi ni Santiago, ay kaguman siya nen Hentil hidi a kuman. Peru dikona a dummemt dn hidi ay bummukud dn siya a kuman ten Hentil hidi. Gapu manteng siya ten grupu nen Judio hidi a masigasig ten pgsunud ten pgturi.
13: Mink-arig knni Pedro en agum hidi a kkkapatkaka a Judio. Maski ti Bernabe ay naakit bi ten pgkukunwari di.
14: Dikona ketan ku a awan dn ayun ten katutuhanan a ked ten Maganda a Bareta en gggamitn di ay kinagi ku knni Pedro ten atubengn nen atanan, Ni siko a Judio ay mabiyag a kumn a Hentil bakn a kona ten Judio, bakin nadid ay pilitn mu i Hentilen hidi a mabiyag a kona ten Judio hidi?
15: Neenak kami a Judio, bakn a Hentil a makasalanan.
16: Konapamanhud, ay tukoy mi a mapatawad en tolay ten kasalanan na hidi gapu ten pnnampalataya knni Jesu-Cristo, bakn a gapu ten pgsunud ten Kautusan. Kaya maski sikami ay sumampalataya knni Cristo Jesus tnni mapatawad kami ten pamamag-itan nen pnnampalataya dikona, bakn a ten pamamag-itan nen pgsunud ten Kautusan. Gapu en tolay ay awan mapatawad gapu ten pgsunud ten Kautusan.
17: Peru ni sikami a magsikap a mapatawad ten pamamag-itan nen pkpagkaessa mi knni Cristo ay mapatunayan a makasalanan palla, ay gustu na bemanid a kagiyn ay ti Cristo pa en dahilan nen pgkasala nen tolay? Syempre awan!
18: Peru ni itakng ku a ruway en rinbba ku dn, ay patunay iyud a makasalanank ngani.
19: Minatayk dn ten Kautusan ten pamamag-itan labi nen Kautusan tnni nadid ay mabiyagk a para ten Diyos. Natayk dn a kaguman ni Cristo ten kudus.
20: Bakn dn a sikn i mabiyagidi nadid ti sadili kuwidi nan ti Cristo dn. Sakay mentras a biyagk palla ti bggi kuwidi, ay mabiyagk ti pnnampalataya ten Anak nen Diyos a nangmahal sakay nng-alay ten biyag na para dikoku.
21: Awan ku maari a tanggiyan en kabaitan nen Diyos. Gapu ni mapatawad kitam ten kasalanan tam ten pamamag-itan nen Kautusan, ay awan ti kuwenta en kkkatay ni Cristo!