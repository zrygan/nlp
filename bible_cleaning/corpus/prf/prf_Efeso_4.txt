1: Kaya sikn a essa a piresu gapu ten pgserbi ku ten Panginoon ay ipkpgguron ku dikomoy a mabiyag kam a kona ten nerarapat ten dinulaw hidi nen Diyos.
2: Magpakababa kam, mahinahun sakay matiyaga. Magmahalan kam sakay magpasensiyaan ten balang essa.
3: Sikapn moy a mapanatili en pkpagkaessa a kaluub nen Ispiritu, ten pamamag-itan nen kapayapaan a mangipun dikomoy.
4: Tehud a eessa bggi sakay essa a Ispiritu, kona ten eessa a pag-asa dikona a dulawn kam nen Diyos.
5: Essa la en Panginoon tam, essa a pnnampalataya sakay essa a binyag,
6: eessa la en Diyos sakay Ama tam a atanan. Siya ay higit ten atanan, umarikad siya ten atanan, sakay manatili ten atanan.
7: Nakatanggap en balang essa dikotam ti kaluub ayun ten sukat a inyatd ni Cristo.
8: Kona hddi en kinagi nen Kasulatan
: Ten dikona ummangay siya dilanget,
: ay nagtawid siya ti makpal a bihag,
: sakay nangatd ti kaluub hidi ten tolay hidi.
9: Nadid, nya i gustuwid a kagiyn nen, Siya ay ummangay dilanget? I gustu naid a kagiyn ay dummibbbi pa siya ten kadisaladan a bahagi ni lutaiday.
10: En dummibbbi ay siya labi en summoli ten kalangkawan a lugar dilanget tnni maputat ten prisensiya na en atanan a linalang.
11: Sakay intdenan na en agum ti kaluub a magin apostol, en agum bi ay magin propeta, en agum ay ebanghelista, en agum ay pastor sakay tagapagtoldu.
12: Ginamet na iyd tnni ihanda na ten pgserbi en tolay hidi nen Diyos, para ten kttibay nen bggi ni Cristo a en simbaan.
13: Tnni magkahud kitam ti eessa a pnnampalataya sakay pkkatukoy ten Anak nen Diyos, sakay tnni magin ganap en pagkatolay tam ayun ten pagkaganap ni Cristo.
14: Ni magkakonahud ay awan kitamon magin kona ten anak hidi a alistu a matawid nen sari-sari a toldu. Awan kitamon metawtaw nen tolay hidi a gustu di laid ay meangay kitam ten liwat ten pamamag-itan nen pangluloku di.
15: Nan ten pamamag-itan nen pggupos ti katutuhanan a tehud a pgmahal, dapat a lumagu kitam a kona knni Cristo a siya en ulu tam a atanan.
16: Ten pamamag-itan na, ay en bahagi hidi nen bggi a pinagtongku-tongku nen kasukasuwan ay magin essa a bggi. Sakay ni maayus a mnggamet ten tungkulin na en balang essa, en buu a bggi ay dumikl sakay bumegsk ten pamamag-itan nen pgmahal.
17: Ten ngaran nen Panginoon, kagiyn ku iddi dikomoy: dyan kamon mabiyag a kona ten kkkabiyag nen awan hidi ti pnnampalataya ten Diyos. Awan ti seserbi en isipn di,
18: sakay nadiklmman en isip di. Gapu ten kamangmangan di sakay ten kttug nen ulu di, ay awan hidi ti bahagi ten biyag a kaluub nen Diyos.
19: Nagin alipin hidi ni kahalayan, sakay awan dn hidi matagama maski ni sabadit. Awan dn hidi ti iba a gggamitn nan purus a kalaswaan.
20: Bakn a kona han en natukuyan moy tungkul knni Cristo.
21: Nasanig moy dn en toldu a tungkul dikona sakay natukuyan moy dn en katutuhanan a ked knni Jesus.
22: Adggan moy dn en dati a kkkabiyag. Eklasn moy dn en dati moy a pagkatolay a mepahamak gapu ten mgkaduks a kagustuwan nen bggi.
23: Baguwn moy dn en pusu moy sakay en isip moy.
24: En dapat moy a ibadu ay en bigu a pagkatolay a linalang a kawangis nen Diyos, sakay mehayag ten matuwid sakay banal a kkkabiyag ayun ten katutuhanan.
25: Kaya adggan tamon en pgbuli-buli, sakay sikitam a atanan ay magkagi ti tatarudan ten balang essa gapu kabilang kitam ten eessa a bggi.
26: Ni magsaranta kam, ay iwasan moy a magkasala. Dyan moy urayn a sarmman nen aldew en iyamut moy.
27: Dyan moy atddan ti pagkakataun en diyablo.
28: En mgtakaw ay awan dn dapat a magtakaw, nan magaryok siya ti marangal a kabiyagan sakay magtarabahu tnni makatulung siya ten mangailangan hidi.
29: Dyan kam gumamit ti mgkaduks a upos; pagsikapan moy a en pggupos moy ay para ten kapiyyaan sakay ten tama a pagkakataun tnni makinabang en makasanig hidi.
30: Sakay dyan moy tdenan ti kalungkutan en Banal a Ispiritu nen Diyos, gapu siya en tatak nen Diyos dikomoy, en katibayan a tubusn na kam ten netakda a aldew.
31: Ibutan moy dn en nyaman a saket ni isip, iyamut; dyan kamon magababuy, manglait sakay magpasaket ti isip ten agum.
32: Nan magin mabait kam sakay makkkagbiyn; patawadn moy en balang essa a kona ten pgpatawad nen Diyos dikomoy gapu knni Cristo.