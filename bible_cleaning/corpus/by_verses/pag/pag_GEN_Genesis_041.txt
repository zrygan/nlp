Kalabas na duay taon, kinogip na arid Egipto a sikatoy manalalagey ed pandel na Ilog na Nilo.
Kabebekta pinmaway ed ilog so pitoran baka a mararakep tan matataba, tan nankakabkab ira na dika.
Insan pinmaway met so pitoran baka a mapmabeng tan kapokepokel. Inmasingger ira ed saramay onaan a pitoran baka ed pandel na ilog.
Insan saramay mapmabeng a baka kinan da ra may matataban baka. Abangon ed satan so ari.
Akaogip ni tan nankogip lamet. Pinmaway ed sakey a sengeg so pitoran dawa a maiiyan tan mataktakken.
Insan pinmaway met so pitoran dawa ya apa tan amaga ra, lapud adalan ira na dagem a nanlapud kalawakan.
Saramay pitoran dawa ya apa inakmun da ra may pitoran maiiyan. Aliing so ari, tan naamtaan ton nankogip.
Kaimbuas agunigon, kanyan impaawit to ray amin a salamangkiro tan saray makabat a lalaki ed Egipto. Imbaga tod sikara iray kinogip to, balet anggapoy makapangipatalus ed sikara.
Insan samay inkargadoy alak inkuantod ari, Akoen kod sayan agew a nankasalanan ak.
Nen nampasnuk kad siak tan samay pangulon panadiro, impaipriso mo kami ed abung na kapitan da ray guardia.
Aminsan a labi, nankogip kami, et nandomaay talus da ra may kogip mi.
Walad may kaiba min sakey a Hebreon malangwer ya aripen na kapitan da ray guardia. Imbaga mid sikato ra may kogip mi, insan to ra impatalus.
Tinmua ya amin so imbaga to: impawil mo ak ed gendat a kimey ko, balet pinatey mo may panadiro.
Impaawit nen ari si Jose, kanyan nipaway a tampol ed prisowan. Kasumpal ton nambalbas tan nampales, pinmarontal ed ari.
Inkuan na arid sikato, Walay kogip ko, et anggapoy makapangipatalus. Abalitaan kon nayarian moy mangipatalus na kogip.
Inmebat si Jose, Ag ko nayarian, Kagalang kon Ari; balet say Dios so makapangiter na dugan talus na kogip.
Inkuan na ari, Kinogip kon manalalagey ak ed pandel na Ilog na Nilo.
Kabebekta sinmakbit a nanlapud ilog so pitoran baka a mararakep tan matataba, tan nankabkab ira na dika.
Insan sinmakbit met so pitoran baka a mapmabeng tan kapokepokel. Sankaaliwaan iran bakan anengneng kod intiron Egipto.
Saramay mapmabeng a baka kinan da ra may matataba,
balet ag nabaloan so impangan da, ta ag met naoman so nengneng da. Abangon ak ed satan.
Kinogip ko met ya anengneng kon pinmaway so pitoran dawa a maiiyan tan matatakken.
Insan pinmaway met so pitoran dawa ya apa tan amaga, lapud adalan na dagem a nanlapud kalawakan.
Saramay pitoran apa a dawa inakmun da ra may pitoran maiiyan. Imbagak ira yan kogip ko ed saray salamangkiro, balet anggapod sikaray makapangipatalus ed siak.
Inkuanen Jose, Saksakey so talus da ra yan duan kogip mo; imbagay Dios ed sika so gawaen to.
Saramay pitoran baka a matataba kabaliksan day pitoran taon, tan saramay pitoran dawa a maiiyan kabaliksan da met so pitoran taon; saksakey so kabaliksan da.
Saramay pitoran baka a mapmabeng a sinmakbit, tan saramay pitoran dawa ya apa tan amagaan lapud adalan na dagem a nanlapud kalawakan, kabaliksan day pitoy taon a walay eras.
Onung na imbagak lad sika, impanengneng na Dios ed sika so gawaen to.
Onsabiy pitoy taon a walay inawa ed intiron dalin na Egipto.
Kasumpal to ya, ontombuk so pitoy taon a walay eras; nalingwanan ira may maung a taon, ta say eras deralen toy intiron bansa.
Nalingwanan imay panaon na inawa, ta ontombuk so mapalalon eras.
Say impakapidwa na kogip mo kabaliksan to a say Dios tinibokel to lad kanunotan to yan gawaen, tan asingger lan nagawa.
Natan mamili kay sakey a toon makabat tan maisip, tan ipasen mon inkargado ed intiron bansa.
Mamili ka met na saray arum ya opisyal a mantipon na kakalima na amin a bungay dalin legan na pitoy taon a daakan so naani.
Patipon mon amin iray kakanen legan na saray onsabin maung a taon, tan itdan mo ray pakaoley a mangisinup ed kamalir diad saray siudad, tan pabantayan mo ra.
Saray taganon atipon igana ran para saray onsabin pitoran taon a walay eras ed Egipto, pian ag naerasan iray totood Egipto.
Sayan plano inabubonan na ari tan saray opisyal to,
tan inkuantod sikara, Anggapo lay naalmo tayon magmaung a too nen say si Jose, ta walad sikato so ispiritu na Dios.
Inkuan na ari ed kinen Jose, Impanengneng na Dios ed sika yan amin, kanyan anggapoy ontalonad sika ed kakabatan tan kaisipan.
Ipasen ta kan inkargado ed bansak, tan onuren na totook iray amin a ganggan mo. Sikay onkumadwad siak ed pakaoley.
Toroen ta ka natan a gobirnador na intiron Egipto.
Inekal na ari so singsing to a panagmarka, insan to insolung ed gamet nen Jose. Sinolungan toy kawes a linen, tan initdan toy kadinan balituk a para beklew to.
Impaikana to ed kinen Jose so kumadwan karwahi to, insan saray guardiad palasio nambabando rad onaan to, Paliis kayo! Paliis kayo! Onya so inkatoro nen Jose a gobirnador ed intiron Egipto.
Inkuan na ari ed sikato, Siak so ari, sikay onkumadwa, et anggapod intiron Egipto so makagawa na antokaman no anggapoy abuloy mo.
Initdan toy Jose na balon ngaran: Zafenat-panea. Initdan to met na asawa a si Asenat ya anak nen Potifera a pari ed siudad na Heliopolis.
Mantaoy talomplo si Jose nen ginmapon manlingkur ed ari na Egipto. Nampatanir ed ari tan nanliber-liber ed intiron Egipto.
Legan na pitoy taon na inawa, amayamay so naani.
Tinipon nen Jose ray amin a naani legan na saramay pitoy taon, tan inkamalir to rad saray siudad. Diad balang siudad tinipon to ray naani ed kaalogan a kaabay to.
Singa karakel na buer ed dayat so atipon to. Diad karakel da, tinondaan to la ran sinukat.
Kasakbayan a sinmabi ra may taon na eras, awalaay Jose na duaran anak a lalaki diad kinen asawa ton Asenat.
Inkuanto, Impalingwanan na Dios iray amin a kairapan ko a pati say pakakailiw kod pamilya na amak; kanyan inngaran to na Manases imay pangulowan ya anak to.
Inkuanto met, Say Dios initdan to ak na anak ed sayan dalin a paniirapan ko; kanyan inngaran to na Efraim imay kumadwan anak to.
Nansamput ira may pitoy taon na inawa ed Egipto,
tan ginmapo lay pitoy taon na eras, onung na samay imbaga nen Jose. Walay eras ed arum a bansa, balet walay nakan na saray totoo ed intiron Egipto.
Nen anggapo lay nakan da ray Egipsio, linma rad ari. Inkuantod sikara, Laka yod kinen Jose tan gawa yoy ibaga to.
Nen kinmayat so eras ed intiron bansa, inlokas nen Jose iray amin a kamalir tan nilakoan to ray Egipsio, ta mapalalo lan tuay eras.
Linmad Egipto iray katoowan ed intiron mundo ta nansaliw iray tagano ed kinen Jose, lapud mapalalo lay eras ed inerman a pasen.