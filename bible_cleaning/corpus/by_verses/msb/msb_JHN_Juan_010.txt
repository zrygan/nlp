Nagpadayon pa si Jesus, Matuod gayod na makawat kag tulisan an dili nagaagi sa pwertahan san turil san mga karnero kundi sa iba na paagi.
Pero an nagaagi sa pwertahan amo an pastor san mga karnero.
Ginapasulod siya san bantay sa pwertahan kag nagakilala san iya boses an mga karnero. Ginatawag niya ini na sadiri niya na karnero paagi sa ngaran kag ginagiyahan paluwas.
Pakapaluwas na niya san tanan, nagauna siya sani kag nagasurunod an mga karnero sa iya kay kilala sani an iya boses.
Pero sa dayuhan wara sinda magasunod kundi mas nagadurulag pahilayo sa iya kay dili sani kilala an iya boses.
Gin-istorya ni Jesus ini sa inda pero wara ninda masabutan kun nano an iya gusto sabihon.
Kaya nagsurmaton gihapon si Jesus sa inda, Matuod gayod na ako an pwertahan para sa mga karnero.
Mga makawat kag tulisan an tanan na parabantay na nauna sa akon pagkadi pero an mga karnero wara mag-intyindi sa inda.
Ako an pwertahan. Masasalbar an mga mag-agi sa akon, tapos sinda bagan karnero na makaguwa-sulod kag makakitan mahuraban.
An makawat naman, an katuyuan niya mangawat, magpatay kag magsira. Pero ako an nagpakadi agod magkaigwa sindan buhay kag magpabugana pa lugod sin buhay.
Ako man an maayo na pastor. An pastor na maayo amo an nagahalad san iya buhay para sa mga karnero.
An sinuhulan naman, na dili amo an matuod na pastor na tagsadiri san mga karnero, ginapabayaan an mga karnero kag nadalagan sa oras na makita niya na nagaarapiki na an maisog na hayop. Kaya ginatabag kag ginaburulag man sani an mga karnero.
Nadulag siya kay sinuhulan lang kag waran pagmalasakit sa mga karnero.
Pero ako naman an pastor na maayo. Pareho san pakakilala sa akon san Ama kag an pakakilala ko man sa iya, kilala ko an akon mga karnero kag kilala man ako sani. Kaya ginahalad ko an akon buhay para sani.
Niyan, igwa pa man akon iba na mga karnero na dili pa parte sani na manada. Sinda man dapat ko na tipunon kag babation ninda an akon boses. Tapos usad na lang an manada kag usad an pastor.
Namumut-an ako san Ama kay ginahalad ko an akon buhay agod mabuhay gihapon ako.
Waran makahali san buhay ko. Ginahalad ko ina sa sadiri ko na kabubut-on. Igwa akon gahom na ihalad ko ina kag kagamhanan na bawion gihapon kay ini an ginsugo sa akon san akon Ama.
Tungod sani na mga surmaton wara man gihapon magkaparareho an isip san mga Judio.
Kadamuan sa inda nagsarabi, Nasudlan siyan demonyo kaya nagabuang. Nano kay nagaparapamarati pa kamo sa iya?
An iba naman nagasabi, Dili amo ini an panurmaton san tawo na nasudlan san demonyo. Nano, may demonyo kaya na makapakita sin buta?
Nag-abot an panahon san ginaselebrar san mga Judio an pyista san pagdidikar sa templo kasadto sa Jerusalem. Tighagkutan sadto
kag si Jesus nasa templo nagaagi sa lugar na ginatawag na portico ni Solomon.
Gintiripunan siya san mga Judio kag nagsabi, Nano kay ginaparapahulat mo pa kami? Kun ikaw man gayod an Cristo, sabihi na ngani kami.
Nagsabat si Jesus, Ginsabihan ta na kamo pero dili man kamo nagatuod sa akon. An mga milagro na ginahimo ko sa ngaran san akon Ama amo an nagapamatuod manungod sa akon
pero dili kamo nagatuod kay dili ta kamo mga karnero.
An akon mga karnero nagapamati san akon boses, kilala ko sinda kag nagasunod sinda sa akon.
Ginahatagan ko sinda sin buhay na waran katapusan. Dili sinda mawawar-an sani kag wara man sin makaagaw sa inda sa akon.
An akon Ama na nagpaniwala sa inda sa akon amo an pinakalabaw sa tanan kag waran makaagaw sa inda sa iya.
Ako kag san Ama usad lang.
Tapos an mga Judio nagpururot naman gihapon sin mga bato agod batuhon siya.
Kaya sinabihan sinda ni Jesus, Damon mga maayo na hinimuan an ginpakita ko sa iyo na ginsugo san Ama na himuon ko. Hain sani na mga milagro na pagabatuhon niyo ako?
Ginsabat siya san mga Judio, Dili ka namon batuhon dahilan san mga maayo mo na hinimuan kundi an imo pagpakaraot sa Dios sa pag-angkon na ikaw Dios pero tawo ka lang.
Ginsabat sinda ni Jesus, Nano, dili nasurat sa iyo mismo Kasuratan na an Dios nagsabi sa mga namumuno kasadto na mga dios sinda?
Niyan, kun mga dios man gayod an pagtawag san Dios sadton mga gintiwalaan san surmaton niya kag an Kasuratan matuod hasta na lang,
nano, pagtuya-tuya ina sa iyo kun ako, na ginpili san Ama kag ginsugo sa kinab-an, nagsabi na, Ako an anak niya?
Ayaw kamo pagtuod sa akon kun dili ko ginahimo an mga ginapahimo san akon Ama.
Pero kun ginahimo ko magtuod kamo sani na mga pagpamatuod bisan pa ngani dili kamo nagatuod sa akon. Tapos, maaraman niyo kag masiguro na an Ama nakig-usad sa akon kag ako sa iya.
Ginporbaran gihapon ninda na dakupon si Jesus pero nakadulag sa inda.
Nagbalik siya gihapon pagtabok sa Jordan sa lugar na kun diin sadto nagapambunyag anay si Juan. Didto nag-istar si Jesus
kag damo an nagkaradto didto sa iya tapos nagsabi, Wara maghimon milagro si Juan pero matuod an tanan na ginsabi niya manungod sani na tawo.
Kaya, damo sadton mga tawo an nagtuod kan Jesus.