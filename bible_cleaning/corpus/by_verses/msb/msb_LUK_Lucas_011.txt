Usad sin bes nagapangadyi si Jesus sa usad na lugar. Pakatapos niya usad san iya mga disipulos naghangyo, Ginoo, tukdui man kami pagpangadyi na pareho man san gintukdo ni Juan na Parabunyag sa iya mga disipulos.
Kaya ginsabihan niya sinda, Pagpangadyi niyo sabihon,
Ama, pagalangan an banal mo na ngaran. Mag-abot lugod an pagahadi mo.
Hatagi kami san amon kinahanglan na pagkaon uruadlaw.
Patawada kami san amon mga sala kay ginapatawad namon an tanan na mga nakasala sa amon.
Ayaw man kami pagtuguti na masugtan.,
Sinabihan pa sinda ni Jesus, Ipamutang ta na usad sa iyo may kaamigo na nagkadto sa iya na tungan gab-i kag nagsabi, Migo, pahurama man anay ako sin tulo ka bilog na tinapay,
kay may kakilala ako na nag-abot sa balay hali sa paglakaton kag wara akon ikapakaon sa iya.
Tapos ginsabat siya san nasa sulod, Ayaw na ako pag-ulanga. Sirado na kag nagahirigda na kami san mga bata. Dili na ako mabangon para hatagan ka san panginahanglan mo.
Ugaling, matuod gayod na mabangon siya agod ihatag an tanan na pagkinahanglan san iya amigo, dili dahilan san inda pag-amigo kundi dahilan san pagpakimaluoy san usad.
Kaya tandai an ginasabi ko sa iyo, mangayo sa Dios kay pagahatagan kamo. Maghanap kay ipapakita niya sa iyo. Magtawag sa iya kay pagaabrihan niya an pwertahan sa iyo.
Himuon niyo ini kay an nangangayo sa Dios amo an pagahatagan. An nagahanap amo an makakita kag an nagatawag sa iya amo an pagaabrihan san pwertahan.
Niyan, halimbawa, sin-o sa iyo na mga ama an mahatag sin sawa sa iya anak kun mangayo siyan isda,
o kaya uyang kun mangayo inin itlog?
Kun kamo ngani na mga maraot an ugali maaram maghatag sin mga maayo na bagay sa iyo kaanakan, sing-ano pa gayod ada an iyo Ama sa langit an mahatag san Espirito Santo sadton mangayo sa iya?
Usad sin bes may ginapahali na demonyo si Jesus kay amo ini an nakapaapa sa tawo, pero pakahali lang san demonyo nakasurmaton na an apa kag nangawa an mga tawo.
Pero may iba sa inda na nagsabi, Paagi lang kan Beelzebul na namumuno san mga demonyo an pagpaluwas niya san mga demonyo.
Myintras may iba naman nagpangayo kan Jesus sin milagro bilang tanda agod porbaran na hali man gayod siya sa Dios.
Pero kay aram niya an inda ginaisip ginsabihan sinda, Maruruba an kahadian na pirme may araraway sa inda mismo. Amo man magaburulag an pamilya na pirme may araraway sa inda mismo.
Sugad man kun si Satanas mismo ginakontra an iya sadiri na mga sakop, pan-o magapadayon an iya pagahadi? Nagahunga ako sani kay nagasabi kamo na paagi kan Beelzebul nagapahali ako sin mga demonyo.
Niyan, kun paagi kan Beelzebul nagapaluwas ako san mga demonyo, kanin-o man gali poder na nahimo man ini san iyo mga katawuhan? Kaya ini sinda mismo an magapamatuod na sala kamo.
Ugaling kun paagi sa poder san Dios an pagpaluwas ko san mga demonyo, ina nagapamatuod na an pagahadi san Dios adi na sa iyo.
Nagpadayon pa si Jesus, Kay kun ipamutang ta sa makusog na armado na tawo pirme nagabantay sa iya balay, dili siya makakawatan bisan nano,
pero kun dayuhon siya san mas makusog pa sa iya, madadaog siya kag an tanan na armas na iya ginsarigan aagawon kag pagabarahinon an mga nakawat sa iya.
Kun sugad an dili nakiupod sa akon mga kontra gayod sa akon kag an dili nagabulig sa akon pagtipon nagapaburulag lugod.
Ipahalimbawa ta naman sa maraot na espirito, an sabi ni Jesus. Pagluwas sani sa tawo nagaagi-agi ini sa mga disyerto agod maghanap sin mapahuwayan pero kay waran mahanapan kaya masabi, Mabalik ako sa akon ginhalian na istaran.
Pag-abot sani didto nakita na waran sulod, malinis kag gin-ayo na idto.
Kaya magahali gihapon ini kag magatiripon pa sin pito na espirito na mas maraot pa ki sa iya. Didto sinda masulod kag maistar. Dahilan sani mas grabe an kamutangan sadton tawo ki san dati.
Nagasurmaton pa si Jesus san may babayi didto sa kadamuan na nagsiyak, Pinalabi gayod san Dios an babayi na nagbudos kag nagpadudo sa imo.
Pero nagsabat si Jesus, Mas palabi pa gayod idton nagapamati san katukduan manungod sa Dios kag nagatuman sani.
Myintras nagadamo an mga tawo nagpadayon pagsurmaton si Jesus, Sing-ano ka makasasala an mga katawuhan yana! Nagaparapangayo sindan tanda pero waran ipapakita sani kundi an pareho san nangyari sa propeta na si Jonas.
Sugad san siya nagin tanda sa mga taga-Nineve paagi sa pag-istar niya sin tulo ka adlaw sa tiyan san dako na isda sa dagat pero nakaluwas gihapon na buhay, sugad man ako na Anak San Tawo magin tanda man sani na mga tawo yana na panahon.
Sa adlaw san paghusgar an reyna san lungsod na ginatawag Sheba matindog kaupod an mga tawo sani na panahon kag pagakondinaron sinda, kay hali pa gayod siya sa harayo na lugar san kinab-an para mamati san kadunungan ni Solomon, pero kitaa, adi na yana an mas labaw pa ki kan Solomon.
Sa adlaw san paghusgar an mga tawo naman san Ninive matindog kaupod ini na mga tawo kag kukondinaron sinda kay nagbasol sinda kag nagbaya sa inda pagkasala dahilan san katukduan ni Jonas pero, kitaa, adi an mas labaw pa ki sa iya.
Didi naman nagpadayon si Jesus pagsabat sa inda na gusto makakita sin tanda, Waran masindi sin ilawan tapos itago o isulod sa baldi kundi ginabutang sa dapat na tungtungan sani agod an kapawa makita san mga nagasurulod.
Pareho san ilaw an imo mata para sa lawas. Kun maayo an imo mata mapapawaan man an bilog mo na lawas pero kun maraot an imo mata madulom man an bilog mo na lawas.
Kun sugad makasiguro ka na an ilaw na nasa sulod sa imo dili ngani madulom.
Kay kun an imo lawas puno sin kapawaan kag waran parte na madulom magigin mapawa inin biyo na pareho san ilawan na nagabanaag sa imo.
Nakatapos pa lang si Jesus pagsurmaton san may Pariseo na nag-imbitar sa iya na magkaon sa inda. Nagdayon siya kag nag-ingkod sa may lamesa.
Nangarat an Pariseo san makita siya na wara anay maghugas antes magkaon.
Kaya ginsabihan siya san Ginoo, Kamo na mga Pariseo! Ginalinisan niyo an sa luwas san lawas sugad san paglinis san tasa kag plato pero an sa sulod san lawas maraot gayod dahilan sa kapasluan kag karautan.
Mga buang! Dili ba an Dios na naghimo san sa luwas amo man an naghimo san sa sulod?
Dapat magbahin anay san sa imo sa mga pobre kag an tanan magigin malinis para sa iyo.
Makaluluoy man gihapon kamo na mga Pariseo! Ginahalad niyo an ikanapulo na parte bisan an pinakamenos san iyo mga produkto pero napapabayaan niyo an katanusan kag pagkamuot san Dios! Amo ini an dapat niyo sunudon na dili man gihapon napapabayaan an iba.
Makaluluoy man kamo na mga Pariseo kay naiila pirme mag-ingkod sa pinakaunahan san mga sinagoga kag naiila man paggalangan sa may merkado.
Makaluluoy pa kamo kay baga kamon mga lubungan na waran tanda. Kaya bagan natatamakan san mga tawo na dili nakikilalahan an pagkadunot didto.
Didi usad na paratukdo san Kasuguan san mga Judio an nagsurmaton, Maestro, kun nagasurmaton kan irog sani ginatuya mo man kami.
Pero ginsabat ni Jesus, Makaluluoy man kamo na mga paratukdo san Kasuguan kay ginapahimo niyo an mga tawo sin mga malisod na panurundon na dili kaya pero kamo mismo habo ngani magtikwil bisan usad na tudlo sa pagbulig sa inda.
Makaluluoy man kamo kay ginatindog niyo an mga rulubngan san mga propeta na ginpatay san iyo mga kalulululuhan!
Kaya paagi sani nagapamatuod kamo kag nagauyon san ginhimo san iyo mga kalulululuhan. Sinda an nagpatay kag kamo naman an nagatindog san rulubngan.
Dahilan sani sa iya kadunungan nagsabi an Dios, Magasugo ako sa inda sin mga propeta kag mga apostoles na an iba pagapatayon ninda kag an iba naman pagapasakitan.
Kaya ini na mga tawo yana amo an manabat tungod san pagpatay sa mga propeta tuna san paglalang san kinab-an.
Ini nagtuna sa dugo ni Abel hasta sa dugo ni Zacarias na ginpatay sa katung-anan san altar kag san pinakabanal na lugar sa templo. Matuod gayod na ini na mga tawo yana amo an magapanabat san tanan.
Makaluluoy pa gayod kamo na mga paratukdo san Kasuguan kay kinuha niyo an lyabi san pwertahan sa pakaaram san manungod sa pagkasalbar na kamo mismo wara magsurulod kag gin-ulang pa niyo an mga nagasulod.
Paghali ni Jesus didto grabe an pagpakaraot sa iya san mga paratukdo san Kasusugan kag mga Pariseo kag ginapirit gayod siya na magsabat san damo ninda na mga hunga,
agod madakop ninda siya sa nano man na sala na basi maisurmaton niya.