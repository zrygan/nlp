Pakaarami ni Jesus na nabaritaan san mga Pariseo na mas damo siyan nadadara kag nabubunyagan ki kan Juan,
bisan pa ngani dili si Jesus an nagabunyag kundi an iya mga disipulos,
naghali siya sa Judea kag nagbalik sa Galilea.
Sa iya pagpakadto pagaagihan niya an Samaria.
Kaya sa iya paglakaton nakaabot siya sa usad na lungsod san Samaria na gintawag Sicar na halapit sa uma na ginhatag sadto ni Jacob sa iya anak na si Jose.
Adto didto an bubon sadton Jacob. Nag-ingkod si Jesus sa kilid sani kay pagal siya sa iya paglakaton kag maalas dose na sadto.
Taud-taod may nag-abot na Samaritana na maalog. Ginsabihan ni Jesus an babayi, Painuma man.
Myintras an iya mga disipulos naman adto na sa lungsod agod magbakal sin makaon.
Ginsabihan siya san Samaritana, Nano, ikaw na Judio mangayo sa akon sin mainom na ako Samaritana? Nagsabi siya sani kay an mga Judio dili nakiupod sa mga Samaritano.
Nagsabat si Jesus, Kun aram mo lang an ginahatag san Dios kag kun sin-o ini na nagapangayo sa imon mainom, ikaw pa an mangayo sa iya kag pagahatagan sin tubig na nagahatag-buhay.
An hunga naman sa iya san babayi, Sir, wara ka sin ikatimba kag hadalom an bubon. Diin ka makuha sana na tubig na nagahatag-buhay.
Pwera pa sani, ginhimo ini kasadto san amon kalulululuhi na si Jacob para sa amon kag didi siya mag-inom kag san iya mga kaanakan, bisan man ginpainuman san iya mga kahayupan. Nano, mas labaw ka pa sa iya?
Amo ini an sabat sa iya ni Jesus, Mapapaha gihapon an nagainom sani na tubig,
pero dili na gayod mapapaha pa an mag-inom san tubig na ihahatag ko pero magigin bagan burabod ina sa iya na tubig na magabulos kag hahatagan siya san buhay na waran katapusan.
Nagsabat an babayi, Sir, hatagi ako sana na tubig agod dili na ako mapaha kag dili na magparakadi pag-alog.
Sinabihan siya ni Jesus, Kadto, tawaga an imo asawa tapos magbalik ka.
Nagsabat an babayi, Wara ako sin asawa.
Ginsabihan siya ni Jesus, Tama an sabi mo na wara kan asawa
kay nagkaigwa ka sin lima kag an kaupod mo yana dili mo tunay na asawa. Tama gayod an ginsabi mo!
Didi nagsabat an babayi, Ah, sigurado, sir, propeta ka.
An amon mga kalulululuhi didi sani na bukid nagasamba sa Dios pero kamo na mga Judio nagasabi na didto sa Jerusalem an dapat na lugar pagsambahan sa iya san mga tawo.
Nagsabi si Jesus, Mam, tuudi ako! Halapit na an oras na kamo masamba sa Ama dili sani na bukid o sa Jerusalem.
Nagasamba kamo san dili niyo kilala pero kami na mga Judio kilala namon an amon ginasamba kay paagi sa amon gintuga san Dios an pagkasalbar san mga tawo.
Halapit na an oras kag adi na yana na an tunay na mga nagasamba magaumaw gayod sa Ama paagi sa Espirito Santo kag kamatuudan. Amo ina an klasen nagasamba na naiilaan niya.
Espirito an Dios kag an nagasamba sa iya dapat na magsamba paagi sa Espirito kag may kamatuudan.
An sabat san babayi, Aram ko na maabot an Mesias na amo an Cristo. Pag-abot niya ipapahayag sa amon an tanan.
Didi siya ginsabihan ni Jesus, Ako na nakiistorya sa imo amo na an ginasabi mo.
Pakasabi gayod niya sani, amo man an pag-abot san iya mga disipulos. Nginarat sinda pakakita na nakiistoryahan siya sa usad na babayi pero wara sa inda sin naghunga, Nano an gusto mo maaraman sa iya? o Nano kay nakiistoryahan ka sa iya?
Tapos binilin san babayi an iya tibod, nagpakadto sa lungsod kag gin-agda an mga tawo,
Hamos baya kamo kag kitaa kay may tawo na nagsabi sa akon san tanan ko na nahimo. Amo na kaya ini an Cristo?
Kaya nagruluwas sinda sa lungsod kag nagpakadto kan Jesus.
Myintras tanto, ginpirit si Jesus san mga disipulos, Maestro, kaon anay tabi.
Pero ginsabat pa lugod niya sinda, Igwa akon pagkaon na dili niyo aram.
Pakabati sani nagpahurunga-hunga an mga disipulos, Nano, may nagdara sa iyan pagkaon?
Didi nagpahayag si Jesus: An akon pagkaon amo an pagtuman san kabubut-on san nagsugo sa akon kag an pagtapos san ginpahimo niya.
Nano, dili may kasabihan kamo: Upat ka bulan pa kag tig-anihan na? Pero kitaa an iyo patalibod! Tig-anihan na baga!
An nagaani may suhol ngani kag nakatipon sin produkto para sa buhay na waran katapusan agod pareho magakalipay an parasabwag kag paraani.
Kaya matuod an kasabihan, An usad nagasabwag pero an iba naman nagaani sani.
Halimbawa, ako nagsugo sa iyo agod mag-ani san dili niyo ginpaglan pagsabwag. An iba an nagpagal pero kamo an nagpulos san inda pinagalan.
Sana mismo damo na mga Samaritano sadto na lungsod an nagtuod kan Jesus dahilan san ginsabi san babayi, Sinabi niya an tanan ko na hinimo.
Niyan, pagtulos san mga Samaritano, naghangyo na magpabilin anay si Jesus sa inda. Kaya didto siya nagpalipas sin duha ka adlaw.
Tungod sani damo pa an nagturuod dahilan san iya mga katukduan.
Kaya ginsabihan ninda an babayi, Niyan, dili lang kami nagatuod dahilan san imo ginsumat kundi nabatian pa gayod namon siya mismo kag naaraman na siya man gayod an Parasalbar san kinab-an.
Pakalipas san duha ka adlaw si Jesus nagpa-Galilea,
kay siya mismo nagsabi na waran ginagalangan na propeta sa iya sadiri na lugar.
Pag-abot niya didto, ginpadayon siya san mga taga-Galilea kay san nakipamyista sinda sa Jerusalem para sa Paskwa nakita ninda an tanan na ginhimo niya didto.
Niyan, nakabalik gihapon si Jesus sa Cana san Galilea kun diin ginhimo niya an tubig na bino. Igwa didto sa Capernaum sin opisyal na may anak na masakit.
Pakabati sani na opisyal na si Jesus nag-abot sa Galilea hali sa Judea, nagkadto siya sa iya sa Cana kag nakimaluoy kan Jesus na maglugsad sa Capernaum agod ayuhon an iya anak na tikamatayon.
Tapos ginhunga siya ni Jesus, Nano, dili kamo magaturuod sa akon kun dili kamo nakakita sin mga tanda kag mga milagro?
Ginsabihan gihapon siya san opisyal, Ginoo, kadto man anay tabi antes mamatay an akon anak.
Nagsabat si Jesus, Uli na, maayo na an imo anak.
Nagtuod an tawo san ginsabi sa iya ni Jesus kaya naglakat na siya.
San nagapauli na siya, sinugat siya san iya mga suruguon na nagbarita na maayo na an iya anak.
Pakabati sani, ginhunga niya sinda kun nanon oras naulian an bata kag ginsabihan siya ninda, Kagahapon na mga ala una an adlaw siya nahaw-asan san iya kalintura.
Nadumduman san ama na sana man na kaurason siya ginsabihan ni Jesus na, Maayo na an imo anak. Kaya siya mismo nagtuod kag san bilog niya na panimalay.
Amo ini an ikaduha na milagro na ginhimo ni Jesus san pagkadto niya sa Galilea hali sa Judea.