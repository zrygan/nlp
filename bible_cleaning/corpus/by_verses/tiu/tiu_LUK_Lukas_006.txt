Ito namensan nga Algew Ngilin, manmanalan de Jesus iya laplapug nga namulaan ka trigu. Ket dito adalan na, uwed kineltung da nga dawa diya trigu. Rinedred da nga rinunas, ket inukisan da, se da ngarud kinan.
Ket uwed da met Parisiyu nga nagkunen, Ape nga wanglen nu ya maiparit iya Linteg tida iya Algew Ngilin? kunen da.
Ket kinunen ne Jesus, Di nu pekkem aya nga nabasa ya maipanggep ito winangel nito Ari Dabid ito nabisin, se dito kabulun na?
Ta imuneg met to Dabid iya pagdaydayawan nga maawagan ka baley ne Apu Diyus, ket nimet na dito tinapay nga naidatun mettas e Apu Diyus. Ket nangan met to Dabid ito tinapay, se necdan na met pe dito kabulun na. Agten iyan ngarud ya winangel nito Dabid, orey emmu na nga sigun iya paglinteggan tida, diyan nas met agsirsirbi iya pagdaydayawan ya mapalubusan nga mangan iyan nga tinapay, kunen na.
Ket kinunen manin ne Jesus kadito Parisiyu, Ya Anac nga Naipatoley, igina met ya Apu niya Algew Ngilin, kunen na.
Ito isa nga Algew Ngilin manin, nawe nge Jesus iya gigimungan diya Hudyu, ket nangisursuru antuni nin. Ket uwed pe iyan ya isa nga lalaki nga nacpet ya diwanan nga ima na.
Ket dito manursuru iya Linteg, se dito Parisiyu, sicsiimen da met nge Jesusin, no mangpalaing iya Algew Ngilin, tasun uwed panggapuwan da nga mangidarum igina.
Ngem emmu met ne Jesus to panpanunuten da, itu nga kinunen na ito lalaki nga nacpet ya ima na, Umbet ka agsikad idi, sangu mi, kunen na. Ket ginumnukat ngarud to lalaki, ket nawe nagsikad ito edyan ne Jesus.
Ket itun, kinunen ne Jesus kadito agsicsiim, Saludsudec man dakayu: Nagan kad ya maipalubus iya Linteg tida nga wanglen tida kuma iya Algew Ngilin? Ya panagwangel ka nabaru, winno ka dakec? Ya panangisalakan ka biyag, winno ya pumatey? kunen na.
Ket limanga met nge Jesus nga simingsingen iya tunggal isa igidan, se na kinunen ito lalaki nga nacpet to ima na, Ucnatem ya imam, kunen na. Ket inucnat ngarud nito lalaki to ima na, ket nalaingan mettin.
Ngem napalaus ya unget dito Parisiyu se dito manursuru iya Linteg, ket nagtetebbaran da no kumaan kuma niya pamaayan da e Jesus.
Ket iya isa nga algew itun, nawe nanang-at nge Jesus iya isa nga tageytey, tasun agkararag. Ket nagwakas met ennan nga nagkarkararag e Apu Diyus.
Ket ito kadamlag na, inayaban na dito pasurut na, ket pimili ka sangapulu ket duwa igida. Ket itu dito toley nga inawagan na nga apustules.
Pinili na nge Simon nga pinanaganan na pe ka Pedru, se e Andres nga kabsat ne Simon, de Santiyagu nge Juan, de Pelipe nge Bartulume,
de Matyu nge Tumas, se e Santiyagu nga anac ne Alpiyu, se e Simon nga maawagan ka Pasnec,
se e Hudas nga anac ne Santiyagu, se to Hudas Iskariyute, nga itu to nagbalin nga nangliput.
Ket ito managus da ito tageytey, nagsardeng nge Jesus iya nasimpa nga lugar, ket uwed adu nga pasurut na antuni. Adu pe diya duduma nga toley nga uwed ennan, nga gayat da kadiya il-ili ka prubinsiya nga Hudya, se gayat da pe ka Herusalem, se uwed da pe gayat ka Tiru, se Sidun, nga itu dito duwa nga ili nga denni iya baybay.
Nawe da ngarud antuni, tasun aggigicna da e Jesus, se tasun paagasan da diya sacsakit da. Ket diya toley antuni nga parparigaten sairu, ket nalaingan da met.
Ket amin dito toltoley, gabay da nga secdengen kuma nge Jesus, ta uwed met pannakabalin nga tumaud igina nga mangpalaing igida nga amin.
Ket itun, siningen ne Jesus diya pasurut na, ket kinunen na igida,
Dakayu nga makasapul, nagasat kayu,
ta uwed dakayu ya panangituray ne Apu Diyus.
Dakayu nga mabisbisin ita, nagasat kayu,
ta mapnec kayu nad mettas.
Dakayu nga agladladingit ita, nagasat kayu,
ta aggalgalec kayu nad nga siraragsac.
Nagasat kayu met, orey no guraen dakayu diya toltoley, se no isina dakayu winno amisen dakayu, winno umsiyen da ya kinaturay nu, gapu mettas iya panamati nu iya Anac nga Naipatoley.
Ngarud, agragsac kayu lugud no mapasamac dakayu didi, se ilagtuc nu kuma ngas ya napalaus nga anggem nu. Ta ya kinapudnu na, uwed met dackel nga gun-guna nu nad ka langit. Agragsac kayu ngarud, ta laglagipen nu kuma nga idi nga panangparigat da dakayu ita, ket agten met pe ito panangparigat dito am-ama da kadito mammadtu itun.
Ngem no dakayu nga nabacnang,
kackaasi kayu nga gennung,
ta ita ngas met ya pannakaliwliwa nu.
Dakayu nga awan kasapulan na ita,
kackaasi kayu pe,
ta agbisin kayu nad met.
Dakayu nga agag-agalec ita, kackaasi kayu pe,
ta agladingit se agberrit kayu nad met.
Kackaasi kayu pe no idaydayaw dakayu diya toltoley yin, ta agten met pe iyan to panangidayaw dito am-ama da kadito busid nga mammadtu itun.
Ngem dakayu nga aggigicna iyaken nin, kunec dakayu, nga ayaten nu lugud diya kumuntra dakayu, se nabaru kuma ngas ya ipaay nu kadiya gumura dakayu.
Ket adngen nu lugud ya panangaasi ne Apu Diyus kadiya mangilunud dakayu, se ikararagan nu kuma pe diya mangpasakit dakayu.
Ket no uwed mangtungpa iya pasngit mu, palubusam nga tungpaen na pekkem orey ya bangir. No uwed mangipanaw iya punyus mu, ket ipalubus mu met pe nga alac na orey pe ya badum.
Ecdan nu ngarud ya orey nagan na nga agadeng dakayu. Se no uwed mangpilit nga mamet ka sanicwa nu, di nu met ipilit nga paisoli yin.
Ngarud, ya gabay nu nga mawangel kuma dakayu, itu kuma ya wanglen nu mettas iya kapada nu.
Ket no diyan nas toley nga agayat dakayu ya ayaten nu, nagan ngarud ya pakaidayawan nu gapu iyan? Ta orey diya managbasul, ayaten da met pe diya agayat igida.
Se agten pe no diyan nas mangipaay dakayu ka nabaru ya ipaayan nu met ka nabaru, nagan ngarud ya pakaidayawan nu iyan? Ta orey diya managbasul, agten met pe iyan ya pamaayen da.
Ket no diyan nas siguradu nga agbayad kadiya utangen da ya pautangan nu, nagan kad ya pakaidayawan nu iyan? Ta orey diya managbasul, pautangan da met diya pada da nga managbasul, no namnamaen da nga mabayadan mettas ya ipautang da.
Ngem ya wanglen nu kuma nga gennung, ayaten nu lugud diya kumuntra dakayu, ket nabaru ya ipaay nu igida. Ket agpautang kayu nga orey awan namnamaen nu nga maibayad. Ket no agten iyan ya wanglen nu, dackel met ya maigun-guna dakayu, ket anac nakayu nga tutu ya Kangatuwan maigapu ka ugali. Ta igina, kaasiyan na met orey diya toley nga madi makaemmu nga agyaman, se diya dakec nga toley.
Ngarud, dakayu, masapul nga managkaasi kayu, nga agten mettas iya gangey niya Ama nu nga managkaasi.
Ket madi kayu kuma pabasulen ya kapada nu, ket iya agten iyan, madi kayu met pe mapabasul. Se madi nu ukumen ya kapada nu, ket iya agten iyan, madi kayu pe maukum. Mamakawan kayu, ket mapakawan kayu met pe.
Mangecde kayu, ket maecdan kayu met pe. Ngarud, no agten iyan, maecdan kayu ka adu nga maikamboy dakayu, ta kustu met ya pagsukat nga mausar para dakayu, se nasedsed se agpatpatutuc pe agingga ka aglablabni yin. Ta no kumaan niya panangaasi nu, agten nad met iyan ya pannakakaasi nu, kunen na.
Ket kinagi pe ne Jesus igida yani nga pangngarig: Kumaan ngarud niya pananggeped niya isa nga kulap iya pada na nga kulap? Ta no agten iyan, di ngarud misacdul da nga duwa nga maipisuc ka ebbut?
Agten pe ya agad-adal, ket bekken met nga nangatngatu ngem iya mangisursuru igina. Ngem no maadal nan diya amin nga naisuru igina, agbalin nad nga agten mettasin iya nangisursuru igina, kunen na.
Ket kinunen manin ne Jesus, Ape nga dellawem ya puling nga uwed iya mata niya kapadam, ngem madi ka met madlaw ya tabla nga uwed iya mismu nga matam?
Ket bayat niya kauwed pekkem niya tabla iya matam, ape nga kunem iya kapadam nga, Da, kabsat, ta ipac ku ya puling mu. Ay! Aginlilinteg ka met no agten iyan! Ta masapul nga ipac mu pekkem nga mona ya tabla nga uwed iya mismu nga matam, tasun nabatad ya panagsingem nga mangipac iya puling nga uwed iya mata niya kapadam.
Ket agten idi pe: Diya nabaru nga kayu, madi da met mamisic ka dakec. Se diya dakec nga kayu, madi da met pe mamisic ka nabaru.
Ta ya mismu nga bisic niya tunggal kayu, itu mettas ya pakailasinan na. Tutu met nga bekken ngarud nga maburas ka narasi nga ruut ya bisic igus. Se bekken met nga maburas ka narasi nga kayu ya bisic ubas.
Ket agten pe iyan ya toley, ta nabaru ya tumaud iya nanacman nga toley, gapu ta nabaru met ya uwed iya lemlemmet na. Ket dakec met ya tumaud iya dakec nga toley, gapu ta dakec ya uwed iya lemlemmet na. Ta ya uwed iya lemlemmet niya isa nga toley, itu mettas ya maikagi niya musung na.
Ape aya nga awagan dac nga kunen nu nga, Apuc, Apuc, kunen nu iyaken, ngem di nu met latta tungpalen diya ibagac dakayu?
Ngem amin nga umbet iyaken nga dumngeg kadiya kagic, se agtungpal kadidi, agten idi ya kasasaad da
Ya agten kadiyan nga toley, maiyarig met iya isa nga nagpasikad ka baley. Nagkorob nga nona ka nauneg, ket pinas met ya nangisaadan na. Dikad pe ito naglayusin, dinalapus na met yan nga baley, ket madi pulus nga naan-anu, ta nabaked ya pannakaisimpa na.
Ngem ya toley nga dumngeg iya kagic, ngem di na met tungpalen, ket maiyarig met iya isa nga toley nga nagpasikad ka baley iya rabaw niya ginet, nga awan nabaked nga nangibangunan na. Ket ito naglayusin, dinalapus na yan nga baley, ket dagus nga narogpac. Ket napirdi nga pudnu yan nga baley yin, kunen na.