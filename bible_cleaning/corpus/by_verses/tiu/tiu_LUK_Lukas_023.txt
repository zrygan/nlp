Ket itun, amin dito pangpangulu nga naur-urnung iyan, nawe da nipen nge Jesus iya edyan nito Gubernadur Pilatu.
Ket ito uwed da iya sangu nan, pinabpabasul da nge Jesus, nga kinunen da e Pilatu, Natiliwan mi yani nga toley nga mangiyaw-awan kadiya pada mi nga Hudyu. Ket iparit na met ya panagbayad mi ka buis e Ari Sesar, se kunen na met nga igina kanu ya Kristu, nga isa nga ari, kunen da.
Ket e Pilatu, sinaludsud na ngarud e Jesus, Tutu kad nga ikew ya Ari diya Hudyu? kunen na.
Ket kinunen ne Jesus igina, Nakagi mun, kunen na.
Ket itun, kinunen ne Pilatu kadito pangulu diya agsirsirbi iya Templu, se kadito amin nga duduma nga naur-urnung ennan, Awan met masmac ku nga basul nidi nga toley nga gapu niya pakaukuman na, kunen na.
Ngem nilallalu da met ya nangipapilit maipanggep igina, nga kinunen da, Ngem riribuken na met diya toltoley iya amin nga pagiliyan mi nga Hudyu, gapu iya panangisursuru na. Nirugi na enna prubinsiya nga Galilya, ket dimateng met pe idi nin, kunen da.
Ket ito nagicna ne Pilatu yan nga kunen da, kinunen na, Ay, taga-Galilya kad yani nga toley? kunen na.
Ket ito naemmuwan ne Pilatu nga gayat nga tutu nge Jesus iya sakup nga iturayan ne Ari Herudes, nipaipen na ngarud iya edyan ne Herudes, ta uwed pe ka Herusalem itun.
Ket to Herudes, naragsakan met nga unay ito naidateng da nge Jesus ito edyan na. Ta madamdamag na maipanggep igina, ket nabayagin nga gabay na nga em-emmuwen, se penya na met no makasingen kuma ka nakaskasdaaw nga arimanen kuma ne Jesus.
Itu nga adu ya sinaludsud ne Herudes e Jesus, ngem awan met nisungbat ne Jesus.
Ket dito pangpangulu diya agsirsirbi iya Templu, se dito manursuru iya Linteg, nagsisikad da iyan, ket sipipinget da nga nangpabpabasul e Jesus.
Ket de Herudes se dito suldadu na, linais da met nge Jesusin, se nigalgalec da pe. Ket kalpasan na, pinakawwessan nito Herudes nge Jesus ka napaw-is nga sutana ari, se na pinaisoli ito Pilatu win.
Ket manipud iyan mettas nga algew, aggayyem met de Herudes nge Pilatu win, orey no nagginnura da sacbay niyan nga algew.
Ket to Gubernadur Pilatu, pinaguurnung na dito pangpangulu diya agsirsirbi iya Templu, se dito duduma nga pangpangulu diya Hudyu, se diya duduma nga toltoley.
Ket kinunen na igida, Nisangu nu met yani nga toley iyaken, ta kunen nu nga allilawen na diya toltoley tasun agsalungasing da iya gubiyernu. Ket sinumaryac ngarud iya imatang nu, ngem pudnu nga awan met nasmac ku nga basul na nga gapu niya pakaukuman na nga maikanatad kadito nipabasul nu igina.
Se awan pe emmu ne Herudes nga basul na, itu nga nipasoli na manin dactida. Ngarud, awan naariman nidi nga toley nga maitutup nga pakatayan na.
Dikad pe dusaec nga pasaplit ku ngasin, se yac iruwarin, kunen na.
Gabay na ngamin nga iruwar, ta ugali met diya Hudyu nga pairuwar da ya isa nga balud kada timpu niya Padaya Nitatalib.
Ngem nagkaykaysa dito toltoley nga nangip-ipkaw, nga kinunen da, Ipapatey mu yan nga toley! Ya balud nga Barabas ya gabay mi nga iruwar mu! kunen da nga necres.
Ket yan nga Barabas, nabalud gapu iya isa nga riribuc itun nga napasamac iyan mettas nga siyudad, ket pimatey met itun.
Ngem e Jesus met ya gabay ne Pilatu nga iruwar. Itu nga binaliwan na ngarud manin to kinagi na kadito toltoley.
Ngem dito toltoley, nip-ipkaw da manin nga kinunen da, Pailansam! Pailansam ka krus! kunen da.
Ket pinetlu manin ne Pilatu nga kinunen igida, Ape kadi? Nagan ngarud ya basul na? Awan met nasmac ku nga basul na nga tumutup nga pakatayan na. Dikad pe dusaec nga pasaplit ku ngasin, se yac iruwarin, kunen na.
Ngem nilallalu lugud dito toltoley to panangipapilit da, nga nip-ipkaw da nga mailansa kuma kanu nge Jesus ka krus. Ket nikasu ngarud ne Pilatu win to nipkaw da nga adeng da.
Dikad pe nibilin ne Pilatu nga matungpal kanu to nipapilit dito toltoley.
Itu nga to Barabas nga naibalud gapu iya panangriribuc na kadiya toltoley, se nakapatey, ket igina met ya pinairuwar ne Pilatu sigun ito inadeng dito toltoley. Ngem e Jesus nga gennung, niyawat met ne Pilatu tasun matungpal to kalikagum dito toltoley.
Ket niruwar da ngarud nge Jesus. Ket ito uwed da iya dalan, uwed met nasabet da nga isa nga iSirene nga agnagan ka Simon. Sumungsungad yani nga toley iya siyudadin, nga naggayat iya away. Ket nimet da to Simon, se da nipaagtu to krus igina, se da nipasarunu e Jesus.
Ket adu diya toley nga nip-ipuyut e Jesusin, ket uwed da pe babey nga nagladladingit nga nangberberrit e Jesus.
Ket linaw-ing ne Jesus da, nga kinunen na igida, Dakayu nga babey nga iHerusalem, bekken met nga iyaken ya masapul nga berritan nu, no di lugud diya begbeggi nu mettas, se diya an-anac nu.
Ta pudnu met nga uwed nad umbet nga timpu nga agten idi ya kunen diya toltoley maipanggep kadiya babey: Nagasat diya lupes se diya madi pekkem nga naganac, se diya madi pekkem nagsagibi, kunen da nad gapu iya panagrigat da.
Ket iyan nad nga timpu, kunen diya toltoley maipanggep kadiya tageytey, Ay, migdey kuma ngin dakami, se maipanggep kadiya mung-ul, kunen da nad nga, Gaboran dakami kuma ngarudin, kunen da nad gapu iya panagrigat da.
Pudnu met nad ya panagrigat nu, ta no agten kadidi nga panagrigat ya ar-arimanen da ita iyaken nga maiyarig ka nabiyag nga kayu, nagan ngarud ya maariman nad dakayu nga maiyarig iya nacrit nga kayu? kunen na.
Ket uwed pe duwa nga managbasul nga balud nga nipen da pe, tasun ikumpas da da e Jesus nga patayen.
Ket ito nakadateng da iya lugar nga maawagan ka Bangabanga, ket itu ya nangilansaan da e Jesus ka krusin. Ket nilansa da pe kadiya krus da dito duwa nga managbasul, nga ya isa, uwed iya madiwanan ne Jesus, ket ya isa, uwed iya makatigid na.
Ket e Jesus, kinunen na, Ama, pakawanem kay diya mangwangel idi iyaken, ta di da maawatan ya banag niya wangwanglen da, kunen na.
Ket uwed da met nagbibinnunut nga nagbibingayan da diya luput ne Jesus.
Ket uwed pe diya toltoley nga nagsisikad iyan, nga nagbuybuya. Ket dito pangpangulu diya Hudyu, inuy-uyaw da nge Jesus nga kinunen da, Naisalakan na kanu met diya duduma. Ket no tutu nga igina ya Kristu nga pinili ne Apu Diyus, ape nga di na lugud isalakan ya beggi na mettasin? kunen da.
Ket inuy-uyaw pe dito suldadu nge Jesus, nga nawe da dinawawaan ka suka,
ket kinunen da e Jesus, Isalakan mu was ya beggim a, no tutu nga ikew ya Ari diya Hudyu! kunen da.
Ket iya ngatuwen niya ulu ne Jesus ito krus, uwed pakaemmu nga naisurat. Agten idi to naisurat: Idi ya Ari diya Hudyu.
Ket to isa kadito duwa nga managbasul nga nailansa pe antuni, linais na met pe nge Jesus, nga kinunen na, Sepe? Bekken kad nga ikew tun ya Kristu? Isalakan mu man ya beggim, se pati dakami, kunen na.
Ngem to kabulun na nga managbasul, nilbec na nga kinunen na, Ape awan ansing mu e Apu Diyus? Singem, ket agpapada tida nga maukumin.
Ket dacta, rumbeng met yani nga dusa ta, ata itu ya tumutup nga supapac dito winangwangel ta. Ngem iyan nga toley nga gennung, awan met winangel na nga dakec, kunen na.
Ket se na kinunen e Jesus, Jesus, lagipen nac kay nad no agparang ka nga agari yin, kunen na.
Ket kinunen ne Jesus igina, Pudnu met yani nga ibagac ikew: Ita mettas nga algew, makipagedyan ka iyaken nin ka Paraisu, kunen na.
Ket ito agmatuunin, gimicbet mettin ya amin nga lubung antuni nin. Ket nagpaut to gicbet agingga ka alas tres iya gidam,
ta nagpukaw met ya darang niya sinag. Ket enna Templu, napigis met itun nga nagudduwa ngin to kurtina nga nanglinged iya uneg na.
Ket e Jesus ito krus na, nagpekkaw met nga kinunen na ka nabileg, Ama, italec ku ikew ya kararuwac, kunen na. Ket ito nakagi na yanin, awan anges nan.
Ket ito nasingen niya kapitan dito suldadu to napasamac kin, sidadayaw e Apu Diyus nga kinunen na, Pudnu met nga nalinteg yani nga toley! kunen na.
Ket amin dito toltoley nga naur-urnung nga nagbuybuya, nasingen da met pe to napasamac. Ket nagawir dan nga nangdandantugin iya barukung da gapu iya ladingit da.
Ket amin dito gagayyem ne Jesus se dito babey nga simursurut igina nanipud ka Galilya, ket nagasisikad da met itun iya nabay-at ka eteng. Ket nasingen da pe diyan nga napasamac.
Ket uwed toley itun nga agnagan ka Huse. Isa nga kunsehal diya Hudyu nge Huse, ket nanacman se nalinteg.
Madi met nakipagkanunung kadito panggep se wangel dito pada na nga kunsehales nga maikuntra e Jesus. E Huse, taga-Arimatiya, nga isa nga ili diya Hudyu. Ket isa met pe nga mangpadpadaan nga sinanama iya umbet nga panangituray ne Apu Diyus.
Ket to Huse, nawe iya edyan ne Gubernadur Pilatu, ket nagadeng ka pammalubus nga alac na ya bangkay ne Jesus.
Ket ito naidsag nan to bangkayin, kinubit na met ka luput nga maawagan ka linen, se na nipisuc iya isa nga tamen nga nailiyang ka batu, nga awan pekkem naitamen iyan.
Ket Biyernes met itun, nga itu ya algew nga maawagan ka Algew Panagisagana. Ket gidamin itun, nga dandani yin ya panangrugi niya Algew Ngilin.
Ket dito babey nga simurut e Jesus nanipud ka Galilya, nipuyut dan ito Huse. Ket nasingen da to nakaitamennan, se to pannakaitalipen nito bangkay ne Jesus.
Kalpasan na, simoli da iya siyudad, ket nangisagana da ka pangbalsamar da nga bangbanglu se sapsapu. Ket ito nadatnganin ya Algew Ngilin, nagimang da ngarud maikanatad ito bilin niya Linteg Hudyu.