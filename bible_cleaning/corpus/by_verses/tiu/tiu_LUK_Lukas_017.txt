Ket kinunen ne Jesus kadito adalan na, Siguradu nga uwed ngas mangsulisug ka toley. Ngem kackaasi nad lugud ya pagbanagan niyan nga toley nga pakaigapuwan niya panagbasul diya duduma.
Ta ya makaigapu ka panagbasul niya isa nga agten kadidi nga tekkut nga ebbing, nabarbaru lugud met para iyan nga pakaigapuwan niya panagbasul, no pagbanagan na kuma ya mabesinan ya tengnged na ka takiyew, se maitemsit ka baybayin.
Itu nga agannad kayu kuma ngarud!
Ket no uwed kabsat mu nga nakabasul ikew, mawe ka ngarud balakadan. Ket no agbabawi, pakawanem ngarud.
Ket orey no mamenpitu nga agbasul ikew iya unus niya isa nga algew, se mamenpitu met nga umbet na kagiyen ikew, Babawiyec kun, ket masapul met nga pakawanem, kunen na.
Ket kinunen dito apustules iya Apu, Pabilgem kuma ngarud ya panamati mi, kunen da.
Ket kinunen niya Apu, No uwed eteng ngas nga panamati nu, nga orey maiyarig ngas iya katekkut niya bukel niya kayu nga mustasa, mabalin nu met nga bilinen yani nga dackel nga kayu nga sikumuru nga kunen nu, Bagsutem ya beggim, ket imulam mettas iya baybayin, kunen nu, ket agtungpal met dakayu, kunen na.
Ket kinunen manin ne Jesus, Kaspagarigan ta ya isa dakayu, ket uwed tagabu na nga pagar-araduwen na, winno pagay-aywanen na ka karneru. Ket no sumpuc ya tagabu nga gayat iya nagtarabakuwan na, madi ka met kunen igina, Kan, umbet ka ngarud manganin.
Bekken ngarud nga agten iyan ya kunem igina, no di ka lugud kunen, Iyutuwan nac ka panggidam ku, se ka aglili, se ka agsirbi iyaken bayat niya pannangan ku. Ket nad no nalpas sac kun, mabalin mu ya sumublat nga manganin, kunem.
Agten iyan ngarud, ta madi met masapul nga agyaman ya amu iya tagabu na. Ta ya wangwanglen niya tagabu, ket panagtungpal na ngas met iya nibilin niya amu na igina.
Ket agten kayu kuma pe iyan. Ta no natungpal nun amin nga naibilin dakayu, kunen nu kuma pekkem, Bekken kami met nga nadayaw nga agsirsirbi, ta pagrebngan mi ngas met ya winangel mi, kunen nu kuma.
Ket ito agpapen pekkem nge Jesus enna Herusalem, nanalan iya nagbaettan niya Samarya se Galilya.
Ket ito sumungsungadin iya isa nga baryu antuni, uwed da simabet igina nga sangapulu nga lalaki nga nakutel. Nagsardeng da ito nabay-at da pekkem mas e Jesus,
ket nipkaw da e Jesus nga kinunen da, Jesus! Apu! Kaasiyan nakami kay! kunen da.
Ket ito nasingen ne Jesus da, kinunen na igida, Mawe kayu ipasingen diya beggi nu kadiya agsirsirbi iya paggigimunganin, kunen na.
Ket ito manmanalan da ngarud nga mawe yin, nalaingan met to kutel dan.
Ket ya isa igida, apaman nga nasingen na nga nalaingan to kutel nan, simoli met ito edyan ne Jesusin, nga nip-ipkaw na ya panagdayaw na e Apu Diyus.
Ket nagparintumeng ngarud iya sangu ne Jesus nga siiiyaman igina. Ket iyan nga lalaki, iSamarya met.
Ket e Jesus, kinunen na, Bekken kad nga sangapulu to nalaingan tun? Ape dito siyamin?
Ape awan da nga gennung nga simoli nga agyaman e Apu Diyus, malacsid iya gan-gannaet nga idi? kunen na.
Ket kinunen ne Jesus ito lalaki nga nalaingan, Agsikad kan, ta mabalin mu ya mawe yin. Nalaingan kan gapu iya panamatim, kunen na.
Ket iya namensan, uwed da Parisiyu nga nagsaludsud e Jesus no nungey nga madatngan ya panangituray ne Apu Diyus. Ket nisungbat ne Jesus nga kinunen na, Ya panangituray ne Apu Diyus, bekken nga madatngan nga maibulun ka masingen nga pagilasinan.
Awan pe mangunen nad nga, Kad yani, uwed idi nin! winno kunen da nga, Uwed ennan nin! Ta kinapudnu na, ya panangituray ne Apu Diyus, ket uwed mettas dakayu, kunen na.
Ket kinunen na kadito adalan na, Umbet nad ya timpu nga matoran kayu nga makadateng kuma iya timpu niya Anac nga Naipatoley, orey no malak-aman nu ya isa kuma ngas nga algew niyan nga timpu. Ngem pulus nga madi kayu nad pekkem malak-aman.
Ket uwed da nad agkunen dakayu nga, Kad tuni! Ituni nin ya sapsapulen nu! Winno kunen da nad nga, Kad yani! Itu yani nin ya sapsapulen nu! kunen da nad dakayu. Ngem madi nu da kuma ikasu, se di nu da met suruten.
Ta ya panaggundaway nad niya Anac nga Naipatoley, nawada nad met nga arig nga panaggilap niya kilawet nga wadaan na ya abac lawa manipud iya isa nga bangir agingga iya sabali nga bangir.
Ngem masapul nga aglak-am pekkem ya Anac nga Naipatoley ka adu nga rigat, se guraen nad pe diya toltoley iya ita nga timpu.
Ket no kumaan to kasasaad dito toltoley ito timpu nito Nue itun, ket agten nad met iyan no madatngan ya timpu niya Anac nga Naipatoley.
Ta ito sacbay nito algew nga imuneg de Nue ito daung, nitultuluy ngas met dito toltoley to winangwangel da nga nangnangan, se nagin-inum, se nagaasawa. Ket pagamwan da, uwed met to layusin, ket itu ya nangpukaw igida nga aminin.
Agten met pe ito timpu nito Lot, ta dito toltoley itun, nangnangan se nagin-inum da, nagnginngina se naglaclaku da, nagmulmula se nagbalbaley da.
Ngem ito algew nga panagtalew nito Lot ka Suduma, uwed met apuy se burbura nga asupre nga niterkag nga gayat ka ngudu. Ket itu ya nangpukaw igida nga amin.
Ket agten nad pe iyan no timpu niya panagparang niya Anac nga Naipatoley.
Ket iyan nad nga algew, no uwed kuma toley iya sap-ew niya atep niya baley na, madi kuma umulugin nga mawe mangbulay pekkem kadiya kukuwa na nga uwed iya uneg niya baley. Ket agten pe ya toley nga uwed nad iya lapug na, madi kuma agawir nga mawe mangbulay kadiya nibati na iya baley nan.
Laglagipen nu ngarud pe to dakec nga napasamac ito asawa nito Lot itun.
Ta kinapudnu na, ya orey nagan na nga mangkakenga iya biyag na mettas, mapukaw nad mettas igina ya kaipapennan niya biyag na. Ngem ya orey nagan na nga mangipalikud nga gennung iya panangipateg na iya biyag na, maisalakan na nad ya kaipapennan niya biyag na.
Ket pudnu met nga iyan nad nga timpu, mabalin nga uwed duwa nga toley nga agadug iya isa nga pagidaan iya gabi, ket maalac nad ya isa, ket mabati ya isa.
Ket agten nad pe kadiya duwa nga babey nga aggilgiling. Maalac nad ya isa, ket mabati met ya isa.
Agten pe kadiya duwa nga lalaki nga uwed nad iya lapug da. Ket maalac nad ya isa, ket mabati ya isa, kunen na.
Ket nagsaludsud dito adalan na igina nga kinunen da, Awac ya pakapasamakan diyan, Apu? kunen da.
Ket nisungbat ne Jesus igida yani nga pagkakagi: Siguradu nga orey awac ya edyan niya bangkay, itu ngarud ya pagurnungan diya gayang, kunen na.