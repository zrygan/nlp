Ket iyan mettas nga algew, pimanaw nge Jesus ito baley, ket nawe nagtugew iya pingit nito baybay.
Ket gapu ta adu diya toltoley nga naguurnung iya edyan ne Jesus, nawe ngarud nagtugew iya isa nga bangka nga uwed antuni. Ket dito toltoley, nagsisikad da iya gacdang.
Ket adu ngarud dito nibagbaga na igida gapu kadiya pangpangngarig na itun. Kinunen na, Uwed toley nga nawe nagmula.
Ket ito agiwarwaris ka eggic kin, uwed da bukel nga nagdessag iya dalan, ket nawe met kinan diya sibudin.
Uwed da met pe bukel nga nagdessag iya edyan pinas nga eteng ya ginet iya sap-ew na. Ket dagus da nga timubu, ta bekken nga nauneg ya ginet na.
Ket ito siminagin, naleyley da ngarud. Ket nacrit da mettin gapu ta madi nakauneg nga unay diya gamut da.
Uwed da pe duduma nga bukel nga nagdessag iya karuutan nga uwed rasi na. Ket ito dimackel dito ruut, liniyungan da met dito mula ngin.
Ket uwed da met duduma nga bukel nga nagdessag iya napaw-is nga ginet. Ket didi nga bukel, ito nagbalin da nga mula ngin, namisic da ka adu. Ket uwed diya imadu ka sangagasut, uwed pe diya imadu ka ennem nga pulu, se uwed met pe diya imadu ka tellu nga pulu.
Dakayu nga uwed pannakaawat na, tandaanan nu kuma ngarud yan, kunen na.
Ket kalpasan na, imadenni e Jesus dito adalan na, nga nagsaludsud da igina nga kinunen da, Ape nga agpangpangngarig ka no mangisuru ka kadiya toltoley? kunen da.
Ket kinunen na igida, No dakayu, napalubusan kayun nga makaawat kadiya nauneg nga adal nga di pekkem naipakaemmu kadiya duduma maipanggep iya panangituray niya Nailangitan. Ngem no igida, bekken nga maipalubus nga maipakaawat didi igida.
Ta ya toley nga uwed pannakaawat nan, madgaan pekkem, tasun nawadwad ya naipakaawat igina. Ngem ya awan pannakaawat na, maipac met igina orey diya pagpagarupen na nga maawatan na.
Itu nga diya pangngarig ya pangisuruc kadiya toltoley, ta no igida, orey masingen da, madi da met malasin. Ket orey denggen da, madi da met magicna winno maawatan.
Ket iyan nga kasasaad da, pakatungpalan nito padtu nito mammadtu nga Isayas ito kinunen na,
Peyeng kayu nad nga aggigicna,
ngem pulus nga madi kayu met makaawat.
Peyeng kayu nad nga makaskasingen,
ngem pulus nga madi kayu met makalasin.
Ta kimapsut mettin
ya pannakaawat didi nga toley,
se narigat ya pannakagicna dan,
se nagkulinget dan.
Ta no bekken nga agten iyan,
kaynun no malasin da ya masingen da,
se natarus igida ya magicna da,
se maawatan da ya panunuten da,
ket kaynun no sumoli da iyaken
tasun agasac da,
kunen nito Isayas itun.
Ngem dakayu, nagasat kayu ngarud, ta malasin nu met ya masingen nu, se maawatan nu ya magicna nu.
Tutu ngarud met nga adu dito mammadtu se dito nalinteg nga toley itun nga nagkalikagum nga makasingen kuma idi nga masingsingen nu ita, ngem madi da met nasingen. Ket nagkalikagum da met pe nga makagicna kuma idi nga magicgicna nu ita, ngem madi da met pe nagicna.
Itu nga maawatan nu kuma ngarud ya kaipapennan nito pangngarig maipanggep iya agmulmula.
Agten idi ya banag na: Ya toley nga makagicna iya damag maipanggep iya nadiyusan nga panangituray ngem madi na maawatan ya banag na, ket arig nga umbet ya diyablu nga managdacdakec nga rabsuten na ya kagi nga nagicna nito toley. Itu ya maiyarig kadito bukel nga naiwaris iya dalan.
Ket dito bukel nga naiwaris ito edyan pinas nga eteng ya ginet iya sap-ew na, itu ya kaiyarigan niya toley nga makagicna iya kagi ne Apu Diyus, ket dagus na nga awaten nga siaanggem.
Ngem gapu ta arig nga mula nga awan nauneg nga gamut na, bekken met nga napaut. Ta no uwed rigat winno pannakairurumen na gapu iya panamati na iya kagi ne Apu Diyus, ket dagus met nga maiyaw-awanin.
Ket dito bukel nga naiwaris iya karuutan nga uwed rasi na, itu ya maiyarig iya toley nga makagicna iya kagi ne Apu Diyus, ngem awan met pagbanagan niya kagi ne Apu Diyus igina. Ta maabac ya pannakabalin na igida, gapu kadiya pakasikuran iya biyag nga idi se iya panagtarigagay na ka kinabacnang.
Ket dito bukel nga naiwaris iya napaw-is nga ginet, itu ya maiyarig iya toley nga makaawat iya kagi ne Apu Diyus nga nagicna na. Ket itu ya arig nga mula nga mamisic. Ket uwed met diya mamisic ka sangagasut, se uwed da mamisic ka ennem nga pulu, se uwed pe duduma nga mamisic ka tellu nga pulu, kunen na.
Uwed manin isa nga pangngarig nga inistorya ne Jesus igida, nga kinunen na, Ya panangituray niya Nailangitan, ket maiyarig iya isa nga toley nga nawe nagiwaris ka nabaru nga eggic nga trigu iya lapug na.
Ngem iya namensan iya panagtutudug toley, nawe ya gumurgura igina, ket nagiwaris met ka bukel ruut nga dakec ito nakaiwarisan nito eggic nga trigu, se pimanawin.
Itu nga ito dimackel se nagdawa dito mula ngin, malasin met pe yin dito ruut.
Ket diya tagabu nito akin-kuwa ito lapug, nawe da ngarud kinunen igina, Apu, bekken kadi nga nabaru nga eggic nga trigu to niwaris mu ito lapug mu? Ape nga uwed dakec nga ruut nan? kunen da.
Ket kinunen na igida, Wangel met niya isa nga gumurgura iyaken yan, kunen na.
Ket kinunen ngarud dito tagabu na igina, Gabay mu no mawe kami bellaten? kunen da.
Ngem kinunen na, Bay-an nu pekkem nga bellaten, ta kaynun no maisangasipdut diya mula nga trigu kadito ruut.
Orey no agbulun da ngas pekkem nga dumackel agingga nga panaggagani yin. Ket nad no panaggagani yin, ibilin ku nad kadiya aggani nga bellaten da nga mona dito dakec nga ruut, se da pesten, ta maipoor da ngasin. Ket kalpasan na, ya bisic nga trigu ya ganiyen dan, se da italipen iya alang kun, kunec nad met, kunen nito akin-kuwa.
Ket uwed manin isa nga pangngarig nga inistorya ne Jesus igida nga kinunen na, Ya panangituray niya Nailangitan, maiyarig iya isa nga tekkut nga bukel niya kayu nga mustasa, nga nimula niya isa nga toley iya lapug na.
Ket ya bukel mustasa, itu ya katekkutan nga bukel nga maimula. Ngem no dumackel ya kayu nan, ket agbalin nga kadackellan kadiya maimulmula nga para rikadu, ta agbalin nad met nga kayu win, ket pagsucbutan met diya sibud diya sangsanga na.
Uwed manin isa nga pangngarig nga inistorya ne Jesus igida, nga kinunen na, Ya panangituray niya Nailangitan, maiyarig met iya pangpablad nga nimet niya isa nga babey, nga nilauc na ka sangapulu nga salup nga arena. Ket pinablad na met amin nga nakailaukan na.
Amin diyan nga nisuru ne Jesus kadito toltoley, nisuru na ka pangngarig. Ngarud, awan met nisuru na igida no di yas naipangngarig.
Agten iyan to winangel na tasun matungpal kuma ngin to naipakagi ito mammadtu, ito kinunen na,
Pangpangngarig nad ya istoryaec,
ket ibagac nad diya banbanag
nga madi pekkem naipakaemmu
nanipud ito pannakaparsuwa niya lubung,
kunen nito mammadtu.
Ket itun, pinanawan ne Jesus dito toltoley yin, ket simoli nga imuneg ito baley. Ket dito adalan na, nawe da imadenni igina nga kinunen da, Ipatarus mu kay dakami ya kaipapennan nito pangngarig maipanggep kadiya dakec nga bukel ruut iya lapug, kunen da.
Ket kinunen ne Jesus, To nagiwaris ka nabaru nga eggic, ket itu ya Anac nga Naipatoley.
To lapug, itu ya lubung ngi. To nabaru nga eggic, itu diya toley nga agpaituray iya nadiyusan nga panangituray. Ket dito dakec nga ruut, itu diya toley nga agpaituray iya diyablu nga managdacdakec.
Ket to gumurgura nga nagiwaris kadito dakec nga ruut, ket ya diyablu met. To panaggani, itu ya panagpatingga nidi nga timpu. Ket dito naggani, itu diya angheles.
Ket ya panagpatingga nad nidi nga timpu, kaiyarigan mettas nito pannakabellat se pannakaipoor dito dakec nga ruut.
Ta ibon nad niya Anac nga Naipatoley diya angheles na, ket ipac da nad ngarud iya pagiturayan na diya amin nga pakabasulan toley se amin diya managdacdakec,
se ipisuc da nad diyan iya pagapuyan. Ket diya uwed antuni nga edyan, agberrit se agngaretnget da ngarud.
Ngem diya nalinteg nga toley nga iturayan nad niya Ama da, masingen nad met ya dayaw da, nga arig da nga sirnac niya darang niya sinag. Ket dakayu nga uwed pannakaawat na, tandaanan nu kuma ngarud yanin.
Agten idi pe ya panangituray niya Nailangitan: Ket maiyarig met iya naikorob nga kinabacnang nga naaskuran niya isa nga toley iya isa nga lapug. Ket to toley, ginaboran na ngarud manin to naaskuran na nga kinabacnang. Ket siaanggem ngarudin, ket nawe na nilaku ya amin nga sansanicwa na, ket ngininaan na to lapugin nga edyan nito kinabacnang nga naaskuran na.
Ket kaiyarigan manin niya panangituray niya Nailangitan ya agten idi: Uwed isa nga aglaclaku nga agsapsapul kadiya napapaw-is nga perlas.
Ket ito uwed naaskuran na nga isa nga nakapatpateg nga perlas, nawe na ngarud nilaku ya amin nga sansanicwa na, ket ngininaan na to perlas.
Ket kaiyarigan manin niya panangituray niya Nailangitan ya panagkalap ka lames. Ta diya agkalap, nisalwag da ya iket da iya baybay, ket nadumaduma ngarud diya kita lames nga nacna ngin.
Ket ito napnu to iket tin, nigacdang diya nagkalap. Ket ito nagtutugew dan, pinaglalasin da diya nabaru se diya dakec nga uwed ito iket. Ket diya nabaru, inurnung da nga nipisuc kadiya papayan da. Ngem diya dakec, nitemsit da ngasin.
Ket agten ngarud nad iyan ya panagpatingga nidi nga timpu, ta diya angheles, rumwar da nad nga isibna da diya dakec nga toley kadiya nalinteg.
Ket itemsit da ngas nad diya dakec iya pagapuyan. Ket diya uwed antuni nga edyan, agberberrit se agngaretnget da ngarud, kunen na.
Ket kinunen ne Jesus kadito adalan na, Maawatan nu kad ya kaipapennan diya amin diyan nga pangngarig? kunen na.
Ket, Bo, a, kunen da nga nisungbat.
Dikad pe kinunen na manin igida, Nabaru met no agten iyan, ta agten kayun kadiya manursuru iya Linteg Hudyu no nagbalin dan nga pasurut iya maipanggep iya panangituray niya Nailangitan. Ket iya tunggal manursuru nga agten iyan, maiyarig da met iya makin-kuwa iya isa nga baley nga uwed duwa nga kita diya nabaru nga banbanag nga mairuwar na, nga gayat iya pagitaltalipnan na. Ket didi nga nabaru nga banbanag, kabarbaru diya duduma, ket nadaan diya duduma, kunen na.
Ket ito nalpas ne Jesus nga inistorya diyan nga pangpangngarig, pimanaw antuni nin.
Ket ito nakadateng ito mismu nga ili na, nawe nangisuru kadiya toltoley iya gigimungan da. Ket nasdaawan da ngarud iya panangisursuru na, ket kinunen da met, Awac kid ya namettan niyan nga toley iya agten iyan nga sirib se iya agten iyan nga pannakabalin na nga agariman ka nakaskasdaaw?
Di met anac nito allawagi yan? Di met e Marya ya ina na? Se kabsat na met de Santiyagu, Huse, Simon se e Hudas?
Bekken kad nga kailiyan tida mettas dito amin nga kakabsat na nga babey? Dikad pe awac ngarud ya namettan na ka amin diyan nga kinalaing na? kunen da.
Ket iya agten iyan, inumsi da ngas met.
Ket e Jesus, kinunen na met igida, Mapadayawan ngarud ya isa nga mangaskasaba, malacsid iya mismu nga ili na, se kadiya kabbalay na, kunen na.
Ket iya agten iyan, eteng ngas diya nakaskasdaaw nga inariman ne Jesus antuni, gapu ta di da met gabay ya mamati.