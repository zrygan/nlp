Iya di nabayag, nawe pinasyar ne Jesus diya il-ili se purpuruc, nga nikasaba na se nilawlawag na ya Makaparagsac nga Damag maipanggep iya panangituray ne Apu Diyus. Ket kabulun na dito sangapulu ket duwa nga adalan na.
Ket uwed da pe kabulun na nga babey nga dati nga agsacsakit se nasairuwan itun, nga pinalaing mettas ne Jesus itun. E Marya nga iMagdala ya isa kadito kabulun na, nga igina ya nakapatalawan itun diya pitu nga sairu.
Se uwed pe nge Huwana nga asawa ne Tiyusa nga katalec ne Ari Herudes, se e Susana, se adu pekkem diya duduma nga babey nga nangistimar kade Jesus. Nipaay da ngarud diya bukud da nga sansanicwa nga nitulung da kade Jesus.
Ket adu diya toltoley nga naguurnung iya edyan ne Jesus, nga gayat da kadiya nadumaduma nga il-ili. Ket ito adu diya toley nga naurnungin, kinagi ne Jesus yani nga pangngarig
Uwed isa nga toley nga nawe nagimula ka eggic na. Ket ito agiwarwarisin, uwed da bukel nga nagdessag iya dalan. Ket ginudlan ngarud diya toley, ket nawe met kinan diya sibudin.
Uwed da met pe bukel nga nagdessag ka ginet nga uwed pinas iya uneg na. Ket ito timubu dan, dagus da ngarud nga nacrit, gapu ta bekken nga nadam-eg ya ginet.
Nagdessag met diya duduma nga bukel iya karuutan nga uwed rasi na. Ket ito dimackel dito ruut, liniyungan da met dito mula ngin.
Ket uwed da met duduma nga bukel nga nagdessag iya napaw-is nga ginet. Ket timubu, se dimackel dan. Ket didi nga mula, namisic ya tunggal isa nga bukel nga naimula ka sagsangagasut, kunen na.
Ket ito nalpasin to panangisalaysay ne Jesus idi nga pangngarig, kinunen na ka nabileg, Dakayu nga uwed pannakaawat na, tandaanan nu kuma ngarud yanin, kunen na.
Ket dito pasurut ne Jesus, sinaludsud da ngarud igina ya kaipapennan niyan nga pangngarig.
Ket kinunen ne Jesus, No dakayu, napalubusan kayun nga makaawat kadiya nauneg nga adal nga di pekkem naipakaemmu kadiya duduma maipanggep iya panangituray ne Apu Diyus. Ngem diya duduma, diyan nas pangngarig ya maisuru igida, tasun orey masingen da, madi da met pulus nga malasin, se orey magicna da, madi da met pulus nga maawatan.
Ket agten idi ya banag nito pangngarig: To eggic nga kunec, itu ya kagi ne Apu Diyus.
Ket dito nagdessag iya dalan, itu diya maiyarig kadiya toley nga makagicna iya kagi ne Apu Diyus, ngem malepanan da. Ta arig nga umbet ya diyablu nga ipac na ya kagi nga uwed iya lemlemmet da, tasun di da mamati se maisalakan.
Ket dito bukel nga nagdessag ito ginet nga uwed pinas iya uneg na, itu diya maiyarig kadiya toley nga makagicna iya kagi ne Apu Diyus, ket awaten da nga siaanggem. Ngem gapu ta arig da nga mula nga awan nauneg nga gamut da, nalaka da nga mamati iya damu, ngem dagus da nga aglikud no uwed pakasulisugan da.
Ket dito bukel nga nagdessag iya karuutan nga uwed rasi na, itu diya maiyarig kadiya toley nga makagicna iya kagi ne Apu Diyus, ngem maabac ya pannakabalin na igida, gapu kadiya pakasikuran da, se gapu iya panangtarigagay da ka kinabacnang se pakaragsakan da. Itu nga arig da nga bisic nga madi agmayan.
Ket dito bukel nga nagdessag iya napaw-is nga ginet, itu diya maiyarig kadiya toley nga makagicna pe iya kagi ne Apu Diyus, ket napudnu se nadalus met ya nakem da no magicna da, ket agtalec da ngarud. Naanus da, ket agbanag ka nabaru ya panamati da, kunen na.
Ket nagpangngarig manin nge Jesus nga kinunen na, Ya toley nga mangsibet ka dilag, madi na ngarud tacban ka banga ngin, winno isoroc iya sidung niya pagidaan, no di lugud ipay na iya kustu nga pakaipayan na, tasun diya toley nga umuneg iyan nga edyan, masingen da ya wada na.
Ket itu met ya pakaiyarigan niya amin nga nailinged nga banbanag ita, ta maipalawag nad met. Ket amin nga nailimed ita, maipakaemmu se maiparangarang nad met.
Itu nga agdengngeg kayu kuma nga nalaing. Ta ya kinapudnu na, ket ya toley nga uwed pannakaawat nan, madgaan nad pekkem. Ket ya awan pannakaawat na, maipac nad met igina orey diya pagpagarupen na nga maawatan na, kunen na.
Ket itun, ya ina se diya kakabsat ne Jesus nga lalaki, nawe da iya edyan na, ngem madi da met makaadenni igina gapu iya kaadu diya toley.
Ket uwed nangibaga e Jesus nga kinunen na, Uwed ya inam se diya kakabsat mu. Agsisikad da iya ruwar, ket gabay da kanu ya makitbar ikew, kunen na.
Ngem kinunen ne Jesus kadito toley, Ya maibilang nga inac se diya kakabsat ku, ket itu diya dumngeg se mangtungpal iya kagi ne Apu Diyus, kunen na.
Ket iya namensan nga algew, naglugan nge Jesus se dito adalan na ka bangka, ket kinunen na igida, Dumelmang tidan, kunen na. Ket naggunay da ngarudin.
Ket ito dumeldelmang dan, nakatudug nge Jesusin ito bangka.
Ket ya napasamac itun, nagbelluut met ka nabileg gin, ket adu ya danum nga nawe iya uneg nito bangka dan, itu nga dilikadu ngarud ya kasasaad dan.
Ket dito adalan, nawe da ngarud linukag nge Jesusin, nga kinunen da, Mistru, Mistru! Matey tidan! kunen da.
Ket bimangun nge Jesus, se na met binilin to belluut se dito dadackel nga palung nga agtalna da, ket natalna met ya aminin.
Ket kinunen ne Jesus kadito adalan na, Ape? Awan aya panamati nu? kunen na.
Ket siaansing da ngarud, se nasdaaw da pe, nga kinunen da iya panagtetebbar da, Nagan kid ya katoltoley nidi? Ta orey ya belluut se diya palung, bilinen na da met, ket agtungpal da gayam igina! kunen da.
Ket nituluy da ngarud ya nagbangka, ket dimateng da iya ginet nga sakup diya iGerasa iya demmang niya ginet niya prubinsiya nga Galilya.
Ket ito dinumsag nge Jesus antuni, uwed simabet igina nga isa nga lalaki nga taga-iyan nga ili. Naluganan met to lalaki ka sairu, ket nabayagin nga madi aglupluput, se di met aged-edyan ka baley, no di lugud aged-edyan nas iya edyan diya tatamennan.
Ket ito nasingen na nge Jesus, nagkerres met, se nawe nagparintumeng iya sangu na. Ket kinunen na ka nabileg, Jesus nga Anac ne Apu Diyus nga Kangatuwan! Nagan ngarud ya biyang mu iyaken? Pangngaasim kay ta di nac kuma parigaten! kunen na.
Agten iyan ngarud ya kinunen nito lalaki, gapu ta binilin mettin ne Jesus nga pumanaw to sairu igina. Ket kackaasi ngarud to lalaki, ta namen-adu nga linugluganan nito sairu. Itu nga peyeng nga as-asikudan diya toley se igapus da met diya ima se saka na, nga kawaran se pusasan da. Ngem lesleskaben na met dito panggapus da igina, ket niturung nito sairu iya away.
Ket kinunen ne Jesus igina, Nagan kad ya nagan mu? kunen na.
Ket kinunen nito lalaki, Bungguy ya nagan ku, kunen na. Ket tutu met, ta adu ngamin nga sairu ya naglugan igina.
Ket nipacpakaasi ngarud dito sairu e Jesusin nga madi na da kuma kanu papennen iya pagtuukan nga uwed iya nauneg nga lugar.
Ket itun, uwed met iya denni antuni ya isa nga dackel nga bungguy diya abuy nga agsebsebbuc iya areb niya tageytey. Ket nagpacpakaasi dito sairu e Jesus nga palubusan na da kuma kanu nga mawe aglugan kadito abuy. Ket pinalubusan na da met.
Ket pimanaw ngarud dito sairu ito lalaki, ket nawe da met limugan kadito abuyin. Ket dito abuy, nagtatagtag da mettin nga nanagus iya nangiras, nga nawe da ito baybayin, ket nalisem da mettin.
Ket diya agay-aywan kadito abuy, ito nasingen da to napasamac, nagtalew da ngarudin, nga nawe da nipadamag yan enna ili se kadiya purpuruc antuni.
Ket diya toltoley nga nakadamagin, nawe da singen no nagan to napasamac. Ket ito dimateng da iya edyan ne Jesus, nasingen da met to lalaki nga pinanawan dito sairu. Ket agtugtugew nga sitatalna iya sangu ne Jesusin, ket nakaluput pe yin, se pimulangin to kustu nga panpanunut na. Ket dito toltoley, mansing da mettin.
Ket dito nakasingen ito napasamac, sinalaysay da no kumaan nito pannakapalaing nito lalaki nga naluganan ka sairu.
Ket gapu ito napalaus nga ansing dito iGerasa, nipakaasi da e Jesus nga pumanaw kuma iya ginet nga masakupan da. Dikad pe nagsakey ngarud nge Jesus ito bangka, ket sumoli da ito demmangin.
Ket sacbay niya isosoli ne Jesus iya demmang, nagpacpakaasi to lalaki nga pinanawan dito sairu. Nipacpakaasi na ngarud e Jesus nga maibulun kuma igina. Ngem pinagawir ne Jesus, nga kinunen na,
Agawir ka lugudin, ket ipadamag mu ya nakaskasdaaw nga nipaay ne Apu Diyus ikew, kunen na.
Ket nagawir ngarud to lalaki, ket nawe kadiya amin nga lugar ito ili, nga niwaragawag na kadiya toltoley to nakaskasdaaw nga inariman ne Jesus para igina.
Ket ito simoli nge Jesus nga dimelmang iya baybay, kinablaawan nga siraragsac diya adu nga toley iya demmang, ta nit-itonan da nga amin.
Ket ya napasamac itun, uwed inumbet nga isa nga lalaki nga agnagan ka Hayru, nga isa nga pangulu niya gigimungan diya Hudyu antuni. Nawe nagparintumeng iya sangu ne Jesus, ket nagpacpakaasi igina nga umbet kuma enna baley na,
ta makatkatayen ngamin ya kackaisu nga anac na nga babey, nga agsangapulu ket duwa ya dagun na.
Nibulun ngarud nge Jesus ito Hayru, ket ito manmanalan da, inil-ilet met diya adu nga toltoley nge Jesus.
Ket uwed pe antuni ya isa nga babey nga uwed sarut na. Sangapulu ket duwa nga dagunin nga agbulbulus ya daga nan. Nagastu na met amin nga sansanicwa nan nga nagpacpaagas, ngem awan nakapalaing igina.
Ket imadenni yin to babey iya likud ne Jesus, se na sinecdeng ya gayad niya luput ne Jesus. Ket sigida met nga simardeng ngin ya panagbulus niya daga na.
Ket kinunen ne Jesus, Nagan ya nangsecdeng iyaken? kunen na.
Ngem kinunen da nga amin, Bekken nga iyaken.
Itu nga kinunen met ne Pedru, Mistru, madi ta emmu, ta adu met diya toley iya lecbut mu, ket makisinsinnelet da pe ikew, kunen na.
Ngem kinunen manin ne Jesus, Uwed met nangsecdeng iyaken, ta nadlaw ku nga uwed pannakabalin nga rinumwar iyaken, kunen na.
Ket ito naemmuwan nito babey nga naductalanin to winangel na, sipipilpig nga nawe nagparintumeng iya sangu ne Jesusin. Ket nipalawag na iya imatang dito amin nga toltoley no ape nga sinecdeng na nge Jesus, se nibaga na pe to pannakapalaing na nga sigida ito nasecdeng nan.
Ket kinunen ne Jesus igina, Anac ku, nalaingan kan gapu iya panamatim. Agawir ka nga sitatalna kuma ngasin, kunen na.
Ket ito agkagkagi pekkem nge Jesus, uwed inumbet nga agpadamag, nga gayat iya baley ne Hayru nga pangulu niya gigimungan diya Hudyu. Ket to agpadamag, kinunen na e Hayru, Natey yin ya anac mu. Orey madi ka tactaken ya Mistru win, a, kunen na.
Ngem ito nagicna ne Jesus yan, kinunen na e Hayru, Madi ka madanagan. Basta mamati ka ngasin, ket maunayan met ya anac mu, kunen na.
Ket ito sinumpuc de Jesus iya baley, de ngas Pedru, Juan, Santiyagu, se to ama se ina nito ebbing ya nipalubus na nga mibulun igina nga lumnec.
Ket diya amin nga uwed antuni, berberritan se sangsangitan da to ebbing. Ngem kinunen ne Jesus, Madi kayu agberberritin, ta bekken met nga natey ya ebbing, no di ngas mat-atudug, kunen na.
Ket nigalgalec ngas dito toley nge Jesus, gapu ta siguradu da nga natey yin to ebbing.
Ket e Jesus, nicman na ya ima nito ebbing, ket kinunen na, Iyang! Bumangun kan, kunen na.
Ket tutu met nga simoli igina ya anges nan, ket sigida nga nagsikadin. Ket nibilin ne Jesus nga pakanen da to ebbingin.
Nasdaaw ngarud dito naganac ito ebbing iyan nga napasamac, ngem nibilin ne Jesus nga awan kanu pangibagbagaan da iyan.