Ket itun, pimanaw nge Jesus antuni, nga nawe iya sakup niya prubinsiya nga Hudya iya demmang nito wangag Hordan. Ket uwed manin adu nga toley nga naguurnung iya edyan na. Ket nisuru na da ngarud manin, ta itu ya gangey na.
Ket uwed da met itun Parisiyu nga imadenni e Jesus, ta gabay da nga sintiren. Ket sinaludsud da nga kinunen da, Ibagam man: Sigun iya Linteg tida, mabalin kad nga iyadi niya lalaki ya asawa na? kunen da.
Ket kinunen met ne Jesus igida, Nagan ngarud to nibilin nito Muyses dakayu maipanggep iyan? kunen na.
Ket kinunen da, To Muyses, nipalubus na met ya agisurat ya lalaki ka kasuratan nga mangipanecnec iya panagadi da, se na mabalin kanu nga iyadi ya asawa na, kunen da.
Ket e Jesus, kinunen na igida, Nisurat lugud nito Muyses yan nga bilin gapu mettas iya panagsukir nu.
Ngem ya kinapudnu na, ket manipud ito panangrugi niya amin, ito panamarsuwa ne Apu Diyus, ket lalaki se babey ya toley nga inariman na.
Itu nga panawan niya lalaki ya ama na se ya ina na, ket makitipun iya asawa na.
Ket diyan nga duwa, agbalin da nga arig nga is-isa ngin. Ket iya agten iyan, bekken da nga duwa ngin, no di lugud arig da nga is-isa ngin.
Dikad pe ya pinagtipun ne Apu Diyus, madi kuma ngarud nga pagsinaen niya toley, kunen na.
Ket ito nakalnec da iya isa nga baley yin, sinaludsud dito adalan e Jesus ya maipanggep ito kinunen na.
Ket kinunen ne Jesus igida, Ya lalaki nga mangiyadi iya asawa na, se manin mangasawa ka sabali, ket maibilang nga makabasulin iya asawa na ka basul nga pannakitipun ka bekken na nga asawa.
Ket agten pe iyan ya babey: Maibilang met pe nga makabasul ka basul nga pannakitipun ka bekken na nga asawa, no iyadi na ya asawa na, se makiasawa manin ka sabali, kunen na.
Ket uwed da toley itun nga nangelbet ka ebbing e Jesus, tasun icman na da kuma. Ngem dito adalan na, nilbec da met dito nangelbet.
Ngem ito nasingen ne Jesus, nakaunget ngarud, ket kinunen na kadito adalan na, Palubusan nu lugud diya ebbing nga umbet iyaken. Madi nu da nga paritan. Ta agten met kadidi nga ebbing diya aglak-am iya panangituray ne Apu Diyus.
Ket pudnu met nga diya orey nagan na nga madi paiturayan e Apu Diyus, nga agten mettas iya panagpaituray niya ebbing, madi da mabalin ya makitipun kadiya iturayan ne Apu Diyus, kunen na.
Ket kinebey na ngarud dito ebbing, se na nipatey diya ima na igida, nga nikararagan na da.
Ket ito agrubwat nge Jesus nga pumanaw antuni nin, uwed met isa nga lalaki nga nanagtag nga imadenni igina. Ket nawe ngarud nagparintumeng iya sangu ne Jesus, nga kinunen na igina, Nalinteg nga Mistru, ibagam kay iyaken ya masapul nga wanglec tasun magun-ud ku ya biyag nga agnanayun, kunen na.
Ket kinunen ne Jesus igina, Ape nga kunem nga nalinteg gac? Awan met nalinteg, no di ngas e Apu Diyus.
Ket no maipanggep ito saludsud mu, emmum met dito bilbilin ne Apu Diyus: Madi ka pumatey, madi ka makitipun ka bekken mu nga asawa, madi ka agtakew, madi ka mangpabasul nga sibubusid, madi ka agsuwitic, se dayawem ya amam se ya inam, kunen na kadito bilbilin, kunen ne Jesus.
Ket kinunen nito lalaki e Jesus, Ay Mistru, nanipud pekkem ito kaebbing ku, tungtungpalec met amin diyan nga bilbilin, kunen na.
Ket e Jesus, pineskan na to lalaki yin, ket nipateg ngarud ne Jesusin. Ket kinunen na ito lalaki, Uwed pekkem mas isa nga masapul nga wanglem. Mawe ka ilaku diya sansanicwam, se ka ecde ya paglakuwam kadiya napanglaw. Ket iya agten iyan, uwed nad kinabacnang mu ka langitin. Ket kalpasan niya panangecde mun, umbet nac suruten nin, kunen na.
Ket ito nakagi ne Jesus yan, narba met ya rupa nito lalaki yin, ket pimanaw lugudin nga silaladingit, ta bacnang met ngamin nga unay.
Ket e Jesus, limanga kadiya adalan na, se na kinunen igida, Diya uwed kinabacnang da, narigat met nga makalak-am da nad iya panangituray ne Apu Diyus! kunen na.
Ket nasdaaw ngarud dito adalan na gapu iyan nga kinagi na. Itu nga kinunen manin ne Jesus igida, Ay, an-anac ku, narigat ngarud ya pannakalak-am iya panangituray ne Apu Diyus!
Ta nalaclaka lugud nga lumbut ya kamelyu iya ebbut niya dagum, ngem iya pannakalak-am niya isa nga nabacnang iya panangituray ne Apu Diyus, kunen na.
Ket nakarkaru manin to seddaaw dito adalan, ket kinunen da met, No agten iyan, nagan ngarud diya mabalin nga maisalakanin? kunen da.
Ket pineskan met ne Jesus da nga kinunen na, No ya toley, ket madi ngarud mabalin yan. Ngem no e Apu Diyus, mabalin met, ata mabalin ngarud ne Apu Diyus ya orey nagan na, kunen na.
Ket e Pedru met ya nagkagi yin, nga kinunen na igina, Ket no dakami, pinanawan mi met diya amin, tasun sumurut kami ikew, kunen na.
Ket kinunen ne Jesus, Pudnu met yani nga ibagac dakayu: Orey nagan na nga nangpanaw iya baley na, winno kakabsat na nga lalaki winno babey, ya ina na, winno ya ama na, winno diya anac na, winno diya laplapug na, tasun agsirbi iyaken se iya Makaparagsac nga Damag,
basta maisupapac igina iya ita mettas nga timpu ya orey mamensangagasut nga balbaley, se kakabsat nga lalaki se babey, se in-ina, se an-anac, se laplapug. Ket ya agten iyan nga toley, aglak-am ngarud pe ka pannakairurumen. Ket iya sumarunu nga timpu, uwed nad pe ya supapac na, nga itu ya biyag nga agnanayun.
Ngem adu diya maibilang nga nadayaw ita, nga maibilang nad ngas met nga nababa ngin. Ket adu diya maibilang nga nababa ita, nga maibilang nad met nga nadayawin, kunen na.
Ket ito uwed de Jesus iya dalan nga agsangsang-at nga agpa-Herusalemin, situtured met nge Jesus nga nangipangulu igida nga nanalanin. Ket dito adalan na, nasdaawan dan. Ket dito duduma nga naibulun pe igida, simarsarunu da met pe nga sidadanagin. Ket e Jesus, nibay-at na manin dito sangapulu ket duwa nga adalan na, se na nibaga igida diya mapasamac nad igina,
nga kinunen na, Agten idi nin: Manang-at tida ngarud nga mawe ka Herusalemin. Ket ya Anac nga Naipatoley, maiyawat nad met antuni kadiya pangpangulu diya agsirsirbi iya Templu se kadiya manursuru iya Linteg. Ket kedngan da nad met nga patey ya dusa na. Ket iya agten iyan, iyawat da nad ngarud kadiya bekken nga Hudyu.
Ket diya bekken nga Hudyu, laisen da nad ya Anac nga Naipatoley yin, se da met lutaban se sapliten ka latiku, se da nad met patayen. Ket kalpasan nad tellu nga algew, agungar nad mettas, kunen na.
Ket itun, de Santiyagu nge Juan nga anac ne Sebedyu, imadenni da e Jesus, nga kinunen da, Mistru, uwed adngen mi ikew. Ket gabay mi no tungpalem kuma orey no nagan ya adngen mi, kunen da.
Ket kinunen ne Jesus igida, Nagan na ngarud ya gabay nu kuma nga ipawangel iyaken para dakayu? kunen na.
Ket kinunen da igina, Ipalubus mu kuma nga no uwed ka nad iya pakaidayawam mun, makipagtugew kami kuma iya abay mu. Ket pagsumbangiran daka kuma, nga ya isa dakami, ket iya madiwanan mu, se ya isa iya makatigid mu, kunen da.
Ket kinunen met ne Jesus igida, Madi nu met maawatan ya kaipapennan niyan nga ad-adngen nu. Ape? Kabaellan nu kad nga itured ya panagsagaba nga lak-amec, nga rigat nga arig nga inumec? Se kabaellan nu kad nga itured ya masapul ku nga itured, nga arig nga pakabautisarac? kunen na.
Ket kinunen da e Jesus, Kabaellan mi met, a, kunen da.
Ket kinunen ne Jesus igida, Ngarud, mairaman kayu nad nga tutu iya rigat nga arig nga inumec, se aglak-am kayu nad met pe iya arig nga pakabautisarac.
Ngem to adeng nu nga makipagtugew kayu kuma iya madiwanan ku se iya makatigid ku, ket bekken ku met nga karbengngan ya mangisaad iya agten iyan. Ta naipaay mettin diyan nga saad kadiya nakaisaganaan dan, kunen na.
Ket dito sangapulu nga pada da nga adalan, ito nagicna da to inadeng de Santiyagu nge Juan, nakaunget da met igida.
Ket e Jesus, pinaadenni na da igina, nga kinunen na igida, Pageemmu nu met nga no diya maibilang nga agtuturay kadiya bekken nga Hudyu, ipapilit da ya turay da kadiya toley da. Se agten pe diya nangatu nga toley igida, gabay da pe ya mangituray kadiya toltoley.
Ngem no dakayu, bekken kuma nga agten iyan. Ta ya mayat nga maibilang nga nangatu dakayu, masapul nga agbalin nga agsirsirbi dakayu.
Ket ya mayat nga maibilang kuma nga kadayawan dakayu, ket masapul met nga agpaituray dakayu nga amin, nga arig nga tagabu nu.
Ta kinapudnu na, orey ya Anac nga Naipatoley, madi inumbet tasun pasirbiyan kuma kadiya duduma, no di lugud tasun agsirbi, se tasun ipaay na ya biyag na nga pangsubbut kadiya adu nga toltoley, kunen na.
Ket nakadateng da iya ili nga Heriku itun. Ket ito pumanaw antuni nin nge Jesus se dito adalan na se ya adu pe nga toltoley, uwed met antuni nge Bartimyu nga isa nga kulap nga makilimlimus, nga anac ne Timyu. Nagtugtugew met to kulap iya pingit niya dalan.
Ket ito naemmuwan na nga e Jesus nga iNasaret ya manmanalan iyanin, nip-ipkaw na ngarud nga kinunen, Jesus nga kapututan nito Ari Dabid! Kaasiyan nac kay! kunen na.
Ket adu met dito nangilbec igina nga madi kuma kanu mamagas. Ngem nilallalu na lugud to nagpecpekkaw, nga kinunen na, Kapututan nito Ari Dabid! Kaasiyan nac kay! kunen na.
Ket nagsardeng ngarud nge Jesus, ket kinunen na, Palbeten nu man idi, kunen na.
Ket inayab da ngarud to kulap, nga kinunen da, Agragsac ka lugudin! Gumnukat ka ngarud, ta palbeten nakan, kunen da.
Ket niwagleng ngarud ne Bartimyu to kebal nan, ket dagus nga ginumnukatin, nga nawe ito edyan ne Jesus.
Ket kinunen ne Jesus igina, Nagan ya gabay mu nga wanglec para ikew? kunen na.
Ket kinunen ngarud nito kulap igina, Apu Mistru, gabay ku ya makasingen kuma manin, kunen na.
Ket kinunen ne Jesus igina, Mabalin mu ya agawir nga sitatalna ngin. Nalaingan kan gapu iya panamatim, kunen na.
Ket sigida nga nakasingen nga tutu manin, ket simurut e Jesus ito dalanin.