Ket ya ili nga Betlehem iya prubinsiya nga Hudya, itu ya nakaiyanakan ne Jesus ito panagturay ne Ari Herudes. Ket itun nga timpu, uwed da met toley nga inumbet ka ili nga Herusalem nga naggayat ka daya. Mamasirib met didi maipanggep kadiya bitbituwen.
Ket nagdamdamag da nga kinunen da, Awac ya edyan niya ebbing nga naiyanac nga ari diya Hudyu? Ta nasingen mi ngamin ya bituwen na nga nagparang enna daya, itu nga inumbet kami nga agdayaw kuma igina, kunen da.
Ket ito nadamag ne Ari Herudes yan, napalaus met ya danag nan, ket agten met pe dito amin nga iHerusalem.
Itu nga pinaurnung na amin dito pangpangulu diya agsirsirbi iya Templu se diya manursuru iya Linteg diya Hudyu, ket inemmu na igida no awac kanu ya naipadtu nga pakaiyanakan niya Kristu.
Ket kinunen da igina, Enna ili nga Betlehem, iya sakup niya Hudya, itu kanu ya pakaiyanakan na. Ta to mammadtu, itu ya nisurat na itun
Dakayu nga iBetlehem
iyan nga ginet ka Huda,
bekken nga nababbaba ya dayaw nu
ngem kadiya naturay nga siyudad niya Huda.
Ta Betlehem nad met
ya pagtaudan niya mangituray
nga mangidalan kadiya toley ku nga Israelita,
kunen na, kunen da.
Ket e Ari Herudes, pinalbet na ka limed dito mamasirib nga gan-gannaet, tasun emmuwen na nga nalaing igida no nungey to panagparang nito bituwen.
Se na da nibon ka Betlehem, nga kinunen na igida, Mawe kayu ngarud sapulen nga nalaing yan nga ebbing. Ket nad no masmac nun, sumoli kayu nga mangipadamag iyaken idi, ta mawe yac met pe agdayaw igina, kunen na.
Ket ito nagicna dito gan-gannaet to kinagi niya ari yin, nawe da ngarudin. Ket ya napasamac, to bituwen nga nasingen da itun enna daya, itu mettas ya nangiturung igidan, ket nagsardeng met ito batug nito baley nga edyan nito ebbing.
Ket ito nasingen da to bituwen, napalaus ngarud ya anggem dan.
Ket ito nakadateng da iyan nga baley, imuneg da, ket nasingen da ya ebbing se e Marya nga ina na. Ket nagparintumeng da ngarud nga nagdayaw ito ebbing. Ket kalpasan na, linukatan da diya nagpayan da ka sagut da, se da sinagutan ya ebbing ka balituc, nabangug nga mapooran, se sapsapu nga mirra.
Ket ito simoli da ito ili da, sabali ya dinalan dan, gapu ta uwed nipakaemmu ne Apu Diyus igida iya pasmeg da nga madi da nga sumolsoli iya edyan ne Ari Herudesin.
Ito nakapanaw dito gan-gannaet tin, uwed met isa nga anghel niya Apu nga nagparang e Huse iya pasmeg na. Ket kinunen nito anghel, Bumangun kan, ta italew mu diya agina, nga mawe kayu enna Ehiptu win. Agedyan kayu ngarud antuni agingga nga ibagac nga sumoli kayu ennidi. Ta ipasapul nad ne Ari Herudes ya ebbing, tasun patayen na, kunen na.
Ket bimangun ngarud nge Huse, ket nipanaw na dito agina iyan mettas nga gabi, nga nawe da ka Ehiptu.
Ket nagedyan da antuni agingga ka di natey nge Ari Herudes. Ket napasamac ya agten iyan, tasun matungpal ya kagi niya Apu nga nipakaemmu nito mammadtu itun, nga kinunen na, Inayabac ya Anac ku manipud ka Ehiptu.
Ito naemmuwan ne Herudes nga binusidan dito mamasirib nga gan-gannaet, napalaus ya unget na. Itu nga nipapatey na amin nga lalaki nga eb-ebbing nga agdagun ka duwa winno naeb-ebbing pekkem enna Betlehem se kadiya kabangibang na nga luglugar. Nibilin na nga mapatey diya agten iyan nga eb-ebbing, gapu ta maikanatad yani iya pannakaawat na ito kinunen dito mamasirib nga gan-gannaet maipanggep ito timpu nito panagparang nito bituwen.
Ket iya agten iyan, natungpal mettin to padtu nito mammadtu nga Heremyas, ito kinunen na nga agten idi
Uwed nagicna enna ili nga Rama
nga berberrit se nabileg nga sangit.
Itu nge Rakel
nga mangberberrit kadiya an-anac na,
ket madi pe maliwliwa,
ta natey dan,
kunen na.
Ket ito natey nge Ari Herudesin, uwed manin anghel niya Apu nga nagpasingen e Huse enna Ehiptu iya pasmeg na.
Ket kinunen nito anghel, Bumangun kan, ta iyawir mun diya agina iya pagiliyan nga Israelin, ta natey yin dito nangpanggep nga mangipapatey iya ebbing, kunen na.
Ket bimangun ngarud nge Huse, nga niyawir na diya agina ka pagiliyan nga Israel.
Ket ito nadamag ne Huse nga e Arkelau nga anac nito Herudes ya simublat nga agari ka prubinsiya nga Hudya ngin, nansing nga sumoli antuni nin. Ket gapu iya naipakaemmu igina iya isa nga pasmeg na, nawe da nga gennung ka prubinsiya nga Galilya.
Ket nawe da nagedyan iya isa nga ili nga managan ka Nasaret. Ket itu ya pannakatungpal nito kinunen dito mammadtu itun, nga kinunen da, Maawagan nad nga iNasaret.