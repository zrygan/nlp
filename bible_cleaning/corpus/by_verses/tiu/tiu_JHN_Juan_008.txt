Ngem e Jesus nga gennung, nawe enna Tageytey Ulibu.
Ket ito kadamlag na, nasapa nga simoli nge Jesus iya Templu manin. Ket diya toltoley, nawe da ito edyan na ket inarikoyopan da. Ket e Jesus, nagtugew nga nangisuru igida.
Ket itun, nelbet dito manursuru iya Linteg se dito Parisiyu ya isa nga babey nga natiliwan nga makitipun iya bekken na nga asawa. Nipasangu da kadito toltoley,
ket kinunen da e Jesus, Mistru, natiliwan ya babey nga idi nga makitipun ka bekken na nga asawa.
Ket sigun iya naisurat iya Linteg, nibilin nito Muyses nga masapul nga mapatey kanu ya agten iyan nga babey ka damdampag. Ket no ikew, nagan ya makunem iyan? kunen da.
Ngem yan nga kinunen da e Jesus, pangsigir da met igina, tasun uwed kuma panggapuwan da nga mangidarum igina.
Ngem e Jesus, nagdokot ngas nga nagsurat na ya kurimeng na iya ginet tin.
Ket ito nipapilit da to saludsud da igina, ginumnukat nge Jesus, ket kinunen na igida, No uwed dakayu ya awan basul na, igina kuma ya mona nga mangdampag idi nga babey yin, kunen na.
Ket nagdokot manin nge Jesus nga nagsursurat iya ginet.
Ket ito nagicna dito nagsaludsud to kinagi na, pimanaw da nga saggesa ngin. Nona dito lallakay, patingga nga diya nabati ngasin, ket e Jesus se to babey nga agsisikad pekkem iya sangu na.
Ket ginumnukat nge Jesus, se na kinunen ito babey, Kabsat, awac edyan dan? Awan kad nangukum ikew win? kunen na.
Ket kinunen nito babey, Awan met, Apu, kunen na.
Ket kinunen ne Jesus igina, Orey iyaken, madi naka pe ukumen. Agawir ka ngarudin, ket ipac mu ya panagbasbasul mun, kunen na.
Ket itun, nagkagi manin nge Jesus kadiya toltoley nga kinunen na, Iyaken ya mangwada ka toley iya lubung ngi. Ya sumurut iyaken, madi manmanalan iya gicbet tin, no di lugud mawadaan ka wada nga mangecde ka biyag, kunen na.
Ket kinunen dito Parisiyu igina, Ikew mettas ya mangpanecnec iya beggi mun. Dikad pe bekken nga nakapapati ya pammanecnec mun, kunen da.
Ket e Jesus, kinunen na igida, Orey no iyaken mettas ya mangpanecnec iya beggic, pudnu met ya ipacpakaemmuc, ta emmuc met ya naggayatac se ya kapennac. Ngem dakayu, madi kayu emmu ya naggayatac winno ya kapennac.
Ta no dakayu, gapu was iya pagarupen nu ya panangukum nu. Ngem no iyaken, bekken ku nga gagara ya mangukum ka orey nagan na nga toley.
Ngem orey no uwed kuma panangukum ku, napudnu ngas met. Ta no uwed kuma panangukum ku, bekken nga iiyaken ya mangukum, no di lugud kabulun ku ya Amac nga nangibon iyaken.
Ket orey to naisurat iya Linteg nu, kunen na nga no agkatunus ya pammanecnec diya duwa nga mangsacsi, nakapapati ya ibaga da.
Ket duwa kami met nga mangpanecnec kin, ta iyaken mettas ya isa nga mangipakaemmu iya pudnu maipanggep iya beggic, ket se ya Ama nga nangibon iyaken, igina pe ya isa, kunen na.
Ket dito Parisiyu, kinunen da e Jesus, Awac kad ya edyan niya amam? kunen da.
Ket kinunen ne Jesus igida, No dakayu, madi dac met em-emmu, se madi kayu met pe em-emmu ya Amac. Ta no em-emmu dac kuma, em-emmu nu met pe yin ya Amac, kunen na.
Ket kinagi ne Jesus diyan ito panangisursuru na enna Templu, ito edyan dito pipisukan ka datun nga kuwarta. Ngem orey uwed nge Jesus antuni nga silalatac, awan met nangtekkem igina, ta madi pekkem nadatngan itun ya kustu nga timpu nga nikeddeng ne Apu Diyus.
Ket iya agten iyan, kinunen manin ne Jesus igida, Pumanaw wac nad mettin, ket sapulen dac, ngem matey kayu was nad nga maukum gapu kadiya basbasul nu. Madi dac ngarud masmac, ta madi kayu met makapen iya kapennac, kunen na.
Itu nga kinunen dito Hudyu nga pangpangulu, Ape kid nga kunen na nga madi tida makapen iya pennan na? Agpessel nad kidin? kunen da.
Ket kinunen manin ne Jesus igida, Dakayu, ket taga-segged kayu was met. Ngem iyaken, taga-ngudu wac. Ilubung kayu. Ngem iyaken, bekken.
Itu ya gapu na nga kinunec dakayu nga matey kayu was nad nga maukum gapu kadiya basbasul nu. Ta no madi kayu mamati nga iyaken ya uwed nga sigud, maukum kayu nad ngarud gapu kadiya basbasul nu, kunen na.
Ket kinunen da e Jesus, Nagan mu kad, nga agkagkagi ka agten iyan?
Ket kinunen ngarud ne Jesus, Iyaken mettas to nibagac dakayu manipud ito damu.
Ket no maipanggep dakayu, adu ngarud ya makagic se maipabasul ku. Ngem ya ipakaemmuc dakayu nga toley idi nga lubung, yan nas ipakagi niya nangibon iyaken. Ket napudnu ngarud met ya nangibon iyaken, kunen na.
Ngem dito naggigicna, madi da met naawatan nga maipanggep e Diyus Ama to kinagi ne Jesus itun.
Dikad pe kinunen manin ne Jesus igida, No maibayug nu nad ya Anac nga Naipatoley, maemmuwan nu nad mettasin nga iyaken ya uwed nga sigud. Ket maemmuwan nu pe yin nga awan wanglec nga kabucbukudac, no di lugud kagkagiyec ngas ya nisuru niya Ama iyaken.
Ket peyeng met nga uwed iyaken ya nangibon iyaken. Madi nac ngarud pinanawan, gapu ta diya banbanag nga makaay-ayu igina, itu ya kanayun ku nga wangwanglen, kunen na.
Ket adu da nga namati igina ito kagkagiyen na yan.
Dikad pe kinunen ngarud ne Jesus kadito Hudyu nga namati igina, Dakayu, no diya kagic ya peyeng nu nga laglagipen, ket tutu kayu ngarud nga pasurut ku.
Ket iya agten iyan, maemmuwan nu ya kinapudnu win. Ket ya kinapudnu ngarud ya pakawayawayaan nu, kunen na.
Ket kinunen dito toltoley, Hudyu kami met nga kapututan nito Abraham, ket awan pekkem orey nagan na nga nangtagabu dakami. Ape kunem nga uwed pakawayawayaan mi? kunen da.
Ket kinunen ne Jesus, Pudnu met yani nga ibagac dakayu: Amin diya agwangwangel ka basul, naibilang da nga tagabu niya panagbasul da.
Ket no ya tagabu, makipagedyan iya baley niya amu na, ngem bekken nga agnanayun ya saad na. Ngem no ya anac niya amu nga gennung, nairaman iya pamilya na nga peyeng ka agnanayun.
Itu nga no ya Anac ne Apu Diyus ya mangwayawaya dakayu, siwayawaya kayu nga tutu win.
Emmuc nga kapututan nakayu to Abraham. Ngem orey agten iyan, gabay dac met nga patayen, gapu ta madi kayu gabay nga patiyen ya kagic nga isursuruc dakayu.
Ket no iyaken, isuruc ngas maipanggep kadiya nasingec iya edyan niya Amac. Ket dakayu, wanglen nu pe diya nipakaemmu mettas niya ama nu dakayu, kunen na.
Ket kinunen da, To Abraham ya ama mi, kunen da.
Ket e Jesus, kinunen na igida, No pudnu nga an-anac nakayu to Abraham, tuladen nu kuma ngarud dito winangel na.
Ngem sapsapulen nu mettin ya gundaway nu nga mangpatey iyaken, orey ibagbagac ngas ya pudnu nga nipakaemmu ne Apu Diyus iyaken. Bekken ngarud nga agten iyan ya winangel nito Abraham.
Ngem no dakayu, ket tultuladen nu ngarud ya gangey mettas niya ama nu, kunen na.
Ket kinunen da e Jesus, Ay! Kayat mu nga kagiyen aya nga bastardu kami? Is-isa met ya Ama mi, ket itu mettas nge Apu Diyus, kunen da.
Ngem kinunen ne Jesus igida, No tutu mettas nga e Apu Diyus ya ama nu, ayaten dac met pe kuma. Ta e Apu Diyus met ya naggayatac. Ket iya agten iyan, nagparang ngac idi nin. Madic inumbet gapu was iya bukud ku nga panpanunut, no di lugud nibon nac nge Apu Diyus.
Ngem madi kayu maawatan didi nga ibagbagac, gapu ta madi kayu gabay nga gicnaen diya kagic.
Ta an-anac nakayu ngarud nge ama nu, nga itu met ya diyablu. Ket ya tarigagay na, itu ya gabay nu nga tungpalen. Pumatpatey met nga sigud, manipud ito damu. Ket pulus nga di na kanunungan ya pudnu, ta awan pulus kinapudnu igina. Ket kadawyan na ya agbusbusid, ta sigud nga managbusid. Ket bekken nas nga iyan, ta igina met pe ya pagtaudan diya amin nga kinabusid.
Ket itu ya gapu na nga di dac patiyen nin. Ta diya kagiyec dakayu, ket pudnu.
Awan dakayu ya makabalin nga mangpabasul iyaken. Ket orey pudnu ya ibagbagac, di dac met patiyen.
No ya isa nga kameng ne Apu Diyus, ipangag na ngarud diya kagi ne Apu Diyus. Ngem dakayu, bekken kayu nga kamkameng ne Apu Diyus, ket itu ya gapu na nga madi kayu ipangpangag diya kagi na, kunen ne Jesus.
Ket dito Hudyu, ito nagicna da to kinagi ne Jesus, kinunen da igina, Tutu ngarud met to kunen mi nga isa ka ngas nga iSamarya se nasairuwan ka met pe! kunen da.
Ket e Jesus, kinunen na, Awan met kinasairu iyaken. Ngem ya kinapudnu na, ya Amac met ya padayawac. Ket dakayu, madi dac met dayawen.
Ngem awan anyaman na iyaken ya agten iyan, ta madi yac sapsapulen ya pakaidayawac dakayu. Uwed met sabali nga mangbiyang iya pannakaipadayaw ku, ket igina pe ya mangikeddeng maipanggep kadidi nga banag.
Pudnu met yani nga ibagac dakayu: Ya orey nagan na nga mangtungpal kadiya kagic, madi aglak-am ka pannakatey, kunen na.
Ket dito Hudyu, kinunen da iginan, Iyan! Masiguradu min nga nasairuwan kan! Natey met to Abraham se dito mammadtu, ngem kunem met nga madi nad matey diya mangtungpal iya kagim.
Nangatngatu ka kad ngem ito Abraham nga ama mi? Natey met to Abraham, ket natey met pe dito mammadtu! Nagan ngarud ya pangipagpagarupam iya beggim? kunen da.
Ket kinunen ne Jesus, No ya mismu nga beggic ya idaydayaw ku, ket awan met nga tutu sirsirbi niya pannakaidayaw ku. Ngem ya kinapudnu na, ya Amac ya mangipadayaw iyaken. Ket igina mettas ya kunen nu nga Diyus nu.
Ket dakayu, madi kayu em-emmu ya Amac. Ngem iyaken, em-emmuc met. Ket no kunec nga madic em-emmu, agbusid dac met nga agten dakayu. Ngem em-emmuc met. Ket ya kagi na, itu ngarud ya tungtungpalec.
Ket to Abraham nga ama nu, siraragsac itun nga ninamnama na ya inumbet ku idi. Ket naragsakan ngarud to Abrahamin, ta nasingen nan ya panagparang ku, kunen na.
Ket dito Hudyu, kinunen da manin igina, Ahah! Kumaan ngarud ya pannakasingem ito Abraham? Awan met pekkem orey lima nga pulu nga dagun mu! kunen da.
Ket kinunen manin ne Jesus igida, Ibagac met ya pudnu dakayu: Orey ito madi pekkem nga naiyanac to Abraham, uwed dac nga sigudin, kunen na.
Ket iya agten iyan, pimidit dito Hudyu ka batu tasun dampagen da kuma. Ngem sililinged nge Jesus nga pimanaw iya Templu win.