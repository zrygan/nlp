Idi punganay, pinarsua ti Dios ti lubong.
Gusoguso ken awan urnos ti amin ken nakumotan iti napuskol a sipnget ti nadawel a taaw a nanglapunos iti amin, ket ti Espiritu ti Dios aggargaraw iti rabaw ti danum.
Imbilin ti Dios, Mapaadda ti lawag. Ket napaadda ti lawag.
Naragsakan ti Dios iti nakitana. Pinaglasinna ti lawag ken ti sipnget.
Pinanagananna ti lawag iti Aldaw, ket ti sipnget, Rabii.
Limmabas ti rabii, ket dimteng ti bigat. Daytoy ti umuna nga aldaw.
Kalpasanna, imbilin ti Dios, Mapaadda ti tangatang a mamagsina iti danum tapno agyan iti dua a lugar. Ket kasta ti napasamak. Nangaramid ti Dios iti tangatang a namaglasin iti danum nga adda iti baba ti tangatang ken ti adda iti ngatoenna.
Pinanagananna ti tangatang iti Langit.
Limmabas ti rabii, ket dimteng ti bigat. Daytoy ti maikadua nga aldaw.
Kalpasanna, imbilin ti Dios, Mapagtitipon iti maymaysa a disso ti danum nga adda iti baba ti tangatang tapno agparang ti daga. Ket naaramid a kasta.
Pinanagananna ti namaga a disso iti Daga. Pinanagananna ti naurnong a danum iti Taaw. Naragsakan ti Dios iti nakitana.
Imbilin ti Dios, Tumaud iti daga dagiti amin a kita ti mula a mangted iti bukel ken dagiti amin a kita ti kayo nga agbunga. Ket naaramid a kasta.
Nagtubo ngarud dagiti amin a kita ti mula a mangted iti bukel ken dagiti amin a kita ti kayo nga agbunga. Naragsakan ti Dios iti nakitana.
Limmabas ti rabii, ket dimteng ti bigat. Daytoy ti maikatlo nga aldaw.
Imbilin ti Dios, Agparang dagiti silaw iti tangatang tapno paglasinenda ti aldaw ken ti rabii, ken tapno ipakitada ti pangrugian dagiti tiempo, aldaw ken tawen.
Agpaaydanto a silaw iti tangatang tapno lawaganda ti daga. Ket naaramid a kasta.
Inaramid ti Dios dagiti dua a dadakkel a silaw: ti init nga agraniag iti aldaw ken ti bulan nga agraniag iti rabii. Inaramidna pay dagiti bituen.
Inkabilna dagiti silaw iti tangatang a manglawag iti daga,
mangraniag iti aldaw ken rabii, ken mamaglasin iti lawag ken sipnget. Naragsakan ti Dios iti nakitana.
Limmabas ti rabii, ket dimteng ti bigat. Daytoy ti maikapat nga aldaw.
Imbilin ti Dios, Maaddaan dagiti dandanum iti adu a kita ti sibibiag a parsua, kasta met a maaddaan ti tangatang kadagiti tumatayab.
Pinarsua ti Dios dagiti dadakkel a parsua iti taaw, ken amin a kita ti parsua iti danum ken amin a kita ti tumatayab. Naragsakan ti Dios idi makitana dagiti inaramidna.
Binendisionanna amin ida, ket imbagana kadagiti parsua nga agnaed iti danum nga umaduda, ket punnoenda ti taaw. Binilinna met dagiti tumatayab nga umaduda.
Limmabas ti rabii, ket dimteng ti bigat. Daytoy ti maikalima nga aldaw.
Imbilin ti Dios, Maaddaan ti daga iti amin a kita ti ayup: naamo ken naatap, dadakkel ken babassit. Ket naaramid a kasta.
Inaramid amin ida ti Dios. Naragsakan ti Dios iti nakitana.
Kalpasanna, kinuna ti Dios, Ita, aramidentayo ti tao. Umaspingdanto kadatayo, ket kalanglangatayto ida. Iturayandanto dagiti ikan, dagiti tumatayab, ken amin nga animal a naamo ken naatap, dadakkel ken babassit.
Iti kasta, pinarsua ti Dios ti tao a kalanglangana. Pinarsuana ida a lalaki ken babai.
Binendisionanna ida a kunana, Aganakkayo iti adu tapno agnaedto dagiti kaputotanyo iti amin a paset ti daga ket iturayandanto ti daga. Iturayanyo dagiti ikan, dagiti tumatayab, ken amin nga atap nga animal.
Itedko a taraonyo dagiti amin a kita ti bukel ken amin a bunga ti kayo.
Ngem itedko kadagiti amin nga atap nga animal ken amin a tumatayab dagiti ruruot ken mulmula nga adda bulongna a kas taraonda. Ket naaramid a kasta.
Kinita ti Dios dagiti amin nga inaramidna, ket napalalo ti ragsakna.
Limmabas ti rabii, ket dimteng ti bigat. Daytoy ti maikanem nga aldaw.