Nahuman pagbuhat ang langit ug ang yuta ug ang tanang butang nga anaa niini.
Sa ikapitong adlaw, nahuman sa Dios ang tanan niyang gibuhat ug mipahulay siya gikan sa tanan niyang gibuhat.
Gipanalanginan sa Dios ang ikapitong adlaw ug gibalaan niya kini kay sa maong adlaw natapos niya ang iyang pagpamuhat ug mipahulay siya gikan sa tanan niyang gibuhat.
Ingon niini ang pagbuhat sa kalibotan ug sa tanan nga anaa sa langit.
Sa pagbuhat sa Ginoong Dios sa kalibotan ug sa tanang butang sa kalangitan,
wala pay mga tanom nga mitubo ug mga binhi nga miturok sa yuta kay wala pa man niya kini paulani ug wala pa may tawo nga makauma niini.
Apan bisag walay ulan, diha nay tubig nga mitungha gikan sa ilalom sa yuta ug mipatubig niini.
Unya mikuha ang Ginoong Dios ug yuta ug nagbuhat siyag tawo gikan niini. Gihuypan niya ang buho sa ilong sa tawo sa gininhawa nga naghatag ug kinabuhi ug ang tawo nakabaton ug kinabuhi.
Unya naghimo ang Ginoong Dios ug tanaman didto sa Eden, sa silangan ug gibutang niya didto ang tawo nga iyang gibuhat.
Gipatubo sa Ginoong Dios ang tanang matang sa mga kahoy nga maanindot ug mamungag mga bunga nga maayong kan-on. Sa taliwala sa tanaman diha ang kahoy nga naghatag ug kinabuhi ug ang kahoy nga naghatag ug kahibalo unsay maayo ug unsay daotan.
Gikan sa Eden midagayday ang usa ka suba nga maoy mipatubig sa tanaman, ug sa nasaylo na kini sa tanaman, ang suba nabahin sa upat.
Ang unang suba ginganlag Pison ug midagayday kini libot sa kayutaan sa Habila.
Makaplagan niining dapita ang lunsayng bulawan ingon man ang mga bato nga bedelyo ug sardonika nga pula.
Ang ngalan sa ikaduhang suba Gihon ug midagayday kini libot sa kayutaan sa Cus.
Ang ikatulong suba mao ang Tigris nga nagdagayday sa silangan sa Asiria. Ang ikaupat nga suba mao ang Eufrates.
Unya gibutang sa Ginoong Dios ang tawo sa tanaman sa Eden aron maoy mag-atiman ug magbantay niini.
Giingnan niya ang tawo, Makahimo ka pagkaon sa mga bunga sa tanang kahoy sa tanaman
gawas sa kahoy nga naghatag sa kahibalo unsay maayo ug unsay daotan. Kon mokaon ka niini, nianang adlawa mamatay ka gayod.
Unya miingon ang Ginoong Dios, Dili maayo nga mag-inusara ang tawo. Himoan ko siyag kauban ug katabang nga angay kaniya.
Busa giumol niya gikan sa yuta ang tanang mananap ug langgam ug gidala niya sila ngadto sa tawo aron iyang nganlan. Bisag unsa ang ingalan sa tawo sa matag usa kanila mao na ang ngalan niini.
Busa ginganlan sa tawo ang tanang kahayopan ug ang mga langgam ingon man ang ihalas nga mga mananap. Apan wala siyay nakit-an nga angayng ikauban ug katabang.
Unya gipakatulog sa Ginoong Dios ang tawo ug samtang nahinanok siya, gikuhaan siya sa Ginoong Dios ug gusok ug gihulipan niya kinig unod.
Ang maong gusok gihimo niya nga usa ka babaye, ug gidala niya ang babaye ngadto sa lalaki.
Ug miingon ang lalaki,
Ania ra gayod ang sama kanako
bukog gikan sa akong bukog
ug unod gikan sa akong unod.
Babaye ang ngalan niya
kay gikuha man siya gikan sa lalaki.
Tungod niini ang lalaki mobiya sa iyang amahan ug inahan ug motipon sa iyang asawa ug mausa sila.
Silang duha pulos hubo apan wala sila maulaw.