Kar-on, marapit run lang ang Pista kang Tinapay nga wara ti Tapay, nga ginatawag man nga Pista kang Paglampuwas.
Ang mga pangulo kang kaparian kag ang mga manunudlo kang Kasugoan nagapangita gid kang paagi nga mapapatay nanda si Jesus, tungud hay nahadluk sanda sa mga tawo.
Kar-on, nagsulud si Satanas kay Judas nga ginatawag Iscariote, nga isara sa napulo'g darwa ka mga disipulo.
Gani, nagpanaw si Judas kag nagpakig-istorya sa mga pangulo kang kaparian kag sa mga gwardya kang templo kon paano na matugyan si Jesus kananda.
Nalipay gid sanda kag nagpasugot nga baydan nanda tana kang kwarta.
Nagpasugot man si Judas, kag nagpangita tana kang kahigayonan kon paano na maluiban si Jesus kananda nga indi maman-an kang mga tawo.
Nag-abot run ang adlaw kang Pista kang Tinapay nga wara ti Tapay, nga ang karnero para sa Pista kang Paglampuwas kinahanglan nga ihawun kag ihalad.
Ginsugo ni Jesus si Pedro kag si Juan kag ginkun-an, Panaw kamo kag ihanda ninyo ang pagkaun nga atun ikan-un sa pista kang paglampuwas.
Namangkot sanda, Diin mo bay gusto nga ihanda namun ang pagkaun?
Nagsabat si Jesus, Pagsulud ninyo sa syudad, sug-alawun kamo kang sangka laki nga nagadara kang sangka tibud nga may tubig. Sunda ninyo tana hasta sa balay nga anang pagasudlan,
kag hambalan ninyo ang tagbalay, Nagapamangkot ang Maestro kon diin ang kwarto nga pagakan-an nanda kang anang mga disipulo sa pista kang paglampuwas.
Ipakita na kaninyo ang sangka bahul nga kwarto sa ibabaw nga nasangkapan run. Rugto ninyo himsun ang tanan.
Nagpanaw sanda, kag pag-abot nanda rugto, nakita nanda ang tanan suno sa ginhambal kananda, kag ginhimus nanda ang pagkaun para sa Pista kang Paglampuwas.
Pag-abot kang tion, nagpungko si Jesus para magkaun sa lamesa imaw kang anang mga apostoles.
Nagkuon tana kananda, Bahul gid ang akun handum nga mag-imaw kaninyo sa pagkaun sa pista kang paglampuwas sa wara pa ako mag-antos.
Sugidan ko kamo, indi run ako magkaun ka dya liwan hasta nga matuman ang anang kahulogan ka dya sa tion nga maghari ang Dios.
Dayon nagbuul si Jesus kang kupa kag nagpasalamat sa Dios kag nagkuon, Batona ninyo dya kag huray-hurayun.
Sugidan ko kamo, umpisa kadya indi run ako liwan mag-inum kang bino nga halin sa ubas hasta nga mag-abot ang adlaw nga maghari ang Dios.
Dayon nagbuul tana kang tinapay, kag nagpasalamat sa Dios, kag ginpamihak-pihak dya kag gintugro kananda nga nagakuon, Amo dya ang akun lawas nga gintugro kaninyo. Himoa ninyo dya sa pagdumdum kanakun.
Kag pagkatapos nga makayapon sanda, nagbuul si Jesus kang kupa kag nagkuon, Ang kupa nga dya amo ang bag-o nga kasugtanan kang Dios nga ginparig-un paagi sa akun dugo nga gin-ula para kaninyo.
Pero sugidan ko kamo, ang tawo nga magaluib kanakun kaimaw nakun sa lamesa!
Tungud nga ang Anak kang Tawo mapatay gid suno sa natalana run, pero makaluluoy gid ang madangatan kang tawo nga magaluib kana!
Pagkabati nanda ka dya, nag-umpisa sanda ka pamangkotanay kon sin-o gid kananda ang magahimo ka dya.
Nagbinais-bais ang mga disipulo kon sin-o gid bala kananda ang kilalahun nga labaw sa tanan.
Nagkuon si Jesus kananda, Ang mga hari kang mga bukun ti Judio amo ang nagagahum sa andang mga sinakpan, kag ang mga may awtoridad gusto nga itawgun nga mga Manugbulig kang mga Tawo.
Pero kaninyo tana, bukun ti amo karia. Sa baylo, kon sin-o ang labaw kaninyo tanan, amo ang magpaubus pareho kang libayun, kag kon sin-o ang pangulo amo ang mangin pareho kang surugoon.
Tungud hay sin-o bala ang labaw, ang nagapungko kag nagakaun sa may lamesa, ukon ang nagasirbe kana? Indi bala ang nagapungko? Pero ako tana kaimaw ninyo nga nagasirbe.
Kamo amo ang nag-unong kanakun sa mga kalisdanan nga akun gin-agyan.
Pareho nga ako gintugyanan kang Amay nga maghari, kamo man ginatugyanan ko nga maghari,
kag magakaun kamo kag magainum kaimaw nakun sa akun lamesa sa akun ginharian. Magapungko kamo sa mga trono sa paghukum kang napulo'g darwa ka mga tribo kang Israel.
Nagkuon si Jesus kay Simon, Pamati, Simon, nagpangayo si Satanas ka pahanugot nga tirawan na kamo, pareho kang pag-ayag kang trigo nga amo ang pagbulag kang timgas sa upa.
Pero nagpangamuyo ako para kanimo, Simon, nga ang imong pagtoo indi magluya. Kag kon magpanumbalik run gani ang imong karig-un, parig-unun mo man ang imong mga kabugtoan.
Nagsabat si Pedro, Ginoo, handa ako mag-imaw kanimo sa prisohan kag bisan sa kamatayun!
Pero nagsabat si Jesus, Sugidan ko ikaw, Pedro, antes magpamalo ang sulog kadya nga gabii ipanginwara mo ako kang tatlo ka beses.
Dayon nagkuon si Jesus kananda, Kang ginsugo ko kamo anay nga magpanaw nga wara ti dara nga puyo-puyo, libon ukon sandalyas, may nakulang bala kaninyo?
Nagsabat sanda, Wara gid.
Kag nagkuon si Jesus kananda, Pero kar-on tana, kon sin-o kaninyo ang may puyo-puyo ukon libon kinahanglan dar-un na dya, kag ang wara ti espada ibaligya na ang ana nga kunup kag magbakal.
Sugidan ko kamo, dapat matuman kanakun ang ginakuon sa Kasulatan nga, Ginkabig tana nga isara sa mga malinapasun, tungud hay kon ano ang ginakuon sa kasulatan nahanungud kanakun nagakatuman run.
Nagkuon ang mga disipulo, Ginoo, may darwa kami rugya ka espada.
Nagsabat si Jesus, Igsakto run ria!
Pareho kang naandan ni Jesus nagwa tana sa syudad kag mag-agto sa Bukid kang mga Olibo. Nag-imaw man kana ang anang mga disipulo.
Pag-abot na rugto, nagkuon tana kananda, Magpangamuyo kamo agud to nga indi kamo madaug kang pagsulay.
Dayon nagparayu-rayu tana gawa kananda kag nag-agto sa uruunahan, kag nagluhod tana kag nagpangamuyo.
Nagkuon tana, Amay, kon pagbuut nimo, bul-a kanakun ang dyang kupa kang pag-antos. Pero bukun ti akun kabubut-un ang matuman kundi ang imo.
May sangka anghel nga naghalin sa langit ang nagpakita kay Jesus kag nagpabakud kana.
Tungud sa tuman nga kalisud nga ana ginabatyag, nagpangamuyo pa gid tana kang tuduk sa anang tagipusoon kag ang mga balhas daw mga dugo nga nagatinuro sa lupa.
Pagkatapos ka pangamuyo ni Jesus nagtindug tana kag nagbalik sa anang mga disipulo kag naabotan na sanda nga nagakaturog tungud sa sobra nga kasubu.
Nagkuon si Jesus kananda, Andut nga nagaturog kamo? Bangon kamo kag magpangamuyo agud to nga indi kamo madaug kang pagsulay.
Samtang nagahambal pa si Jesus nag-abot ang sangka hubun kang mga tawo, nga ginapangunahan ni Judas, nga isara sa napulo'g darwa ka mga disipulo. Nagparapit tana kay Jesus sa pagharuk kana.
Pero nagkuon si Jesus kana, Judas, pagaluiban mo bala ang Anak kang Tawo paagi sa haruk?
Kang makita kang mga disipulo nga imaw ni Jesus kon ano run ang matabo, nagkuon sanda, Ginoo, ipanglabuon bala namun sanda kang amun mga espada?
Kag ang isara kananda ginlabo na ang surugoon kang Pinakamataas nga Pari kag nautas gid ang tuo na nga talinga ka dya.
Pero nagkuon si Jesus, Husto run ria! Kag dayon gintandug na ang talinga kang tawo kag gin-ayad dya.
Dayon nagkuon si Jesus sa mga pangulo kang kaparian kag sa mga gwardya kang Templo kag sa mga kamal-aman kang mga Judio nga nag-agto rugto sa pagdakup kana, Buyung ako haw nga kinahanglan pa ninyo nga magdara kang mga espada kag ralampus sa pagdakup kanakun?
Kaimaw ninyo ako adlaw-adlaw sa Templo pero wara man ninyo ako pagdakpa. Ugaring inyo dya nga tion, kag amo man dya ang tion nga magagahum ang kadulum.
Dayon gindakup nanda si Jesus kag gindara sa balay kang Pinakamataas nga Pari. Si Pedro nagsunod man pero sa marayu lang.
Rugto sa tunga kang lagwerta kang palasyo nagdabok sanda kag nagpurungko. Si Pedro nagpungko man kaimaw nanda.
May sangka surugoon nga bayi nga nakakita kay Pedro nga nagapungko marapit sa may kalayo. Ginhimutadan na ka mayad si Pedro kag nagkuon, Ang dya nga tawo kaimaw man kang tawo nga to!
Pero ginpanginwara dya ni Pedro, Inday, indi takun ka kilala kana!
Burubuhay may sangka laki man nga nakakita kay Pedro, kag nagkuon, Isara man ikaw kananda! Pero nagsabat si Pedro, To, bukun takun!
May sangka oras ang nagligad kag may sangka tawo liwan nga nagainsister nga nagakuon, Wara gid ti pangduha-duha nga ang tawo nga dya imaw kang tawo nga to, tungud hay Galileanhun man tana!
Pero nagsabat si Pedro kana, To, wara gid takun kamaan kon ano ang imong ginapanghambal! Kag lagi-lagi, samtang nagahambal pa si Pedro, namalo ang sulog.
Nagbalikid ang Ginoo kag ginturuk si Pedro. Dayon nadumduman ni Pedro ang mga ginkuon kang Ginoo kana, Antes magpamalo ang sulog kadya nga gabii, ipanginwara mo ako kang makatlo ka beses.
Kag nagwa si Pedro nga nagahiribiun ka mayad.
Kar-on, ginayaguta kag ginabunal si Jesus kang mga tawo nga nagagwardya kana.
Ginpuyungan nanda tana kag pamangkoton, Lat-a kon sin-o ang nagtampa kanimo!
Kag duro pa gid ang andang mga ginpanghambal nga pagyaguta kay Jesus.
Pagkaaga, nagsapol ang mga katapo kang konseho nga amo ang mga kamal-aman, ang mga pangulo kang kaparian, kag ang mga manunudlo kang Kasugoan. Kag gindara nanda si Jesus kag ginpaatubang sa konseho.
Nagkuon sanda kana, Sugidi kami, kon bala ikaw amo ang Cristo. Pero nagsabat si Jesus, Bisan sugidan ko kamo indi man kamo gihapon magpati,
kag kon pamangkoton ko kamo indi man kamo magsabat.
Pero umpisa kadya, ang Anak kang Tawo magapungko run sa tuo nayon kang makagagahum nga Dios.
Kag nagkuon sanda tanan kana, Kon amo, Anak ikaw gali kang Dios?
Nagsabat tana kananda, Kamo mismo ang nagkuon nga ako amo ria.
Kag nagkuon sanda, Ti, ano pa nga mga pamatuod ang atun kinahanglan? Nabatian run natun mismo sa anang kaugalingun nga ba-ba ang anang ginkuon!