Menatili yang menuknangan i Jacob king sakup ning Canaan nung nu ya menuknangan i tata na.
Iti ya ing istoria na ning pamilya na.
Papastulan na lang Jose ding kawan inyang labi yang pitung banua; kayabe na la ring kapatad na kang tata na karing babaing kasese nang i Bilha at i Zilpa. Simbung nang Jose kang tata na ing e ustung pamaniaptan da ring kapatad na.
Maygit neng kaluguran Israel i Jose kesa karing aliwa nang anak uling matua ne i Israel inyang mibait ya i Jose. Ginawa yang imalan a makaba takde para kang Jose.
Inyang ikit da ring kapatad na king maygit neng kaluguran tata ra kesa king kenu pa man karelang mikakapatad, pikasaman de at e ra ne buri mang kasabi.
Misan meninap ya i Jose. Inyang sinabi ne iti karela, lalu deng pikasaman.
Ngana karela, Pakiramdaman ye ing apaninap ku
Atyu tamu mo king marangle at manaptas tamung trigu. Mibangun ya itang inaptas ku at menatili yang makatalakad. Kanita pepadurutnan de ring inaptas yung trigu ing kanakung inaptas at saka la dinukung mababa arap na.
Ngara ding kapatad na, Balamu ata babalakan mung maging ari ka at manimuna kekami? Makanyan de pang lalung pikasaman uli na ning paninap a sinabi na karela.
Meninap ne naman i Jose at sinabi ne iti karing kapatad na. Ngana karela, Meninap na ku na naman. Ing aldo at ing bulan ampon ding labing metung a batuin dinuku la kanaku.
Oneng pengamanuan neng tata na inyang sinabi ne iti. Ngana, Nanu ya ta kabaldugan iting kekang paninap? I ima mu at aku pati ring kapatad mu duku ke ngan wari king arapan mo?
Keririan de ring kapatad na, oneng pibulebulayan nang tata na iti.
Misan a aldo, minta la king Sikem ding kapatad nang Jose ban pastulan ing kawan nang tata ra.
Nganang Jacob kang Jose, E wari ding kapatad mu magpastul la banda karin Sikem. Puntalan mu la.
Pekibat nang Jose, Opu, puntalan ku la!
Nganang tata na, Mako na ka. Lawan mu nung masalese la bili ding kapatad mu at ding karelang papastulan. Kaybat muli ka at ibalita mu kanaku. Ibat king Kapatagan ning Hebron tiburan ne.
Inyang miras ne i Jose king Sikem
ikit ne ning metung a tau kabang maglakad ya king marangle, at kitnan ne niting tau nung nanung panintunan na.
Panintunan ku la ring kapatad ku, nganang mekibat. Sabian mu na mo kanaku nung nukarin da la papastulan ding sese ming animal?
Ala na lu keni, ngana ning tau, dimdam kung pisasabian da king munta la kanu Dotan. Penalukian na lang Jose ding kapatad na at disan na la karin king Dotan.
Malaut ya pa ikit da ne at bayu ya milapit karela apisanmetung da nang paten de.
Ngarang misabi-sabi, Oyan na ing mapaninap!
Meko keni, paten ta ya at saka ta ya iyugse king talaga. Sabian tamu king liklak ne ning mabangis a animal. Lawan tamu nung nanung kararasan da ring paninap na.
Inyang dimdam nang Ruben iti, penikuanan neng iligtas karela. Ngana, E ta ya papaten.
Sinabi na pang Ruben karela king e la patulung daya nune iyugse da nia mu king talaga karin king ilang at e re sana panasakitan. Sinabi na iti ban aligtas ne i Jose king gamat ding kapatad na at abalik ne kang tata na.
Inyang milapit ne i Jose karing kapatad na, likas de ing imalan a susulud na, itang makabang imalan a maki takde.
At inugse re king alang danum a talaga.
Kaybat linukluk la at mengan. Inyang miglalawe la menakit lang Ismaelitang abe-abe maglakbe ibat Gilead papunta Ehipto. Paniangkap at pabanglu ing karga ra karing kamelyu.
Kanita nganang Juda karing kapatad na, Nanung apala tamu nung sakali mang paten ta ya ing kapatad tamu at ilihim ing pangamate na?
Pisali ta nia mu karing Ismaelita at e ta ya panasakitan uling kapatad ta ya, laman ne ning sarili tamung laman. Pekiramdaman de i Juda ding kapatad na.
Daralan la kanita ding mangalakal a tau Midian. Sinaka re i Jose king talaga, at pisali re king alagang aduang pulung pirasung pilak karing Ismaelita. Tiki ra ne man deti i Jose king Ehipto.
Ala ne i Jose king talaga inyang magbalik ya i Ruben. Pengabak neng Ruben ing susulud nang imalan uli na ning sakit ning lub na.
Belikan na la ding kapatad na at ngana karela, Ala ne karin ing wali tamu! Nanu ing daptan ku?
Mekamate lang biserung kambing at kaybat sinoso re king daya ing imalan a likas da kang Jose.
Peparala re iting imalan a makaba at maki takde kang tata ra at pepasabi ra, Ikit mi ya ini. Pakalawan ye. Aliwa iti ing imalan na ning anak yo?
Akilala ne at ngana, Imalan ne pin ning anak ku! Liklak ne ning mabangis a animal i Jose a anak ku!
Ginabak neng Jacob ing imalan na uli na ning lungkut na, at saka ya misulud imalan a magaspang. Pigkalungkutan ne ing anak na kilub ning makabang panaun.
Penikuanan deng pamatulan ding anak na, oneng ala mu ring milyari. E yu ku pamatulan, ngana, dalan ku nang mate ing kalungkutan ku. Makanyan neng tengisan ing anak nang i Jose.
Karin naman king Ehipto pisali de ring tau Midian i Jose kang Potifar, ing metung karing pamuntuk na ning ari at kapitan da ring guardia ning palasyu.