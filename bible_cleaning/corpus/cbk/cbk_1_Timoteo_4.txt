1: El Espiritu Santo ta habla gayot bien claro que na maga ultimo dias del mundo, ay tene maga gente quien ay abandona el di ila fe. Ay obedece sila con el maga demonio, quien ta engaa, y ay sigui sila el maga enseanza de esos.
2: El maga gente embustero ay ensea ese clase de enseanza. Ta engaa sila, cay el di ila maga conciencia muerto ya, como si fuera quemao con hierro bien caliente.
3: Ese clase de enseanza ta prohibi casa y ta prohibi come tal clase de comida. Pero Dios ya crea con ese cosas de comer para puede come con gracias el maga gente quien ta cree y ta obedece el verdad.
4: Bueno gayot todo el maga cosas que Dios ya crea. Nuay ni un cosa para desprecia, pero puede kita recibi todo ese con rezo de gracias,
5: cay todo el comida ta queda acceptable por causa del enseanza del Sagrada Escritura de Dios y por medio del rezo.
6: Si ta dale tu ese maga orden alli con el maga hermano na fe, ay queda tu un buen servidor di Jesucristo, y ta vivi tu por medio del fe y del verdadero enseanza que siempre ta sigui ya tu.
7: Pero no tene que ver con el maga cuento que ya hace lang el maga gente que hende ta dale respeto con Dios, cay ese no vale nada. Debe gayot tu aprende vivi un vida devoto con Dios y separao del pecado.
8: El ejercisio del cuerpo bueno man, pero tiene mas valor el practica del devocion para con Dios. Este devocion tiene valor de todo el maga cosas, cay este amo el que ta dale vida hende lang ahora, pero hasta para cuando tamen.
9: Ese maga palabra deverasan gayot, y todo el maga gente debe accepta y cree con ese.
10: Y ese el rason si porque kita ta trabaja mucho. Ta pone gayot kita el di aton esperanza con Dios, quien nunca ay muri y quien amo el Salvador de todo el maga gente, y especialmente de todo el maga creyente.
11: Manda canila hace aquel maga cosas que ya manda yo, y sigui tu ensea aquel mismo maga cosas.
12: No dale lugar para el maga gente ay desprecia contigo cay joven pa tu, pero vivi tu como un buen ejemplo para con el maga creyente - el di tuyo modo de conversar, y el di tuyo conducta, y el manera del di tuyo amor y fe, y no tene malicia na di tuyo vida.
13: Lee tu el Sagrada Escritura de Dios con el maga gente durante el adoracion para con Dios, y continua predica y ensea canila, hasta el tiempo ay puede yo llega.
14: Usa gayot el abilidad espiritual que Dios ya dale contigo cuando el maga oficial del iglesia ya dale el mensaje de Dios para contigo, y ya pone el di ila mano contigo para na trabajo de Dios.
15: Cumpli tu ese maga responsabilidad con todo el corazon, y continua hace ansina para todo el maga gente ay puede mira el di tuyo progreso na trabajo del Seor.
16: Tene gayot cuidao con el di tuyo vida y con el di tuyo enseanza, cay si ta continua tu pone atencion con este dos cosas, hende lang tu ay salva contigo mismo, sino hasta con el maga gente quien ta oi contigo.