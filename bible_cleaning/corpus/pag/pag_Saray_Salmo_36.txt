1: Say kasalanan mansasalita ed otel na pusoy toon maoges;
: ipopolisay toy Dios tan ag to igagalang.
2: Lapud atagey a tuloy so pangipapasen tod sikaton dili,
: abaloan ton say kasalanan to et ag la naamtaay Dios tan ag to la pakadusaan.
3: Maoges iray salita to tan tila ran amin;
: ag to la manggagawa na ontokuy ed kakabatan tan kamaungan.
4: Mangiplaplanoy maoges no mandokdokul;
: anggapoy maung a gagawaen to;
: ag ton balut ipopolisay so kaogsan.
5: Katawan , say ag mangoman a panangarom et sasabien to ray katawenan;
: say katooran mo et sasabien to ray kaloreman.
6: Say inkatonung mo et atagey a singa saray kapalandeyan,
: say kaptekan mo et singa kaaralem na dayat.
: Sika, Katawan , so mangaasikasod saray katoowan tan saray ayayep.
7: Mablin tuloy, O Dios, so ag mangoman a panangarom!
: Niyaagel kamid silong na saray payak mo.
8: Panliliketan miy ag nasabsabaan a kakanen ya iiter mo;
: paniinomen mo kamid ilog na kaabigan mo.
9: Sikay panlalapwan na amin a bilay,
: tan lapud silew mo nanenengneng miy liwawa.
10: Ituloy mo pan aroen iray makaamtad sika
: tan ipanengneng so kaabigan mo ed saray matonung.
11: Ag mo pa iyaabuloy a dogpaan ak na saray totoon mapasirayew,
: o pabatiken ak na saray totoon maoges.
12: Nengneng moy pasen ya abaktaran da ray totoon maoges.
: Wadman ni ran kibalatar, tan ag ira makabangon.