Aminsan ya agew, si Dina a biin anak nen Jacob tan Lea et linman dinmalaw ed pigaran bibiid Canaan.
Nen anengneng nen Sikem a lakin anak nen Hamor a Heveo imbatik to, insan to pinasoot ya inakdulan.
Balet nen naimano ton magangganan tuloy si Dina, sinmabiy baleg a panibeg tod sikato tan kinokoyung to.
Inkuantod kinen ama to, Labay kon asawaen yan bii. Ala yo pa a para siak.
Naamtaan nen Jacob so impamasoot dad anak ton Dina, balet lapud saray anak ton lalaki et wala rad kaalogan anggapoy ginawa to ya anggad insabi ra.
Nen nitan la ray lalakin anak nen Jacob a nanlapud kaalogan, sinmabi met si Hamor ya ama nen Sikem, ta labay toy mitongtong ed kinen Jacob. Nen nadngelan day agawa, abigla ra tan mapalaloy pasnuk da ed sayan impamasoot nen Sikem ed agi ran bii tan say impamaabeba tod saray totood Israel.
Inkuanen Hamor ed sikara, Si anak kon Sikem et naibegan toy anak mon marikit; paasawam la kari ed sikato.
Mampapaknaan tayo ya iyabuloy tayoy panaasawaan na totoo tayo.
Diad ontan, nayarian yoy manayam diad bansa mi; nayarian yoy manayam ed inerman a labay yo, mannigosio kayo, tan mankayaryan kayo na antokaman.
Insan inkuanen Sikem ed kinen ama nen Dina tan saray agagi ton lalaki, Iter yo yan kekerewen ko, et iter koy antokaman a labay yo.
Ibaga yod siak no anto ray labay yon irigalok, tan no pigay labay yon ibayar ko; iter koy antokaman a kerewen yo, dapot no paasawa yod siak si Dina.
Saramay lalakin anak nen Jacob et inebatan day marakep si Sikem tan si ama to, balet walad kanunotan dan palikdoen da ra lapud agawa ed kinen Dina ya agi ra.
Inkuandad kinen Sikem, Ag mi iyabuloy a miasaway agi mi ed sakey a lakin ag asegat; makapabaing yad sikami.
Onabuloy kami labat no magmaliw kayon singa sikami, diad pamasegat yod amin a lalaki ed sikayo.
Onabuloy kami met a manaasawaan iray totoo mi tan saray totoo yo. Manayam kami dia tan mikasakey kamid sikayo.
Balet no ag kayo onabubon ed saraya, awiten miy Dina tan ontaynan kami la.
Inmabubon si Hamor tan si anak ton si Sikem.
Ag la nanabalay Sikem ya anumpal ed tongtongan da, ta inaro to may biin anak nen Jacob. Manona si Sikem ed amin da ray kabyangay pamilya to.
Linma si Hamor tan si anak ton Sikem ed pandaragupan na totoo diad puirtay baley, tan inkuandad saray kabaleyan da,
Makaaro ra yay totoon sinmabi diad sikatayo; panayamen ti la ra dia tan paolyan ti ran mannigosio dia. Maawang met ingen yay lugar tayo. Asawaen ti ray mamarikit da tan ipaasawa tayo ray mamarikit tayo ed sikara.
Balet manayam ira dia tan mikasakey irad sikatayo, no pasegat tayon amin iray lalaki ed sikatayo a singa sikara.
Diad onya, nakayaryan tayoy amin ya ayayep da tan arum ni ran kayaryan da. Kanyan onabuloy ti lan manayam ira diad sikatayo.
Inmabuloy ya amin iray ombaley ed imbaga di Hamor tan Sikem. Kanyan nampasegat ya amin iray lalaki.
Kasumpal na taloy agew nen ag ni inmabig ira may nampasegat, saray duaran lalakin anak nen Jacob tan agagi nen Dina a di Simeon tan si Levi et inala ray ispada ra, linma rad siudad ya anggapoy makaamtad getma ra, insan da pinatey ya amin iray lalaki.
Pinatey da met si Hamor tan si anak ton Sikem, inala ray Dina ed abung nen Sikem, insan la ra tinmaynan.
Kasumpal na impanpapatey nen Simeon tan si Levi, sinmabi ray arum ya anak nen Jacob tan inala ray amin a naala ra ed baley. Ginawa ra ya, pian makabawi ra ed inkaderal na kagalangan na agi ra.
Inala ray amin a karniro, baka, asno, tan amin a bengatlan walad baley tan diad kaalogan.
Inala ray amin a makana; inala ra met iray bibii tan saray ogogaw, tan amin a bengatlan walad kaabungan.
Inkuanen Jacob ed kindi Simeon tan Levi, Initdan yo ak na gunigon; natan bosulen ak na saray Cananeo, saray Perezeo, tan amin iray wadyad sayan pasen. Dagdaiset iray totook; no mankakasakey iran amin, insan da ak labanan, ompatey so intiron pamilya tayo.
Balet inmebat ira, Ag nayarin gawaen dan singa marotak a bii si Dina ya agi mi.