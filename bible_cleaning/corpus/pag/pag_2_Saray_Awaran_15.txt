1: Linmoob ed kinen Azarias a lakin anak nen Obed so ispiritu na Dios,
2: insan linman inmabet ed Ari Asa. Inkuanto, Dengel mo ak, Ari Asa, tan amin yon totood Juda tan Benjamin! Mansiansiad sikayo so Katawan , legan a mansiansia kayo ed sikato. No anapen yoy Katawan iyabuloy ton naalmo yo, balet no ibeneg yo ikaindan to kayo.
3: Abaybayag lan panaon a nambilay so Israel ya anggapoy tua a Dios to, anggapo ray papari a mambangat ed sikara, tan anggapoy ganggan.
4: Balet nen sinmabiy segsegang, sinmingger irad Katawan a Dios na Israel. Inanap da et arumog da.
5: Diad saraman ya agew anggapoy toon makapaliis ed kaatapan, lapud walay segsegang tan golo ed intiron dalin.
6: Say sakey a bansa pinairap toy sananey a bansa, tan say sakey a siudad pinairap toy sananey a siudad, lapud ipapasabi na Dios so segsegang tan kairapan ed sikara.
7: Balet pabiskeg yoy linawa yo, tan ag yo pakakapoyey sikayon dili. Natumangan iray kimey yo.
8: Apabiskeg so linawa nen Asa nen nadngel toy propisiya nen Azarias a lakin anak nen Obed. Ineekal to ray talintao a walad dalin na Juda tan Benjamin tan amin a talintao da ray siudad ya adakep to ed kapokdulan a bansa na Efraim. Inapiger to met so altar na Katawan a walad patio na Timplo.
9: Ingganggan nen Asa a mantitipon iray amin a totoosaray totood Juda tan Benjamin, tan saray amayamay a totoon akigampid sikato nen anengneng dan walad sikato so Katawan , salanti saray taga Efraim, Manases, tan Simeon, tan natan manaayam la ra ed nanarian to.
10: Nantitipon irad Jerusalem nen kumatlon bulan na kumalabinliman taon na panaari nen Asa.
11: Diad saman ya agew angibagat irad Katawan na pigarad saramay asamsam da: piton lasus a baka tan piton libon karniro.
12: Akisipanan ira a diad intiron puso tan kamarerwa ra panlingkuran day Katawan a Dios na saray lalaki ra, tan nepeg a pateyen so
13: siopaman ed sikara ya ag manlingkur ed Katawan , malangwer may matakken, bii may laki.
14: Inkasikasil day nansamba ed ngaran na Katawan a sumpalen day impisipanan da, insan ira inmeyag, tan amaknul na saray trumpita tan saray tambuyog.
15: Maliket iray amin a totood Juda, lapud akisipanan ira diad intiron puso ra. Nanliket iran nanlilingkur ed Katawan ; inawat ira sirin na Katawan tan impanari toy kareenan ed amin a pasen.
16: Inekal nen Ari Asa si bai ton Maaca ed kipapasen ton riynan ina, lapud nampagawa na makapaingungot a talintao na diosan Asera. Binatang nen Asa imay talintao, binelang to, insan to pinoolan ed Patar na Cedron iray abelang to.
17: Nansiansian matoor ed Katawan si Asa legan na impanbilay to anggaman ya ag to dineral ya amin iray paganon pasen a panangigalangan ed bansa.
18: Inyan tod Timplo ya amin iray kagawaan ya insasaklang nen ama to ed Dios. Inyan to met iray balituk tan pilak a kagawaan ya insasaklang ton dili, ed Katawan .
19: Anggapo lay bakal ya agawa anggad kumatalomplo tan limay taon na impanoley to.