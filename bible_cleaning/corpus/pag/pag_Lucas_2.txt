1: Diad saraman ya agew, ingganggan nen Impirador Augusto a mampalista ray amin a totoon nasasakopay Impirio na Roma.
2: Agawa yan onaan a palista nen si Cirenio so gobirnador na Siria.
3: Linma sirin a mampalista so balang sakey a too ed dilin baley to.
4: Diad Nazaret, Galilea, so panaayaman nen Jose, kanyan linmad Judea ed baley na Betlehem a nianakan nen Ari David. Dimay nila nen Jose, ta kabyangay boleg nen David.
5: Kaiba ton mampalista si Maria ya asawaen to. Malokun si Maria,
6: tan nen wadman irad Betlehem, asabian lad may pananak.
7: Nananak na sakey a laki, a sikato so pangulowan ya anak to. Binalkut toy lamping imay ogaw, insan to imparokul ed sakey ya atotung, ta anggapoy pasen da ed abung a pundowan.
8: Walad saman a pasen iray pumapastol a mampupuyat, ta babantayan dad alog iray karniro ra.
9: Pinmayawar so sakey ya anghil ed sikara, tan say karlangay Katawan sinmindag ed kaliber-liber da. Ontan lay inkataktakot da,
10: balet inkuanto may anghil, Ag kayo natatakot! Ta awit kod sikayoy maung a balitan mangiter na baleg a liket ed amin a katoowan.
11: Ta diad sayan agew, nianak ed baley nen David so Manangilaban, say Criston Katawan!
12: Say pakabirbiran yo onya: naalmo yoy sakey ya ogaw a binalkut ed lamping tan akarokul ed atotung.
13: Kabebekta, pinmayawar met a kaiba to may anghil so amayamay iran mangatatawen ya anghil a mangigagalang ed Dios
14: Galang ed Dios ed tawen a sankatageyan,
: tan diad dalin kareenan ed saray totoon pakaliliketan to!
15: Kaalis da ra may anghil ya ompawil lad tawen, inkuanda ra may pumapastol ed sakey tan sakey, Itilad Betlehem, ta nengnengen tayo yan agawa ya imbalitay Katawan ed sikatayo.
16: Magangganat iran linma sirin, tan nalmo ray Maria tan si Jose, tan say ogaw ya akarokul ed atotung.
17: Nen anengneng da may ogaw, tinongtong da so imbagay anghil ed sikara nipaakar ed samay ogaw,
18: tan mankelaw iray amin ya akadngel ed sayan tinongtong da.
19: Ninunnunot ira yan amin nen Maria tan inyatol to rad puso to.
20: Sinmempet ira may pumapastol ya idaydayew tan igalgalang day Dios lapud samay anengneng tan naimatunan da, ya agawa ran amin onung na imbalitay anghil ed sikara.
21: Kasabiy kumawalon agew, sinegat da may ogaw tan Jesus so impangingaran dad sikato. Saya may ngaran ya inter na anghil kasakbayan a ninginew imay ogaw.
22: Nen asabiy agew a pampalinis di Jose tan Maria, onung ed Ganggan nen Moises, linma rad Jerusalem. Inawit dan isaklang ed Katawan imay ogaw.
23: Ta nisulat ed ganggan na Katawan: Amin a pangulowan ya anak a laki et nakaukolan ya isaklang ed Katawan.
24: Wala met so imbagat da, onung ed ganggay Katawan: Sankaparis a palekpek o duaran sibong na malapati.
25: Walay lakin manaayam ed Jerusalem a say ngaran to et Simeon. Matonung tan maasingger ed Dios yan too, tan aalagaren to a nilaban so Israel. Walad sikatoy Ispiritu Santo
26: ya angipaamtad sikato ya ag ompatey anggad ag to nanengneng so Cristo ya insipay Katawan.
27: Diad puyan na Ispiritu, linmad Timplo si Simeon. Nen inloob na saray atateng so ogaw a Jesus ta sumpalen day ibabagay Ganggan,
28: inampopo nen Simeon imay ogaw tan inggalang toy Dios. Inkuanto
29: Natan, Katawan, nayarian mo ak lan alaen, siak ya aripen mo,
: onung na sipan mo.
30: Ta anengneng na dilin matak so panangilaban mo,
31: ya imparaan mod arap na amin a katoowan
32: Say silew a mamaliwawad saray Hintil,
: tan mangiter na dayew ed bansam ya Israel.
33: Mankelaw ira may ama tan ina na ogaw ed imbaga nen Simeon nipaakar ed sikato.
34: Binindisionan nen Simeon, tan inkuantod Maria ya ina nen Jesus, Pinili na Dios yan ogaw a kaderalan o kilabanan na dakel a totood Israel. Sikatoy sakey a tandan manlapud Dios, balet sumpaen na amayamay a totoo,
35: et diad ontan, ombawag iray maamut a nununoten da. Nipaakar met ed sika, singa natoruk na ispada so pusom.
36: Wala met so sakey a biin propita ya akolakolaw la. Manngaray Anna tan anak nen Fanuel a kabyangay tribu nen Aser. Pitoy taon labat ya akiamung ed asawa to,
37: insan abalo, tan natan walomplo tan apat taon to lan abalo. Ag la onaalis ed Timplo, tan agew-labin igagalang toy Dios diad panamegley na panaayuno tan pampipikasi to.
38: Diad saman ya oras, linmad Timplo tan akisalamat ed Dios, insan nansalitay nipaakar ed kinen Jesus diad amin da ray manaalagar ed panondon na Dios ed Jerusalem.
39: Nen asumpal da lan ginaway amin a walad ganggay Katawan, pinmawil la rad Galilea, diad baley dan Nazaret.
40: Binmaleg imay ogaw tan nagmaliw a mabiskeg, napnoy kakabatan, tan inararoy Dios.
41: Tinaon-taon, kapag Pistay Paskua, oonlad Jerusalem iray atateng nen Jesus.
42: Nen mantaon na labindua si Jesus, linma rad pista onung na kaogaliyan na saray totoo.
43: Kasumpal na pista, linma la ran onsempet. Balet si Jesus tinmilak ed Jerusalem ya ag amtay atateng to.
44: Abaloan dan kaiba to ray arum a totoon onsesempet met la, kanyan sanagew la ran manaakar, insan da inanap ed saray kakanayon tan kabkabat da.
45: Nen ag da naalmo, pinmawil irad Jerusalem a mananap ed sikato.
46: Kayariy taloy agew, nalmo rad dalem na Timplo. Akayorung ed pegley da ray mamaistro, onderengel ed sikara tan tetepetan to ra.
47: Mankelaw iray amin ya akadngel ed sikato, lapud kakabatan tan saray ebat to.
48: Mankelaw met iray atateng to nen anengneng da. Inkuanen ina to, Anak, akin et onyay ginawam ed sikami? Mapalaloy pagpaga mi nen amam diad panaanap mid sika.
49: Inmebat ed sikara, Akin et inanap yo ak sirin a? Ag yo ta amtan nakaukolan a wala ak ed abung na Amak?
50: Balet ag da atalusan yan imbaga tod sikara.
51: Kaiba ran pinmawil si Jesus ed Nazaret, tan matoluk ed saray atateng to. Inyatol nen ina to ra yan amin ed puso to.
52: Binmaleg si Jesus, binmaleg met so kakabatan to, tan say panangaroy Dios tan saray totoo ed sikato.