1: Inkuanen propita Elias a taga Tisbe na Galaad ed kinen Ari Aca, Diad ngaran na Katawan a mabilay a Dios na Israel a panlilingkuran ko, ibagak ed sikan anggapoy napelag a linaew o oran ed loob na arapen a duara odino taloy taon ya anggad ag ko pangibagan onoran la.
2: Insan inkuan na Katawan ed kinen Elias,
3: Taynan mo yan pasen tan lakad bokig, insan ka onamut ed Kolus na Carit a nibokig na Jordan.
4: Diad kolus ka manalay inomen mo, tan ingganggan kon maniter ed sikay taganom iray wawak.
5: Inonur nen Elias so ganggan na Katawan ; linman nanayam ed abay na Kolus na Carit.
6: Naniinom ed danum na kolus, tan kabwasan tan labi ya inyaakaran na saray wawak na tinapay tan karni.
7: Ag abayag nakatan imay kolus, lapud anggapoy oran.
8: Insan inkuan na Katawan ed kinen Elias,
9: Lakad baley na Sarepta, diad asingger ed Sidon tan manayam kad man. Ingganggan koy sakey a biin balo a tagad man a pakanen to ka.
10: Kanyan linmad Sarepta si Elias; nen manasingger lad puirta na baley akanengneng na sakey a biin balo a mandodokdok na kiew ya itotongo. Inkuantod sikato, Itdan mo ak pay danum ya inomen.
11: Nen oonla lan mangala may balo na inomen, impaabot ton inkuan, Iyalaan mo ak pa met na pigaran tinapay.
12: Inmebat imay bii, Diad ngaran na mabilay a Katawan a Dios mo, sambaan kod sikan anggapoy tinapay ko. Sankaakup labat so arinak a walad pasig tan dagdaiset a larak na oliban walad garapon. Linma ak diad mandokdok na itongo, insan ko isempet, ta iparaan ko may arinak a para siak tan say anak kon laki. Kaonuran la man a kanen mi, insan ompatey kami lad eras.
13: Ag ka mapaga, kuanen Elias ed sikato. Laka la, ta iparaan moy kanen yo. Balet igawaan mo ak ni ed satay walad sikan arina na sakey a tinapay, insan mo dia iyakar. Kayarim iparaan moy kera para sika tan say anak mon laki.
14: Ta onyay inkuan na Katawan a Dios na Israel, Ag naandian na arina so pasig, tan ag naandian na larak so garapon anggad ed agew a siak, say Katawan et mangipelag ak na oran.
15: Anempet imay balo tan ginawa toy onung na imbagad sikato nen Elias, et awalaan iran amin na nakan ed amayamay ya agew.
16: Onung na insipan na Katawan , diad panamegley nen Elias, ag naandian na arina so pasig tan ag naandian na larak so garapon.
17: Nen ontombuk iran agew, akainagem imay lakin anak na samay balo; dinmenden lan dinmenden so sakit to, insan diad kaonuran inatey.
18: Inkuantod kinen Elias, Too na Dios, akin et ginawam ed siak ya? Linma ka dian mangipanunot ed Dios na kasalanan ko, pian onsabiy patey ed anak ko?
19: Iyakar mod siak itay anak mo, kuanen Elias. Sinakloy nen Elias imay ogaw, inyakar tod kuartod tagey a panaayaman to, tan imparokul tod katri.
20: Insan maksil so bosis ton nampikasi, O Katawan kon Dios, akin et onya lan makapasinagem so ginawam ed samay balo? Pinatuloy to ak tan pinagaan to ak; akin et binabawim lad bilay so anak to?
21: Insan amitlon inyonat toy laman to ed tapew na samay ogaw, tan nampikasi, O Katawan a Dios ko, pabilay mo pa yan ogaw!
22: Inebatan na Katawan so pikakasi nen Elias; pinmawil so kamarerwa to may ogaw, et abilay.
23: Impawil nen Elias imay ogaw diad leksab na abung ed kinen ina to tan kuantod sikato, Nengneng mo, mabilay so anak mo!
24: Inmebat imay balo, Amtak la natan a sakey kan too na Dios, tan tuan mansasalitay Katawan diad panamegley mo!