1: Kayari to ya, nansalitay Job; insamba toy agew na inkianak to.
2: Inkuanto
3: Nisamba komun so agew na inkianak ko;
: tan say labi na inkinginew ko.
4: Magmaliw komun a bilonget iman ya agew;
: ag la komun nanunotan na Dios iman ya agew;
: ag lan balut komun naliwawaan.
5: Nakobutan komun na ermen tan makapal a bilonget iman ya agew;
: nasakuban komun na lorem tan nasaniban so agew.
6: Naekal komun iman a labi ed taon,
: tan ag lan balut nibilang ed saray bulan;
7: magmaliw komun ya andi-kakanaan tan anggapoy liket.
8: Isamba komun na saray managsamba iman ya agew,
: saray totoon makapatoluk ed Libiatan.
9: Ag la komun onsinag so kabontalala ed kabwasan;
: naandian la komun na ilalo iman a labi ya onsabiy palbangon.
10: Nisamba komun iman a labi lapud inyabuloy to ak a nianak,
: tan imparontal to ak ed gunigon.
11: Inatey ak la komun ed dalem na eges nen inak
: odino diad samay bektan nianak ak.
12: Akin et inampupo ak ni nen inak?
: Akin et pinapasoso to ak ni?
13: No inatey ak la nen saman,
: mampapainawa ak la komun natan,
14: nanaogip a singa saray arari tan saray manoley
: ya amasimbalon nampapaalagey na saray dagdaan a palasio.
15: On, nanaogip ak la komun a singa saray prinsipi
: a nampapano ed saray kaabungan da na balituk tan pilak;
16: odino singa ogaw ya inatey lan nianak.
17: Diad lobuk ag la makagaway kaogsan iray maoges a totoo,
: tan makapanpainawa la ray kumikimey a naknaksawan.
18: Kareenan met lay niwalad saray anggan priso,
: ag la ra naingal-ingalan tan nigangganggan.
19: Atagey may abebay kipapasen wadman ira,
: tan saray aripen bolus la ran siansia.
20: Akin et mambilay ni ray totoon maniirap?
: Akin et naitdan niy liwawa iray totoon maneermen?
21: Pampirawatan day patey, balet ag onsabi;
: pampilalekan da niy ompatey nen say makagamur na kayamanan.
22: Ontan lay liket tan gayaga ra
: no lobuk la so narapat da.
23: Iyaamut na Dios so arapen da
: tan sasaniban toy kawalaan da.
24: Ag ak mamangan lapud ermen ko;
: ag ontonday panay-ay ko.
25: Onsasabid siak iray amin a tatakotan ko,
: tan pampapagaan ko.
26: Anggapoy kareenan tan painawak,
: tan ag mangangga ray gunigon ko.