1: Say bilay na too singa pinasoot a panaglingkur na sondalo,
: singa bilay na pinasyan panagtrabaho,
2: singa sakey ya aripen a pampilpilalekan toy ambetel a siroman;
: singa sakey a kumikimey a mantatalaran na upa to.
3: Binulan-bulan ya anggapoy kabaliksay bilay ko;
: nilabi-labi ya ontan lay paneermen ko.
4: No ondokul ak lan onogip, andokorokey so labi;
: pigar-pigar ak a sanlabi ya anggad palbangon.
5: Napnoy bigis so laman ko;
: napno na kegang;
: onaagos so nena ed saray girik.
6: Onlalabas iray agew ko ya anggapoy ilalok,
: maples ya onlalabas nen say panaglaga na makinan gawaay abel.
7: Nudnunot mo, O Dios, a singa labat ingas so bilay ko;
: nansamput lay liket ko.
8: Sankanengneng mo ak natan balet ag mo la napidua.
: No anapen mo ak naandi ak la.
910: Say lorem onlabas, et kabebekta ag mo la nanengneng;
: ontan met so too: ompatey insan ag la ompawil;
: nalingwanan la na amin da ray makapikabat ed sikato.
11: Ag ko nayarian so ag onesel,
: Ampetang so olok tan ansakit so linawak.
: Nepeg a mansalita ak.
12: Akin et guaguardiaan mo ak?
: Sakey ak sirin a dragon na dayat?
13: Ondokul ak ta labay koy mampainawa;
: mananap ak na pakainawaan kod liliknaen ko.
14: Balet sikatataktakoten mo ak diad panamegley na saray kogip,
: tan diad panamegley na saray pasingayew,
15: anggad lablabayen ko lay ompatey a tinikel
: nen say mambilay ya onya lamlamang so laman ko.
16: Ag ko la labay so mambilay; onsasawa ak lan talaga.
: Taynan mo ak lan bukor, ta anggapoy kabaliksan so bilay ko.
17: Akin et papablien mo so too?
: Akin et iimanoen moy gagawaen to?
18: Bibisitaen mon kinabwasan
: tan kapag bekta susuboken mo.
19: Lingaw ka pan magano
: pian naakmon koy ilol ko.
20: Akin et nasakitan ka no mankasalanan ak,
: sikan managbantay ed saray totoo?
: Akin et impagmaliw mo ak a kekenaen mo?
: Makabelbelat ak ta ed sika?
21: Ag mo tan balut napirdonay kasalanan ko?
: Ag mo ta napaandi so kaogsan a gagawaen ko?
: Ag mabayag wala ak lad lobuk,
: et anggapo ak la no anapen mo ak.