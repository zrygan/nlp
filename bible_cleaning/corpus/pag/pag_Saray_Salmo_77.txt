1: Ontatawag ak na maksil ed Dios;
: ontatawag ak na maksil, et derengelen to ak.
2: Mampikasi ak ed Katawan, no nagugunigon ak;
: sanlabin itatagey ko ray limak diad pampipikasik,
: balet ag ak naliligliwa.
3: No nunoten koy Dios, mandageyem ak;
: no mandalepdep ak, onkakapoy so linawak.
4: Kapag labi ag ak paogipen na Dios;
: diad mapalalon kapapagaan ko, ag ak makasalita.
5: Nanununotan ko ray agew a linmabas
: tan natatandaan ko ray taon nen saman.
6: Sanlabin araldalem so nununoten ko;
: mandadalepdep ak, tan onyay itetepet kod siak a dili
7: Say Katawan lawas to itayo la kasin ipolisay?
: Ag to itayo la kasi pakaliketan?
8: Tinmonda la kasin mangarod sikatayo?
: Anggapo la kasiy kana na sipan to?
9: Alingwanan la na Dios kasi so mangasi?
: Ag la kasi mangasi lapud pasnuk to?
10: Insan inkuanko, Say paneermenan kon tuloy et saya
: aliwa lan makapanyari so Dios.
11: Nanunotan ko ray ginagawam, Katawan ;
: natandaan koy makapakelaw iran ginagawam nen saman.
12: Dalepdepen kon amin iray kimey mo;
: omamengen kon amin iray makapanyarin ginagawam.
13: Masanton amin iray gagawaen mo, O Dios!
: Anggapoy dios a miparad inkatalonggaring mo!
14: Sika so Dios a manggagawa na saray milagro;
: impapanengneng moy pakayarim ed saray bansa.
15: Diad panamegley na pakayarim inlaban mo ray totoom,
: saray kabyangay boleg nen Jacob tan Jose.
16: Ataktakot iray danum nen anengneng da ka, O Dios,
: tan ginmiwgiw so dalem na dayat.
17: Angipelag na oran iray lorem,
: kinmarul so tawen,
: tan kinmirmat ed amin a pasen.
18: Tinmolin-tolin so dalagurog na karul mo,
: tan niliwawaan na kirmat so intiron mundo;
: ayakayak tan ayegyeg so dalin.
19: Nanakar kad saray daluyon;
: binaliw moy aralem a dayat,
: balet ag nanengneng iray bakat na salim.
20: Diad panangipangulo di Moises tan Aaron,
: singa ka pumapastol ya angiwanwan ed saray totoom.