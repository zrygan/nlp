1: Say Dios tayo kuanto, Ligliwa yo ray totook, Ligliwa yo ra!
2: Pabiskeg yoy linawa da ray totoo ed Jerusalem.
: Ibaga yod sikaran andokey lay paniirap da
: tan apirdona la ray kasalanan da.
: Sigput ko la ran dinusa lapud amin a kasalanan da.
3: Sakey a bosis so mankelyaw,
: Iparaan yod kalawakan so sakey a dalan a para Katawan !
: Linisan yo so dalan ed kalawakan a para Dios tayo!
4: Tabunan yo so kapag patar;
: patar yo so kapag palandey.
: Saray pokdul magmaliw iran patar,
: tan say matibagkul a kaomaan et magmaliw a palanas.
5: Insan nipaamta ed satan so kagalangan na Katawan ,
: tan nanengneng na amin a katoowan.
: Say Katawan a dili so angisipan ed saya.
6: Sakey a bosis so mankelyaw,
: Ibawag moy balita!
: Antoy balitan ibawag ko? tepet ko.
: Ibawag mo ya amin a katoowan et singa ra dika;
: ag ira mansiansian singa saray rosas ed uma.
7: No ibakid sikara na Katawan so dagem
: nalenes iray dika tan nalaylay iray rosas.
: Saray katoowan et singa la ra dikan maganoy bilay.
8: On, nalaylay iray dika tan onkupas iray rosas,
: balet mansiansiad ando lan ando so salita na Dios tayo.
9: Jerusalem, tatdang kad atagey a palandey,
: ta ipulong moy maung a balita!
: Kolyaot ka, Sion,
: ibawag moy maung a balita!
: Ag ka ontatakot, mansalita ka.
: Ibagam ed saray baley na Juda
: ya onsasabi lay Dios da!
10: Onsasabi so Katawan a Dios a makapanyarin manoley,
: onsasabin kaiba to ray totoon inyagel to.
11: Asikasoen to ray karniro to a singa panagkomponi na pumapastol;
: tiponen to ray kordiro
: tan ampopoen to rad taklay to;
: anosan ton iwanwan iray kainaan da.
12: Nasukat na siopaman so dayat ed panamegley na dakolap to
: odino say tawen diad panamegley na lima to?
: Nikarga na siopaman so dalin na mundo ed sakey a kupa
: odino naala so belat na saray palandey tan saray pokdul diad panamegley na simbangan?
13: Walay makapangibaga ed Katawan no antoy gawaen to?
: Siopay makapangibangat odino makasimbawad sikato?
14: Siopay pangipanonan na Katawan
: pian naamtaan, natalusan
: tan naaralan to no panoy panggawa tod antokaman?
15: Anggapoy wala ed Katawan iray bansa,
: singa ra labat sankaterter a danum;
: singa labat kalemew na dabuk iray ararawin isla.
16: Amin da ray ayayep ed katakelan na Libano
: et kulang iran ibagat ed Dios tayo,
: tan kulang iray kiew ton pamool.
17: Diad sikato tuan anggapoy kakanaan da ray bansa.
18: Siopay nayarin pangiparaan ed Dios?
: Antoy kapara to?
19: Sikatoy ag mipara ed talintaon gagawaen na iskotur,
: a say platiro et okupan to na balituk
: tan ipatoon tod pilak.
20: Say toon ag to nayarian ya ikanay pilak o balituk lapud kairapay bilay to,
: et pilien to lay kiew ya ag naboluk.
: Manaanap na marunong ya iskotur
: a manggawa na talintaon ag natumba.
21: Ag yo amta?
: Ag ni asalitad sikayo nen saman?
: Ag yo ni nadngelan no panoy inggapo na mundo?
22: Ginawa na samay manyodyorung ed trono to
: diad tagey na mundo tan labas na tawen;
: singa kamelag na gilata so nengneng da ray totoo diad leksab.
: Impanat ton singa kortina so tawen,
: singa sakey a tuldan panayaman.
23: Papaabebaen to ray makapanyarin manoley,
: pagmamaliwen to ran anggapoy kabaliksan.
24: Singa ra malangwer a tanaman;
: katubo-tubo ra tan kakkapanlamut da.
: No say Katawan et paragemen to,
: namagaan ira tan nitikyab iran singa dayami.
25: Siopay nayarin pangiparaan ed Dios?
: Walay siopaman a singa sikato?
26: Tangay kayo pa ed tawen!
: Siopay amalsad saray sankanengneng yon bitewen?
: Say mangiwawanwan ed sikaran singa saray sondalo
: et amta toy karakel da
: tan tatawagen tod ngaran so balang sakey ed sikara.
: Ontan lay kabaleg so pakayari to
: anggapoy nabalang ya anggan sakey ed sikara!
27: Totood Israel, akin et manririklamo kayo
: ya ibabaga yon ag amta na Katawan iray gunigon yo
: odino anggapoy walad sikato no nalalames kayo?
28: Ag yo amta? Ag yo ni nadngelan?
: Say Katawan so andi-anggaan a Dios;
: pinalsa to so sankamundoan.
: Ag balut nakesawan odino napunaw.
: Anggapoy makatalus na kanunotan to.
29: Pabibiskegen to ray makapoy tan saray naksawan.
30: Onkapoy iray anggan malangwer ni;
: napunaw iray totoon kabisbiskegan da.
31: Balet napasimbalo so biskeg na saray manmamatalek ed Katawan .
: Onalagey iran nampayak a singa agila;
: mambatik ira, et ag ira napunaw;
: manakar ira, et ag ira onkapoy.