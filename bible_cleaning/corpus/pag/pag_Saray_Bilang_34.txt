1: Say Katawan inter tod kinen Moises
2: iray onggendan a bilin ed saray totood Israel: No onloob kayod Canaan, say dalin ya iter kod sikayo, saray ketegan na dalin et saray onggendan.
3: Say ketegan ed abalaten et manlapud Kalawakan na Zin a katontonen toy ketegan na Edom. Onggapo ed bokig diad niabalaten a samput na Dayat ya Inatey.
4: Insan onlikod niabalaten a mamaarap ed Dalan na Akrabim tan ombeltang ed Zin a mamaarap ya anggad abalaten ed Cades-barnea. Insan onlikod baybay a sagur a mamaarap ed Hazar-addar tan onsabi ya anggad Azmon,
5: a dimay likoan ton mamaarap ed patar a kawalaan na ketegan na Egipto tan mansamput ed Dayat na Mediteraneo.
6: Say ketegan ed sagur et say Dayat na Mediteraneo.
7: Say ketegan ed baybay et tontonen toy manlapud Dayat na Mediteraneo ya anggad Palandey na Hor
8: tan manlapud man mamaarap ya anggad Dalan na Hamat. Ontuloy ed Zedad
9: tan diad Zifron, tan mansamput ed Hazar-enan.
10: Say ketegan ed bokig et tontonen toy manlapud Hazar-enan ya anggad Sefam.
11: Insan mamaarap ed abalaten ya anggad Harbel a bokig na Ain, tan ontuloy ed saray kapokdulan diad nibokig a gilig na Dayat na Galilea,
12: insan diad abalaten tontonen toy Ilog na Jordan ya anggad Dayat ya Inatey.
: Sikara ya so apatiran ketegan na dalin yo.
13: Kanyan inkuanen Moises ed saray Israelita, Sikato ya so dalin a kayaryanen yo diad panamegley na pampapalaranan yo, say dalin ya impabetang na Katawan ed saray siamira tan kapalduan tribu.
14: Saray tribu di Ruben tan Gad tan say kapaldua na Manases et inawat da lay betang da, ya inaapag da lad saray pamilyan kabyangay tribu ra,
15: diad nibokig na Jordan a kasumbaliwan na Jerico.
16: Say Katawan kuantod kinen Moises,
17: Si Eleazar a pari tan si Josue a lakin anak nen Nun so mangapag na dalin ed saray totoo.
18: Mamili ka met na sakey a pangulo ed kapag tribu ya ontulong ed sikaran mangapag na dalin.
1928: Sikara yay lalakin pinili na Katawan
: Diad tribu nen Juda si Caleb ya anak nen Jefone
: Diad tribu nen Simeon si Samuel ya anak nen Amihud
: Diad tribu nen Benjamin si Elidad ya anak nen Kislon
: Diad tribu nen Dan si Bukki ya anak nen Jogli
: Diad tribu nen Manases si Haniel ya anak nen Efod
: Diad tribu nen Efraim si Kemuel ya anak nen Siftan
: Diad tribu nen Zabulon si Elizafan ya anak nen Parnak
: Diad tribu nen Isacar si Paltiel ya anak nen Azan
: Diad tribu nen Aser si Ahihud ya anak nen Selomi
: Diad tribu nen Neftali si Padahelya anak nen Ahihud
29: Say Katawan tinoro to ra yan lalaki a mangapag na kayaryan ed saray totood Israel diad dalin na Canaan.