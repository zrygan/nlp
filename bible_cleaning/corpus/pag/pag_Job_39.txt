1: Amtam no kapigan so kianak na saray kanding ed palandey?
: Abantayan mo lan manaanak iray ulsad katakelan?
2: Amtam no panoy kabayag na panlokun da?
: Amtam no kapigay pananak da?
3: Amtam no kapigay ikorung dan mampasakit,
: tan ipaway da ray anak da?
4: Ombaleg tan ombiskeg ed kalawakan iray anak da;
: ontaynan ira tan ag la ra ompawil.
5: Siopay angiter na kawayangan da ray asnod katakelan?
: Siopay angibolus ed sikara tan impantawataw to ra?
6: Inter kon panayaman da so kalawakan
: tan impanayam ko rad saray maasin a patar.
7: Aarawian da ray maingal a siudad;
: anggapoy makapaamo
: tan makapangikimey ed sikara.
8: Say kapalandeyan so pastulan a pankakabkaban da,
: a dimay panaanapan day malambut a dikan kanen da.
9: Napankimey mo so kalakyan a bakad katakelan?
: Maabuloy a manayam a sanlabi ed koral a ginawam?
10: Nasinger moy sakey a bakan kalakyan, pian napambakam?
: Odino napansagar mod kaalogan mo?
11: Napanmatalkan mo so ontan lan biskeg to tan napanilaloan mon gawaen toy kimey mo?
12: Napanilaloan mo a mangisempet na naanim,
: tan mangisinup na ilik a manlapud panagilikan mo?
13: Agaylay peles na pamparakpak na saray payak na manok ya abistrus!
: Balet anggapoy abistrus a makatikyab a singa dulakak.
14: Say abistrus ititilak tod dalin iray iknol to,
: pian napetangan ira ed dalin.
15: Ag to balet amta a nayarin nagatinan ira na too,
: odino betagen ira na ayep ed katakelan.
16: Ipapasen ton singa ag to kayaryan iray iknol to,
: tan anggapoy walad sikato anggan nadarak so sagput to.
17: Siak so nanggawad sikato ya anggapoy kalakal,
: tan ag ko initdan na kakabatan.
18: Balet no sikatoy ombatik,
: elekan toy kabayo tan say akakabayon onoosil ed sikato.
19: Sika, Job so angiter na biskeg ed kabayo
: tan amatobod tenger to na marakep a buek?
20: Sikay angiter ed sikara na pakayarin makalukso ran singa dorun,
: tan napatakot da ray totoo lapud pamponges da?
21: Ikokosay-kosay day dalin ed patar;
: iyooput day biskeg dan onkoyat ed bakalan.
22: Ag da amta so ontakot odino ompaga,
: tan ag ira napasoner na anggan anton ispada.
23: Mankidiam tan makalangakang iray armas
: a sankaawit na saray akakabayod sikara.
24: Diad sebeg tan pasnuk agaylay peles dan ombatik;
: no trumpitay apaknul ag ira makapandeen.
25: Omponges ira kapag napaknul so trumpita;
: nasisingob day bakal anggan arawi ni ra,
: tan narerengel da ray ganggan na saray sondalon opisyal.
26: Sikay panaaralan na baga ya ontikyab
: sano buskagen to ray payak ton mamaarap ed abalaten?
27: Manoobung ed tagey na kapalandeyan so agila lapud ganggan mo?
28: Manaayam ed toktok na saray sankatageyan a bato
: tan onsasanib-sanib ed saray bato.
29: Diad sayan pasen mantatalaran na nayarian ton pateyen tan kanen;
: nanenengneng toy anggan saray walad arawi.
30: Saray agila mankokompug irad kawalaay bangkay,
: tan saray anak da sosopsopen day dala.