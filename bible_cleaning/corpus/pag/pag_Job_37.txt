1: Mampokal so pagew ko lapud bagyo.
2: Dengel kayon amin ed bosis na Dios;
: dengel kayod karul a manlalapud sangi to.
3: Ibabaki onggolis ed tawen so kirmat,
: manlapud sakey a samput ya anggad sananey a samput na mundo.
4: Insan narengel so tanul na bosis to,
: say makapataktakot a dalagorug na karul,
: et siansian mankirkirmat.
5: Lapud ganggan na Dios nagawa ray makapakelaw a bengatla
: ya ag tayo ra natalusan.
6: Igaganggan ton ompelag ed tapew na dalin iray kristal,
: tan say maksil ya oran.
7: Patotondaen toy pankikimey na saray totoo;
: ipanengneng to ed sikara so nayarian ton gawaen.
8: Saray ayayep ed katakelan oonla rad ayaman da.
9: Manlalapud abalaten so mabiskeg a dagem,
: tan manlalapud baybay so ambetebetel a dagem.
10: Say ingas na Dios pakikigtelen toy danum tan pagmamaliwen ton yilo.
11: Onggogolis so kirmat manlapud saray lorem,
12: legan dan manaakar onung ed linawa na Dios.
: Susumpalen da ray amin a ganggan na Dios diad amin a pasen ed intiron mundo.
13: Ipepelag na Dios so oran a panalog ed dalin;
: nayarin ipepelag to a panusa tod katoowan,
: odino pangipanengneng tod sikara na panangaro to.
14: Mandeen ka Job, ta dengel ka;
: dalepdep mo ray makapakelaw a bengatlan gagawaen na Dios.
15: Amtam no panoy pangigaganggan na Dios
: tan no panoy pamapakirmat ton manlapud saray lorem?
16: Amtam no panoy pampappataw na saray lorem ed tawen,
: say gawa na makapakelaw a dunong na Dios?
17: Ag mo amta; manirap ka labat lapud petang
: no onsiplug ed dalin so dagem a manlalapud abalaten.
18: Nayarian mo ta a tulongan so Dios ed pangipanat toy tawen
: tan panggawa ton anawet a singa mital a pinasileng?
19: Ibangat mo kami no antoy ibaga mid Dios;
: anggapoy karga na kanunotan mi; anggapoy nayarian min ibaga.
20: Ag ko kerewen a misalita ak ed Dios;
: akin et itdan koy pankanawnawan maneral ed siak?
21: Natan makaseleng so liwaway tawen,
: maliwliwawan ag nayarin linggisen;
: malinis so tawen lapud pinanisan na dagem.
22: Nanenengneng ed baybay so binmalituk a liwawa,
: tan papatakoten itayo na kagalangay Dios.
23: Ontan lay kabaleg na pakapanyari na Dios,
: kanyan ag itayo makaasingger ed sikato;
: matonung tan maptek so pipiolup tod katoowan.
24: Ag sirin pankelawan ya ontakot ed sikato iray amin a totoo,
: tan saray palpaolyan to ray mankabatkabatan.