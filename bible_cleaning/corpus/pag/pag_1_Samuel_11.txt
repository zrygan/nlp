1: Kalabas na nayarin sakey bulan, si Nahas ya ari ed Ammon tan saray sondalo to et linma ran onlaban ed baley na Jabes a sakop na Galaad. Kinobkub da may baley, tan inkuan na saray taga Jabes ed kinen Nahas, Mipaknaan kad sikami, tan awaten mi kan manoley ed sikami.
2: Inmebat si Nahas, Mipaknaan ak ed sikayo no ontoluk kayon sukiten koy kawanan a mata na balang sakey ed sikayo, pian napabanday so intiron Israel.
3: Saray pangulo na Jabes kuanda, Itdan mo kami na pitoran agew, ta mangibaki kamiy mangibalitad intiron dalin na Israel. No anggapoy ontulong ed sikami, onsuko kami lad sika.
4: Saramay nibaki akasabi rad Gabaa a panaayaman nen Saul, et nen imbaga ray balita, manakis iray totoo ed ermen da.
5: Onsasabid saman si Saul a nanlapud alog tan sankatengteng to ray baka to. Tinepet to, Antoy maoges ya agawa? Akin et onaakis so balang sakey? Imbaga rad sikato so imbalita da ra may nanlapud Jabes.
6: Nen nadngel ya nen Saul, linmoob ed sikato so ispiritu na Dios tan pinmetang a maung so olo to.
7: Angalay duaran baka, pinatas to, tan impailiber tod intiron dalin na Israel tan impaibaga to, Siopamay ag milad kinen Saul tan si Samuel a mibakal, onyay nagawad saray baka to!
: Saray totood Israel tinmakot irad Katawan , kanyan akila ran amin ed bakal.
8: Impantitipon nen Saul iran amin ed Bezec: talon lasus a libo so nanlapud Israel tan talomplon libo so nanlapud Juda.
9: Imbaga rad saramay nibakin nanlapud Jabes, Ibaga yod saray kabandaan yo a no onkakaaguan nabwas, niagel kayo. Akaliket a maung iray taga Jabes nen nadngel day balita,
10: tan kuandad kinen Nahas, Nabwas onsuko kamid lad sika, tan gawam lay labay mon gawaen ed sikami.
11: Kaimbuas ginawa nen Saul a taloran grupo iray totoo to, tan diad palbangon dinogpaan da ray Ammonita a walad kampo. Kasabiy kaaguan apatey da la ra. Ataytayak iray akeraan, tan nagsibatik so balang sakey ed sikara.
12: Insan inkuan na saray totood Israel ed kinen Samuel, Iner so kawalaan da ra may totoon angikuan a si Saul et ag nepeg ya ari mi? Iyakar mo ra dia, ta pateyen mi ra!
13: Balet inkuanen Saul, Anggapo natan so pateyen, ta diad sayan agew inyagel na Katawan so Israel.
14: Inkuanen Samuel ed sikara, Onla itayod Gilgal tan oliten tayon ibawag ya ari tayo si Saul.
15: Linma ra sirin ya amin ed Gilgal, tan diad masanton pasen imbawag dan ari si Saul. Angisaklang ira na saray bagat a para kareenan, tan nanliket na baleg ed sayan agawa si Saul tan amin da ray totood Israel.