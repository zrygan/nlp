1: Katawan , dengel mo pay pikakasik,
: tan talineng moy pikekerew koy tulong!
2: Ag mo ak pa iyaarawian
: no wala ak ed gunigon!
: Dengel ka pad siak,
: tan ebatan mo ak pan tampol no ontawag ak!
3: Nanaandipat a singa asewek so bilay ko;
: ondadalang a singa apoy so laman ko.
4: Nalelemay so pusok a singa dikan agatin-gatinan;
: anggapo lay ganas kon mangan.
5: Makmaksil so pantatagleey ko;
: kakatakatat tan kapokepokel ak la.
6: Singa ak manok ya atap ed kalawakan,
: singa kulayot a manaayam ed aderal-deral a pasen.
7: Ag ak makaogip;
: singa ak manok a bukbukor tod toktok na abung.
8: Papabaingan da ak lawas na saray kalaban ko;
: saray manluludlurey ed siak ikakana ray ngaran ko ed panagayew.
9: Dapul so pambibilay ko,
: tan onlalauk so luak ed iinomen ko,
10: lapud pasnuk tan petang na olom.
: Inalam ak, insan mo ak imbantak.
11: Say bilay ko singa anino ed labi;
: singa ak nalelenes a dika.
12: Balet sika, Katawan , ari ka ya anggad angga;
: nanunotan ka na amin a kailalakan.
13: Ombangon ka tan kasian moy Sion;
: sinmabi lay oras na pangasim ed sikato;
: sikato yay manepeg a panaon!
14: Saray aripen mo aaroen da so Sion, anggan aderal la;
: kakasian da,
: anggan abagbag la.
15: Takotan na saray bansa so Katawan ;
: takotan na amin ya ararid tapew na dalin so pakayari to.
16: No ipaalagey lamet na Katawan so Sion,
: ipaamta toy kagalangan to.
17: Dengelen to ray nikaindan a totoo to
: tan ebatan toy pikakasi ra.
18: Nepeg ya isulat para ontombuk a kailalakan so ginagaway Katawan ,
: pian idayew na saray totoon ag ni nianak.
19: Inmosdung so Katawan manlapud masanton pasen tod tagey,
: manlapud tawen inmosdung ed dalin.
20: Nadngel toy tagleey da ray priso,
: tan imbolus to ray asintinsiaan ya ompatey.
21: Diad ontan nibawag ed Sion so ngaray Katawan ,
: tan sikatoy nidayew ed Jerusalem
22: no mandaragop iray totoo ed saray bansa tan saray nanarian
: a mangigalang ed Katawan .
23: Pinakapoy ak na Katawan nen ogaw ak ni;
: pinatikey toy bilay ko.
24: Dios ko, ag mo ak pa ni aalaen natan,
: ta aliwa ak nin masiken.
: Katawan , mambibilay kan anggad angga;
25: abayag lan pinalsam so mundo,
: tan saray dilin limam so nanggawad katawenan.
26: Naandipat ira, balet mansiansia ka;
: ondaan iran amin a singa kawes.
: Salatan mo ran singa kawes, et naandi ra.
27: Balet ag kan balut mangoman,
: tan ag mangangga so bilay mo.
28: Mambilay ya arawid kaatapan iray anak mi,
: tan diad silong na panangyagel mo
: mambilay ya ag nasigensigen iray kabyangay boleg da.