Nen ondarakel la ray katoowan tan akayatan da lay intiron mundo, dakel met la ray nianak a bibii.
Saray anak na Dios anengneng dan maganggana ra yan bibii, kanyan nampili ray inasawa ra.
Insan inkuan na Katawan , Ag ko iyabuloy a mambilay ya anggad angga iray katoowan; ompatey ira. Manlapud natan, mambilay iray ag onsoluk ed sanlasus tan duamploy taon.
Diad saraman ya agew, tan anggan diad saray ontombuk, wala ray alan a manaayam ed dalin ya anak ira na saramay magangganan bibii tan saramay anak na Dios. Sikaray matalonggaring a bayani tan bantug a lalaki nen saman a panaon.
Nen anengneng na Katawan so ontan lan kaogsan na amin a totoo ed tapew na dalin, say ontan lan kinaoges lawas na kanunotan da,
naermenan ed impamalsa tod totoo tan diad impangipasen tod sikara ed tapew na dalin. Diad ontan lan pagbabawi to,
inkuanto, Paandipaten kod tapew na dalin ira yan totoo a pinalsak, saray ayayep, tan saray manok, ta maermen ak ed impamalsak ed sikara.
Balet pakaliliketan na Katawan si Noe.
Saya so impanbilay nen Noe. Wala ray taloran anak ton lalaki a di Sem, Ham, tan Jafet. Si Noe labat so maung a too nen panaon to. Anggapoy pakabalawan ed sikato, ta kaibiba toy Dios.
Balet maoges ya amin iray arum a totoo, tan kinmayat so kaogsan ed amin a pasen.
Say Dios ninmengneng ed mundo tan anengneng ton maoges, lapud maoges so pambibilay na amin a katoowan.
Inkuan na Dios ed kinen Noe, Tinibokel ko lad kanunotan ko a panganggaen koy bilay na amin a katoowan. Sigput ko ran deralen, ta napnoy mundo na maoges a gawgawa ra.
Manggawa kay biong para sika; ikanam so maung a klasiy kiew, igawaan mo na saray kuarto, tan balkut mo na alkitran ed loob tan diad paway to.
Gawam a sanlasus tan limamplon mitro so karokey to, duamplo tan liman mitro so kaawang to, tan labinliman mitro so kaatagey to.
Igawaan moy atep, tan iyatagey mod saray dingding to na kapalduay mitro. Gawam a taloran grado, tan igawaan moy sakey a puirta ed diking to.
Delapen koy intiron dalin, pian naderal so antokaman a mabilay. Ompatey ya amin iray walad tapew na dalin,
balet misipanan ak ed sika. Loob kayod samay biong, sika tan say asawam, saray anak mo tan saray kaasawaan da.
Pian mambilay ira, mangawit kad biong na sankaparis ed amin a klasiy ayayep, tan sankaparis ed amin a klasiy manok.
Mangawit ka met na amin a klasiy kakanen a para sikayo tan sikara.
Sinumpal nen Noe ya amin iray ingganggan na Dios.