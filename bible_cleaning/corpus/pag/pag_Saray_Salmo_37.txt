1: Ag ka nagugunigon lapud saray totoon maoges;
: ag ka mangiimon ed saray manggagaway kaogsan.
2: Ag mabayag naandipat iran singa karikaan a namamagaan;
: ompatey iran singa nalnes a mabunan tanaman.
3: Manmatalek kad Katawan tan manggawa kay kamaungan;
: manayam kad dalin tan arawi kad kaatapan.
4: Say Katawan so pananapan moy liket mo,
: et iter tod sika ray pampipilalekan na pusom.
5: Ipiam ed Katawan so bilay mo;
: manmatalek kad sikato, et sikay tulongan to;
6: say inkatonung mo pasinagen ton singa agew ed kaagwan.
7: Mandeen kad arap to, tan mananos kan manalagar ed sikato;
: ag ka nagugunigon lapud saray totoon onaaligwas,
: odino lapud saray totoon maung so pansusumpalay maoges iran getma ra.
8: Ag ka mapaspasnuk o mapagpaga;
: gunigon labat so pansumpalan to.
9: Nakayaryan na saray manmamatalek ed Katawan so dalin
: balet napagit iray totoon maoges.
10: Ag mabayag naandipat la ray totoon maoges;
: anggan anapen mo ra, ag mo la ra narumog.
11: Balet nakayaryan na saray mapaabeba so dalin;
: manliket ira lapud maaligwas tan mareen so bilay da.
12: Say toon maoges mamplaplano sumpad maung a too
: tan manngilet lapud pambosul to.
13: Eelekan na Katawan iray totoon maoges,
: ta amta ton maganggano lan onsabiy kadusa ra.
14: Saray totoon maoges ooyusen da ray ispada ra tan pipinaten da ray pana ra,
: ta pateyen da iray mairap-bilay tan saray walad pankaukolan,
: ta ekalan day bilay iray manggagaway kaptekan;
15: balet nadoyuk ira na saray dilin ispada ra,
: tan napoter-poter iray pana ra.
16: Say daiset a kayaryay toon matonung
: et maung ni nen say kayamanan na amin da ray totoon maoges,
17: ta say Katawan ekalan toy biskeg iray totoon maoges,
: balet iyagel to ray maung a totoo.
18: Say Katawan aasikasoen to ray matoluk ed sikato,
: tan nakayaryan dan anggad angga so dalin.
19: Ag ira manirap no makapoy so panaon;
: ag ira naandiay nakan no panaoy eras.
20: Balet ompatey iray totoon maoges,
: naandipat a singa rosas a balang iray kalaban na Katawan ;
: naandipat iran singa asewek.
21: Miuutang so toon maoges et ag to babayaran,
: balet maiter tan matulong so maung a too.
22: Ta saray binindisionay Katawan et nakayaryan day dalin,
: balet napagit iray insamba to.
23: Iwawanwan na Katawan so sakey a too ed nepeg a pankurangan to,
: tan iyaagel to ray makapaliket ed sikato.
24: No niparokul ira, ag ira mansiansian dokul,
: ta say Katawan ibaan to ran ombangon.
25: Aliwa ak lan ogaw; masiken ak la,
: balet ag ko ni akanengneng na toon matonung ya inkainday Katawan ,
: odino mipapayabol na nakan iray anak to.
26: Mabolus lawas so linawa ton mangiter tan mamapabayes ed kapara ton too,
: tan bindision iray anak to.
27: Arawian moy kaogsan tan manggawa kay kamaungan,
: et mansiansian mambilay ed dalin iray kabyangay boleg mo;
28: ta say Katawan inaro toy kaptekan,
: tan ag to ikakaindan iray matoor a totoo to.
: Iyaagel to ra lawas,
: balet saray kabyangay boleg na totoon maoges et napagit ira.
29: Saray matonung kayaryanen day dalin,
: tan panayaman da ya anggad angga.
30: Say maung a too kakabatan so ibabalikas to,
: tan kaptekan so sasalitaen to.
31: Walad puso toy ganggay Dios to,
: tan ag ton balut sisianan.
32: Babantayan na toon maoges so maung a too
: tan sisiliban ton pateyen;
33: balet ag paolyan na Katawan so maung a too a napelag ed pakayariy kalaban to,
: o paolyan ton nasintinsiaan a nankasalanan no naakusa.
34: Manmatalek kad Katawan , tan onur mo ray ganggan to;
: pagalangan to ka diad pangiter tod sikay dalin,
: tan nanengneng mon napagit iray totoon maoges.
35: Aminsan akanengneng ak na toon maoges tan maruksa;
: singa kiew a sidro ed Libano so panagpaatagey to;
36: balet ag abayag linmabas ak, et anggapo met la;
: inanap ko, et ag ko la narumog.
37: Imanom so toon maung, asikasom so toon matonung;
: say toon maarod kareenan et wala ray kabyangay boleg to,
38: balet naderal ya amin iray makasalanan,
: tan naoput iray kabyangay boleg da.
39: Say Katawan ilalaban to ray totoon matonung
: tan iyaagel to ra no panaoy gunigon.
40: Tutulongan tan ililiktar to ra;
: iyaagel to rad totoon maoges,
: ta papaiyagel irad sikato.