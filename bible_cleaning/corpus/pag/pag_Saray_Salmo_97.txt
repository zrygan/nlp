1: Ari so Katawan ! Manggayaga ka, O dalin!
: Manliket kayo, amin yon isla na saray dayat!
2: Aliber na saray lorem tan kabilongetan so Katawan ;
: maptek tan matonung so panooley to.
3: Walay apoy ed arap to
: tan popoolan to ray kabosul to a walad kaliber-liber to.
4: Say kirmat to liliwawaan toy mundo;
: nanenengneng na mundo, et manggiwgiw.
5: Natotonaw a singa ispirma iray kapokdulan ed arap na Katawan ,
: diad arap na Katawan na intiron mundo.
6: Ibabawag na katawenan so inkatonung na Katawan ,
: tan nanenengneng na amin a katoowan so kagalangan to.
7: Napepelag ed kababaingan ya amin iray mangigagalang ed saray talintaoy diriyos;
: mandadakmomo ya amin iray diriyos ed Katawan .
8: Manggagayaga iray totood Sion,
: tan manliliket iray totood siudad na Juda
: lapud pananintinsiam, O Katawan .
9: Makapanyarin-amin a Katawan , sikay manooley ed intiron mundo;
: matalonggaring kan tuloy nen saray diriyos.
10: Inaro na Katawan iray mamobosul na kaogsan;
: iyaagel toy bilay na saray totoo to,
: ilalaban to rad pakayari da ray totoon maoges.
11: Onsisinag so silew ed saray totoon matonung,
: ta onsisinag so gayaga ed saray maung a totoo.
12: Amin yon matonung, manggayaga kayo,
: lapud ginagaway Katawan !
: Nunot yoy ginagaway masanton Dios,
: tan misalamat kayod sikato.