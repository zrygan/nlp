1: Idayew yoy Katawan !
: Maung so mankantay pangidayew ed Dios tayo;
: maabig tan makapaliket so pangidayew ed sikato.
2: Say Katawan ipapaalagey to lamet so Jerusalem;
: papapawilen to ray Israelitan nibantak ed sananey a bansa.
3: Papaabigen to ray nanaekalay biskeg na linawa
: tan beberberen to ray sugat da.
4: Inggetar toy bilang da ray bitewen
: tan tatawagen to rad kangaranan da.
5: Matalonggaring tan makapanyari so Katawan tayo;
: ag nasukat so kakabatan to.
6: Itatanduro to ray mapaabeba,
: balet ibabasig tod dalin iray totoon maoges.
7: Kantaan yo na saray imno na dayew so Katawan ;
: togtogan yod arpa so Dios tayo.
8: Itatayak tod tawen iray lorem;
: iitdan to na oran so dalin
: tan pababalegan tod kapokdulan iray karikaan.
9: Iiter toy tagano da ray ayayep
: tan papakanen to ray sibong na wawak no ontawag ira.
10: Say Katawan aliwan maliket ed mabiskeg iran kabayo;
: aliwa met a magayagad saray masebeg a sondalo;
11: balet pakaliliketan to ray mangigagalang ed sikato,
: saray manmamatalek ed ag mangoman a panangaro to.
12: Idayew moy Katawan , O Jerusalem!
: Idayew moy Dios mo, O Sion!
13: Papabiskegen to ray puirtam;
: bibindisionan to ray totoom.
14: Pansiasiansiaen tod kareenan iray ketegan mo
: tan pepeneken to kay sankaabigan a trigo.
15: Say Katawan igaganggan toy mundo,
: et tampol a nasusumpal so ibabaga to.
16: Itatayak ton singa lanan abel so yilo
: tan ikakayat ton singa dapul iray kinmigtel a linaew.
17: Singa saray ankekelag a bato iray kristal ya ipepelag to;
: anggapoy makatepel ed betel ya ibabaki to!
18: Insan mangganggan et natonaw so yilo;
: pasiplugen toy dagem, et onagos so danum.
19: Ibabaga tod saray totoo to so salita to;
: ipapaamta tod Israel iray bilin tan ganggan to.
20: Ag to ya ginawa para saray arum a bansa;
: ag da amta ray ganggan to.
: Idayew yoy Katawan .