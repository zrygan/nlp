1: Mararakep iray salitan onsesepsep ed kanunotan ko,
: legan kon gagawaen yan kanta a para ari.
: Singa lapis na maung a mananulat,
: say dilak akaparaan lan mangibalikas na sakey ya anlong.
2: Sikay sankaguapoan ed amin da ray lalaki;
: marunong kan manalita.
: Bibindisionan ka lawas na Dios!
3: Isalokbit mo lay ispadam, arin makapanyari;
: mapagalang tan matalonggaring ka.
4: Lakan sigagalang ya akalogan a manalo ed bakal,
: diad pangyagel mod katwaan tan katonungan!
: Say biskeg mo, panaloen to kad amayamay a bakal!
5: Matdem iray tarem na panam;
: tuturoken day kapusoan na saray kalaban mo,
: saray bansa ondadakmomo rad saliyan mo.
6: Say nanarian ya inter na Dios ed sika
: et mansiansia ya anggad angga.
: Matonung so panooley mod saray totoom;
7: papablien moy inkatonung tan bobosulen moy kaogsan.
: Kanyan say Dios, a Dios mo, pinili to ka tan initdan to kay liket
: a baleg nen say inter tod saray arum ya arari.
8: Say pabalingit a nanlapud mira tan aloe
: et mansamyung ed kawes mo;
: saray musiko paliliketen da kad saray palasion adikoraan na garing.
9: Saray arum a bibiid palasiom et anak na saray arari,
: tan manalalagey so riyna ed nikawanay tronom,
: ya akaalahas na puron balituk.
10: Sikan nubiay ari, dengel ka pad ibagak
: lingwanan mo ray totoom tan saray kakanayon mo.
11: Lapud gangganam, pampirawatan kay ari;
: sikatoy katawan mo, kanyan nepeg mon onuren.
12: Saray totood Tiro iyawitan da ka na saray rigalo;
: labay na saray mamayaman ya alaey maung a linawam.
13: Walad palasio so prinsisaagaylay inkaganggana to!
: Ginawad balituk a tinebey so kawes to.
14: Marakerakep so kawes to nen niyaakar ed ari,
: tan manomtombok iray mamarikit a mangoolup ed sikato,
: a niyaakar met ira ed ari.
15: Maliket tan magayaga ran onsasabi
: ya onloob ed palasioy ari.
16: Sikan arik, nawalaan kay amayamay a lalakin anak
: ya onsalat ya arari ed saray lalakim,
: tan panoleyen mo rad intiron mundo.
17: Sayan kantak pansiansiaen ton anggad angga so inkabantug mo,
: tan dayewen ka na amin a katoowan ed amin a panaon.