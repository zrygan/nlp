1: Patey! Say pakanunot labat ed ipapatey et ampait ed toon maaligwas, mambibilay a mareen ed pegley da ray kayaryan to, anggapoy kapagaan to, tan masamit ni so panangan to.
2: Patey! Say sintinsia to maliket ya aawaten na toon mairap so bilay to, onkakapoy so laman to, mataktakken, ambelat iray gunigon to, bulag, tan anggapoy ilalo.
3: Ag ka ontatakot ed sintinsia na patey. Ag mo lilingwanan a sinmabid saray totoon akaona nen sika tan onsabid saray totoon ontombuk ed sika.
4: Impaakseb ya na Katawan para amin a pinalsan mabilay. Siopa ka ya onsumlang ed labay na Sankatageyan? Diad pasen a panaayaman da ray inaatey, anggapoy wala ed siopaman no nambilay ka na samploy taon, sanlasus, odino sanlibo.
5: Saray anak da ray makasalanan ya ombabaleg irad pasen ya anggapoy dios et ompaway iran kabosubosul a totoo.
6: Nabalang day antokaman a tawiren da, tan mansiansiad kababaingan iray dilin anak da.
7: Tetelen na saray anak iray atateng da, lapud inkaplag dad kababaingan.
8: Pakaskasi kayo, sikayon anggapoy takot ed Dios ya inkaindan yoy Ganggan na Sankatageyan a Dios.
9: No wala ray anak yo, ondalan ed sikaray desyang, et ermen labat so natilak ed sikayo. No natumba kayo walay baleg a gayaga, tan nisamba kayo anggan inatey kayo la.
10: Say manlapud anggapo et ompawil ed anggapo; ontan met so nagawa ed saray totoon anggapoy Dios, ta asintinsiaan iran naandipat.
11: Anggapoy kakanaan na laman na too, balet mansiansia ya anggad angga so maung a ngaran.
12: Iyagel moy maung a ngaran mo; andokey ni nen say bilay mo tan mabayag niy pansiansia to nen say sanlibon kayamanan a balituk.
13: Mansamput so maung a panagbilay, balet mansiansia ya anggad angga so maung a ngaran.
14: Sikayo ran anak ko, sumpal yo so ibabangat ko tan mambilay kayon mareen. Say kakabatan ya ag nikakana et singa kayamanan ya inyamutanggapoy kakanaan dan dua.
15: Maung ni so toon sasakuban toy inkakulang-kulang to nen say toon ag to ikakanay kakabatan to.
16: Sikayo ran anak ko, dengel kayo, ta ibagak ed sikayo no kapigan so manepeg ya ombaing kayo. No maminsan aliwan manepeg so ombaing.
17: Diad arap na saray atateng yo,
: ibaing yoy panggawa na immoralidad
: Diad arap na manoley odino sakey a toon atagey so kipapasen to,
: ibaing yoy pantila.
18: Diad arap na huis, ibaing moy panggaway krimin.
: Diad arap na tipon da ray totoo, ibaing moy panumlang ed ganggan.
: Diad arap na sakey a kaaro odino kaiba, ibaing moy pansaol.
19: Diad arap na saray kaabay yo, ibaing yoy pantakew.
: Ibaing yoy ag panumpal na sipan,
: pantalimeg na siko ed lamisaan a pananganan,
: pansiblet no kekerewan kayo
20: ag pangibano no nibano kayo,
: panmolagat ed sakey a marotak a bii,
21: ag pangiter na kekerewen na sakey a kanayon,
: ag pangiter na kanepegan na sakey a too,
: panmolagat ed asawa na sakey a laki,
22: panggusto ed aripen a bii arawi kad dokulan to!
: pamabaing ed saray kakaaro,
: pamatombuk na balaw ed saray rigalo,
23: pangibawag ed saray iyaamut.
: Sikara yay panaon a nepeg moy ombaing, et pagalangan ka na saray totoo lapud ibaing mo.