1: Ginapwan na saray taloran tobun-balo a di Ananias, Misael, tan Azarias so nanakar-akar ed apoy. Nankakanta ra na saray imno ed Dios, tan indadayew da a Katawan.
2: Insan nanalagey ya ag ginmalaw si Azarias tan dimad apoy, nampikasi na maksil
3: O Katawan, say Dios na saray lalaki mi, idadayew tan igagalang mi ka; nagalang komun ya anggad angga so ngaran mo.
4: Ginawam ed sikami so kanepegan mi. Diad amin a ginawam ed sikami matwa ka lawas, tan no iyakar mo kamid panagsintinsian, maptek ka lawas.
5: Ginawam so manepeg nen inyakar moy deral ed Jerusalem, say masanton siudad na saray lalaki mi. Kanepegan mi man a sintinsia lapud saray kasalanan mi.
6: Ag mi ka inonur, imbeneg mi ka, tan ginawa miy amin a kasalanan.
7: Ag mi sinumpal iray bengatlan ingganggan mon gawaen mi. No inonur mi ray ganggan mo, inmaligwas kami komun,
8: balet natan kanepegan miy sintinsia tan dusan inyakar mod sikami.
9: Impalima mo kamid saray kalaban ya ag mangingalngalep ed ganggan, managbosul, tan mapaatageydiad sankaogsan ya ari ed mundo.
10: Apaabeba kami natan, amin min mangigagalang ed sika; ambaing kamin mangilokas na sangi mi.
11: Balet lapud dilin kagalangan mo, ag mo pa dederalen so impisipanan mod sikami tan ag mo kami pa ikakaindan ya anggad angga.
12: Ag mo pa isisiblet so panangasim ed sikami. Sumpal mo pa ray sipan mod kinen Abraham ya inarom, kinen Isaac ya aripen mo, tan kinen Jacob ya ama na saray masanton totoom ya Israel.
13: Insipan mon itdan ira na saray kabyangay boleg, a singa karakel na saray bitewen ed tawen odino singa karakel na buer ed gilig na dayat.
14: Balet natan, Katawan, daiset kami ni nen say dinanman a bansa; inermay kawalaan mi, mambibilay kamid kababaingan, lapud saray kasalanan mi.
15: Ataynan kamin anggapoy ari, anggapo ray propita odino saray pangulo. Anggapo lay Timplo a nayarian min laen a pangisaklangan ed sika na saray bagat a popoolan, saray saklang, saray rigalo, odino insinso; anggapoy pasen a pangibagatan mid sika tan pakalmoan mi na panangasim.
16: Balet onsisingger kamid sika a sibabawi ray puso mi tan sipapaabeba ray ispiritu mi, tan kekerewen mid sika ya awat mo kami komun, a singa kami dinmagon nanawit na saray kanding a kalakyan tan saray bakan kalakyan a bagat iran popoolan tan nilibon mataban kordiro.
17: Awat mo pay pagbabawi mi a singa bagat mid sika diad sayan agew, pian naonur mi ka ed intiron puso mi. Anggapoy toon manmamatalek ed sika a nasali toy naekalay biskeg na linawa.
1819: Natan diad intiron puso mi, isisipan mi a toluken mi ka, galangen mi ka, tan onsingger kamin mampikasid sika. Ipanengneng mo pad sikami so panangasi tan abagey, tan ag mo kami pa ipepelag ed kababaingan.
20: O Katawan, iyagel mo kami pa diad panamegley na sakey ed saray milagrom; itdan mo pay kagalangan so ngaran mo.
21: Ipelag mo pad kababaingan iray mamapasakit ed sikami. Ekal mo pad sikara so pakayari tan pakaoley da tan paandim pay biskeg da.
22: Ipaamtam ed sikara a sika labat so Katawan tan Dios tan napnoy katageyan so panooley mod intiron mundo.
23: Saray aripen na ari ya angibontuk ed saramay taloran lalaki ed palbaan et impansiansia ran ampetapetang so apoy diad panamegley na pangiiyan da na larak, alkitran, dayami, tan salsalingsing na kiew.
24: Linmiub so apoy ya anggad tinmagey na duamplo tan apat a mitro,
25: tan kinmayat tan pinoolan to ray taga Babilonian manalalagey ed abay na palbaan.
26: Balet linmeksab so sakey ya anghil na Katawan ed apoy a kawalaan na saramay taloran lalaki. Impolisay to may apoy,
27: kanyan singa ambetel a palayupoy na dagem so nagmaliwan to, tan ag balut dinmiwit ed saramay lalaki imay apoy tan ag to ran balut pinasakitan.
28: Diman ed palbaan, saramay taloran lalakin tobun-balo et nambabansag ira lamet a nankanta na pangidayew ed Dios
29: Idadayew mi ka, O Katawan, say Dios na saray lalaki mi.
30: Napagalangan tan nadayew komun ya anggad angga
: so mapagalang tan masanton ngaran mo.
31: Nakanta komun iray imno a pakagalangan mo ed ando lan ando,
: tan nadayew komun ed saman a timplo so masanton kiwawalam,
32: a panyodyorungan mo ed mangatatawen a tronom diad tagey na saray kirubin
: tan ososdungan mo so pasen a panaayaman da ray inaatey.
: Nadayew tan nagalang ka komun ya anggad angga.
33: Nadayew ka komun legan mon akayorung ed tronom.
: Nakanta komun iray imno a pakagalangan ed ando lan ando.
34: Nadayew ka komun ed intiron katawenan.
: Nakanta komun iray imno a pakagalangan mo ed ando lan ando.
35: Idayew yoy Katawan, amin yon pinalsa;
: kanta yoy dayew to tan pagalangan yo ya anggad angga.
36: Idayew yoy Katawan, sikayon tawen ed tagey;
: kanta yoy dayew to tan pagalangan yo ya anggad angga.
37: Idayew yoy Katawan, amin yon anghil na Katawan;
: kanta yoy dayew to tan pagalangan yo ya anggad angga.
38: Idayew yoy Katawan, amin yon danum ed tagey na tawen;
: kanta yoy dayew to tan pagalangan yo ya anggad angga.
39: Idayew yoy Katawan, amin yon mangatatawen a pakayari;
: kanta yoy dayew to tan pagalangan yo ya anggad angga.
40: Idayew yoy Katawan, sikayon agew tan bulan;
: kanta yoy dayew to tan pagalangan yo ya anggad angga.
41: Idayew yoy Katawan, sikayo ran bitewen ed tawen;
: kanta yoy dayew to tan pagalangan yo ya anggad angga.
42: Idayew yoy Katawan, sikayon oran tan linaew;
: kanta yoy dayew to tan pagalangan yo ya anggad angga.
43: Idayew yoy Katawan, amin yon dagem;
: kanta yoy dayew to tan pagalangan yo ya anggad angga.
44: Idayew yoy Katawan, sikayon apoy tan petang;
: kanta yoy dayew to tan pagalangan yo ya anggad angga.
45: Idayew yoy Katawan, sikayon onketket a betel tan makasinit a petang;
: kanta yoy dayew to tan pagalangan yo ya anggad angga.
46: Idayew yoy Katawan, sikayon linaew tan yilo;
: kanta yoy dayew to tan pagalangan yo ya anggad angga.
47: Idayew yoy Katawan, sikayo ran labi tan agew;
: kanta yoy dayew to tan pagalangan yo ya anggad angga.
48: Idayew yoy Katawan, sikayon liwaway agew tan kabilongetan;
: kanta yoy dayew to tan pagalangan yo ya anggad angga.
49: Idayew yoy Katawan, sikayon yilo tan betel;
: kanta yoy dayew to tan pagalangan yo ya anggad angga.
50: Idayew yoy Katawan, sikayon kinmigtel a linaew tan yilo;
: kanta yoy dayew to tan pagalangan yo ya anggad angga.
51: Idayew yoy Katawan, sikayon kirmat tan lorem;
: kanta yoy dayew to tan pagalangan yo ya anggad angga.
52: Idayew komun na mundo so Katawan;
: kanta yoy dayew to tan pagalangan yo ya anggad angga.
53: Idayew yoy Katawan, sikayon kapalandeyan tan kapokdulan;
: kanta yoy dayew to tan pagalangan yo ya anggad angga.
54: Idayew yoy Katawan, amin yon ontutubo;
: kanta yoy dayew to tan pagalangan yo ya anggad angga.
55: Idayew yoy Katawan, sikayo ran dayat tan ilog;
: kanta yoy dayew to tan pagalangan yo ya anggad angga.
56: Idayew yoy Katawan, sikayo ran sobul na danum;
: kanta yoy dayew to tan pagalangan yo ya anggad angga.
57: Idayew yoy Katawan, sikayo ran pating tan pinalsan walad dayat;
: kanta yoy dayew to tan pagalangan yo ya anggad angga.
58: Idayew yoy Katawan, amin yo ran manok;
: kanta yoy dayew to tan pagalangan yo ya anggad angga.
59: Idayew yoy Katawan, amin yo ran baka tan ayayep ed katakelan;
: kanta yoy dayew to tan pagalangan yo ya anggad angga.
60: Idayew yoy Katawan, amin yon katoowan ed mundo;
: kanta yoy dayew to tan pagalangan yo ya anggad angga.
61: Idayew yoy Katawan, sikayo ran totood Israel;
: kanta yoy dayew to tan pagalangan yo ya anggad angga.
62: Idayew yoy Katawan, sikayo ran papari na Katawan;
: kanta yoy dayew to tan pagalangan yo ya anggad angga.
63: Idayew yoy Katawan, sikayo ran aripen na Katawan;
: kanta yoy dayew to tan pagalangan yo ya anggad angga.
64: Idayew yoy Katawan, amin yon matoor a totoo;
: kanta yoy dayew to tan pagalangan yo ya anggad angga.
65: Idayew yoy Katawan, amin yon mapaabeba tan masanto;
: kanta yoy dayew to tan pagalangan yo ya anggad angga.
66: Idayew yoy Katawan, Ananias, Azarias, tan Misael,
: kanta yoy dayew to tan pagalangan yo ya anggad angga.
: Inyagel to itayod pasen a panaayaman da ray inaatey
: tan inlaban to itayod pakayari na patey.
: Impaway to itayod mandarlang a palbaan
: tan inlaban to itayod apoy.
67: Mangiter kayo na pisasalamat ed Katawan, ta sikato et maung
: tan mansiansia so panangasi to.
68: Idayew yoy Katawan, amin yon mangigagalang ed sikato;
: kanta yoy dayew ed Dios na saray diriyos tan mangiter kayod sikato na pisasalamat,
: ta mansiansia so panangasi to.