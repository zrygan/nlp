1: Iliktar mo ak pad saray kalaban ko, O Dios ko;
: iyagel mo ak pad saray ondodogpad siak!
2: Iyagel mo ak pad saray totoon maoges;
: ipaliis mo ak pad saray managpatey na too!
3: Nengneng mo! Tatalaranan da ak a pateyen;
: mantitipon ya onlaban ed siak iray maruksan totoo.
: Aliwan lapud kasalanan o kaogsan a ginawak,
4: odino lapud kabandayan a ginawak, O Katawan ,
: so panggaganat dan onlad saray pasen da.
5: Liing ka pa, Katawan a Dios a Makapanyarin-amin, ta dago mo ak a tulongan;
: sikan dili so onnengneng, O Dios na Israel!
: Bangon ka pa, ta dusam ya amin iray bansa;
: ag mo pa kakasian iray traidor!
6: Nilabi-labin ompapawil ira;
: singa ra ason mandangul a liber-liber ed siudad.
7: Dengel mo pay panagleglemew tan pangtaktakot da.
: Saray dila ra et singa ra ispada ed saray sangi ra,
: balet abaloan dan anggapoy makakadngel ed sikara.
8: Balet sika, Katawan , elek-elekan mo ra;
: balbalawen mon amin iray bansa.
9: Manmamatalek ak ed biskeg mo;
: sika so salimbengan ko, O Dios.
10: Inaro ak na Dios ko tan dagoen to ak;
: ipanengneng tod siak so katalo na saray kalaban ko.
11: Ag mo pa ra papateyen, O Dios, ta ompan makalingwan iray totook.
: Buyak mo pa ra diad panamegley na pakayarim tan talom ira,
: Katawan a manangyagel mi.
12: Kasalanan so walad bibil da, tan maoges ya amin iray salita ra;
: naerel ira komun ed inkalastug da.
: Lapud manaayew tan mantitila ra,
13: diad pasnuk mo, deral mo pa ra;
: deral mo ra ya anggad ag da kaoput.
: Naamtaan ed satan na amin a katoowan a say Dios so manooley ed Israel,
: tan say panooley to et sasakopen toy intiron mundo!
14: Nilabi-labin ompapawil iray kalaban ko,
: singa ra ason mandangul a liber-liber ed siudad;
15: singa ra ason liber-liber a manaanap na nabwag da,
: tan mantaglool ira no ag ira napesel.
16: Balet ikantak so nipaakar ed biskeg mo;
: kinabwasan ya ikantak a maksil so nipaakar ed ag mangoman a panangarom.
: Sikay salimbengan ko,
: say siroman diad panaoy gunigon ko.
17: Idayew ta ka, sikan manangyagel ko.
: Say Dios so salimbengan ko,
: say Dios a mangaarod siak.