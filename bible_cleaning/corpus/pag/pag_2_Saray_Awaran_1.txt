1: Malet ya inoleyan nen Solomon a lakin anek nen Ari David so nanarian. Binindisionan na Katawan a Dios si Solomon tan impagmaliw ton makapanyarin tuloy.
2: Ingganggan ton amin iray opisyal na sanlilibon sondalo tan saray opisyal na sanlalasus, amin da ray opisyal na gobirno, amin da ray pangulo na pamilya, tan saray arum a totoo
3: a mila rad sikatod pasen na panangigalangan diad Gabaon. Linma rad man lapud diman so kawalaay Tuldan Ayamay Katawan a ginawa nen Moises ya aripen na Dios nen wala rad kalawakan.
4: Diad saman a panaon balet, walad Jerusalem so Kaban na Sipanan; nisinup ed dalem na tuldan impaalagey nen Ari David nen inyakar ton manlapud Kiryat-jearim imay kaban.
5: Wadman met ed Gabaon diad arap na Tuldan Ayamay Katawan so gansan altar a ginawa nen Bezalel a lakin anak nen Uri tan apo nen Hur. Si Solomon tan amin da ray totoo et inggalang day Katawan diman ed Gabaon.
6: Diad arap na samay Tulda inggalang na ari so Katawan diad impangisaklang to na saray bagat ed tapew na samay gansan altar; angisaklang na sanlibon bagat a popoolan ed tapew na samay altar.
7: Diad saman a labi pinmayawar so Dios ed kinen Solomon tan tinepet to, Antoy labay mon iter kod sika?
8: Inmebat si Solomon, Impatnag mo lawas so baleg a panangarom ed kinen amak a David, tan natan insalat mo ak a manari.
9: O Katawan a Dios, sumpal mo pa la natan imay sipan mod kinen amak. Impagmaliw mo ak ya ari na saray totoon ag nayari ran bilangen lapud karakel da.
10: Kanyan iter mo pad siak so kakabatan tan pakatalus a nakaukolan ko ed panoley kod sikara. Ta no andi, panon kon naoleyan ira yan matalonggaring a totoom?
11: Inmebat so Dios ed kinen Solomon, Duga so kinerew mo. Ag ka kinmerew na saray kayaryan, odino kayamanan, odino kagalangan, odino say ipatey da ray kalaban mo, odino say pambilay mo na andokey. Ingen kinmerew ka na kakabatan tan pakatalus pian naoleyan mo ray totook ya angipasenan kod sikan ari.
12: Itdan ta ka na kakabatan tan pakatalus. Itdan ta ka met na saray kayaryan, kayamanan, tan kagalangan a dakel ni nen saray a kayaryan na anggan siopan ari ya akaona nen say sika odino say arin mantombuk ed sika.
13: Kanyan tinaynan nen Solomon imay pasen na panangigalangan diad Gabaon a kawalaay Tuldan Ayamay Katawan , insan pinmawil ed Jerusalem. Diman nanoley ed Israel si Solomon.
14: Anipon si Solomon na sanlibo tan apat a lasus a karwahi tan labinduan libon kabayo a para bakal. Inyan to ray arum ed Jerusalem, tan saray arum diad nandoroman siudad.
15: Legan na impanoley to, saray pilak tan balituk et singa karakel na bato ed Jerusalem, tan saray tablan sidro et singa karakel na kiew a sikomoro ed saray alusadsar na Juda.
16: Saray totoo na ari so makaoley ed panagsaliw na kabayo ed Musri tan Cilicia,
17: tan say panagsaliw na karwahi ed Egipto. Sikaray manlalako na saray kabayo tan saray karwahi ed saray arari da ray Heteo tan Siriano. Anem a lasus a pilak so lako rad sakey a karwahi tan sanlasus tan limamplon pilak so sakey a kabayo.