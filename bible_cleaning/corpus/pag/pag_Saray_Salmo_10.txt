1: Katawan , akin et arawdawi ka?
: Akin et onaamut ka no nagugunigon kami?
2: Mapaatagey iray totoon maoges tan papairapen da ray mairap-bilay;
: erel mo pa rad saray patit ya imparaan da.
3: Say toon maoges ipapanta toy maoges iran pilalek to;
: say toon maagom aayewen tan ipopolisay toy Katawan .
4: Say toon maoges ag to ikabkabilangan so Katawan ;
: lapud panagpaatagey to iisipen ton singa anggapoy Dios.
5: Maaligwas so pansusumpalay amin a gagawaen na toon maoges.
: Ag to natatalusan iray sintinsiay Dios;
: eelek-elekan to ray kalaban to.
6: Kuantod sikaton dili, Ag ak balut natalo;
: ag ak balut nagunigon!
7: Napno na ayew, tila, tan taktakot iray balikas to;
: marlas a mansalitay ansakit tan maoges.
8: Amut-amut ed saray bario,
: tan diman to tatalaranan a pateyen iray totoon anggapoy kasalanan.
: Sisiimen to ray totoon pakaskasi;
9: singa lion a manaalagar ed amutan to.
: Tatalaranan to ray mairap-bilay,
: sisingkaten to rad patit to, insan to ra igagayugoy ya iyarawi.
10: Nababaktar iray totoon pakaskasi;
: tinalo ra na ontan lan biskeg.
11: Say toon maoges kuantod sikaton dili,
: Anggapoy pibabali na Dios!
: Inlikdem to ray mata to, kanyan ag to ak balut nanengneng!
12: Alagey ka, Katawan , ta dusam iray totoon maoges!
: Ag mo pa lilingwanan iray maniirap!
13: Panoy pakabalaw na toon maoges ed Dios tan pakapangikuantod sikaton dili, Ag to ak dusaen?
14: Balet nanaimatunan mo; nanaimanom so kairapan tan say kaermenan,
: et sipaparaan ka lawas ya ontulong.
: Say pakaskasin too imamatalek toy sikaton dili ed sika;
: tulongan mo lawas iray mankakaukolan.
15: Ekal mo pay pakayari na saray maoges tan bagel a totoo;
: dusam pa ra lapud kaogsan a ginagawa ra ya anggad ag ira ontonda.
16: Anggad angga ya ari so Katawan ,
: tan naandipat ed dalin to iray ag manisiad sikato.
17: Dengelen mo, Katawan , so pikakasi da ray mapaabeba;
: pabiskegen moy linawa ra.
18: Dengelen moy tawag da ray napapairap tan saray olila;
: diad pananintinsiam kilingan mo ra pian ag la makapantaktakot iray totoon ompatey met lamlamang.