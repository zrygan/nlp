1: Say Dios akisalitad siak.
2: Inkuanto, Sika a toon ompatey, mansalita ka na sumpad Edom.
3: Ibagam ed saray totood man so ibabagak, siak a Katawan a Dios
: Siak so kalaban yo, sikayon kapalandeyan na Edom!
: Pagmaliwen ta kayon andi-kakanaan tan begtebegtew a dalin.
4: Taynanan kon aderal-deral iray siudad mo
: Tan say dalin mo a begtebegtew;
: Diad satan naamtaan mo a siak so Katawan .
5: Sikay mabetbet a kalaban nen saman na Israel tan impapapatey mo ray totoo to diad samay panaon na inkaderal to, salanti samay kaonuran ya impakadusa to lapud saray kasalanan to.
6: Lapud saya, legan a siak so mabilay a Katawan a Dios , andi-duaruwan say patey so pansumpalan mo, tan ag mo ya nibatikan. Nankasalanan kad impanpatey mod saray totoo, kanyan osilan ka met na patey.
7: Pagmaliwen kon andi-kakanaan so dalin mo, Edom, tan pateyen kon amin iray manakar diman.
8: Tayakan ko na bangkay iray kapalandeyan mo, tan saray bangkay da ray napatey ed bakal et nitaytayak irad kapokdulan tan diad saray patar.
9: Pagmaliwen ta kan begtebegtew ya anggad angga, tan anggapo lay manayam lamet ed saray siudad mo. Naamtaan mod satan a siak so Katawan .
10: Imbagam a kayaryan mo ra may duaran bansa, say Juda tan say Israel, tan saray dalin da, tan sakopen mo ra, anggaman a siak a Katawan so Dios da.
11: Lapud saya, legan a siak so mabilay a Katawan a Dios , andi-duaruwan singilen ta ka lapud samay impanpasnuk mo, impangimon mo, tan samay impanbosul mod saray totook. Naamtaan da a dudusaen ta ka lapud saramay ginagawam ed sikara.
12: Diad satan, nakabatan mo a siak a Katawan et nadngel ko may mapaatagey mon impansalita a begtebegtew iray kapalandeyan na Israel tan nayarian mon gawaen so labalabay mo ed sikara.
13: Nadngel koy mapalalon mapaatagey ya impansasalitam sumpad siak.
14: Say Katawan a Dios kuanto, Pagmaliwen ta kan begtebegtew pian manliket so intiron mundo ed inkaderal mo,
15: a singa samay impanliket mod inkaderal na Israel a kayaryan ko. Say kapalandeyan na Seir, on, say intiron dalin na Edom, magmaliw a begtebegtew. Diad satan naamtaan na amin a katoowan a siak so Katawan .