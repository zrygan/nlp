1: Pisasalamatan ta ka, O Katawan tan Ari;
: Idadayew ta ka a Dios tan Manangilaban ko.
: Pisasalamatan ta ka,
2: ta tinulongan mo ak tan inyagel mo ak.
: Impaliis mo ak ed patey,
: diad panagderal na tila tan panagpaoges.
3: Tinulongan mo ak nen anggapoy arum ya ontulong;
: lapud baleg a panangasim inlaban mo ak
: ed saray amayamay a gunigon ya asagmak ko,
: diad alabas a panagbosul na saray kalaban ko,
: a labay dan erepen so bilay ko;
4: diad ag pakaingas lapud makapairap ya asewek
: a manlalapud pool ya ag ko sinelselan;
5: diad dilin patey;
: diad tila-tilan panagpaoges a nidalem ed ari.
6: Aminsan niarap ak ed patey;
7: aliber ak na saray kalaban ed anggan iner.
: Nananap ak na toon ontulong ed siak,
: balet anggapoy tood man.
8: Balet, O Katawan, anunotan koy ontan lan panangasim
: tan saray ginagawam ed imbeneg a panaon.
: Anunotan ko ya iyaagel mo ray manmamatalek ed sika,
: tan ilalaban mo rad saray kalaban da.
9: Insan manlapu diad tapew na dalin nampikasi ak ed sika
: ya iyagel mo ak ed patey.
10: Nampikasi ak, O Katawan, sika so amak,
: ag mo ak pa ikakaindan ed saray gunigon ko
: no anggapoy nagawaan ko sumpad saray mapaatagey a kalaban ko.
11: Idayew ta ka lawas
: tan kantaan ta ka na saray imno na pisasalamat.
: Inebatan moy pikakasik,
12: tan inlaban mo ak ed taktakot na deral.
: Kanyan pisasalamatan tan idadayew ta ka.
: O Katawan, idadayew ta ka!
13: Nen ogaw ak ni, kasakbayan na impanbiabiahik, masebeg kon impikasi a nawalaan ak na Kakabatan.
14: Linma ak ed Timplo tan kinerew koy Kakabatan, tan anapen ko legan kon mambilay.
15: Manlapud kakkaksilan ko ya anggad kataktakenan ko, say Kakabatan so kawalaay gayagak. Nanlapud impanogaw ko, say dalan na Kakabatan so maptek kon pankukurangan.
16: Naawat ko so Kakabatan nen inggapok a derengelen, et atumangan ak na baleg a pakatalus.
17: Lawas manaaral ak tan misalsalamat ak ed amin da ray nambangat ed siak.
18: Ginetmak so mambilay a makabat tan mapeleng ak ed panaggaway kamaungan. Anggapoy pagbabawian ko.
19: Ginawaan koy anggaay nayarian ko ed pakakayaryan kod Kakabatan. Nen nampikasi ak, maermen ak ya angipatway ontan lan kinaarawik ed Kakabatan.
20: Balet tinibokel koy kanunotan ko a nagamuran koy Kakabatan, et nalmok nen inmarawi ak ed kasalanan. Binmaleg ak ed Kakabatan nanlapud samay inmonan impakalmok, tan ag ak balut mambilay no anggapoy Kakabatan.
21: Lapud adagdag ak na pampilalek a narumog ko, atumangan ak na mapalalo.
22: Initdan ak na Katawan na langkap na maung a panagsalita, et inkanak a mangidayew ed sikato.
23: Dago kayo, amin yon mankaukolan na bangat, tan manaral kayod iskuilaan ko.
24: Akin et aakoen yon anggapoy amta yo tan anggapoy gagawaen yo nipaakar ed satan a kipapasen yo?
25: Saya so ibabagak: anggapoy gastosen ed pakagamur na Kakabatan.
26: Isolung yoy pako, tan manaral kayon maabuloy. Asingger lawas so pankanawnawa.
27: Sikayon dili so onnengneng! Tuan ag ak nanaral a maung, balet arumog koy baleg a pakapenekan.
28: Anggan antoy karakel na ibayar yod pakagamur ed Kakabatan, anggapoy nadarak yo.
29: Manggayaga tan misalamat kayo lapud panangasi na Katawan, tan ag kayon balut ombabaing a mangidayew ed sikato.
30: Gawa yoy kimey yo ed dugan oras, et tumangan kayo na Katawan diad isisipen ton dugan panaon.