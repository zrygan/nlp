1: Katawan, sika lawas so abung mi diad amin ya kailalakan.
2: Kasakbayay impamalsam ed saray palandey,
: odino impamalsam ed mundo,
: Dios ka la manlapud gapoy-gapo;
: Dios ka ya anggad angga.
3: Ibabagam ed too ya ompawil ed dabuk a gendat a kipapasen to.
4: Singa labat sanagew ed sika so sanlibon taon;
: singa ra labat karoman a linmabas la ra;
: singa ra labat antikey ya oras ed labi.
5: Iyaagos mo kamin singa delap;
: magangganon singa kogip so bilay mi.
: Singa kami dikarikan ontutubod kabwasan,
6: ombabaleg tan manrorosas ira,
: insan ira nalenes tan ompatey ed labi.
7: Nadederal kami lapud pasnuk mo;
: natatakot kami lapud sanuk mo.
8: Iiyan mod arap mo iray kasalanan mi,
: diad pasen a nanengneng mo ra iray maamut a kasalanan mi.
9: Napapatikeyay bilay mi lapud pasnuk mo;
: mansasamput a singa esaes.
10: Pitomploy taon labat so karokey na bilay mi,
: o walomplo no mabiskeg kami;
: anggaman ontan, ermen tan segsegang labat so iiter dad sikami;
: nanagonuyan, anggapo lay bilay mi tan naandipat kami la.
11: Siopay akalikna na ontan lan belat na pasnuk mo?
: Siopay makaamtad takot a nayarin iter na pasnuk mo?
12: Ibangat mo pad sikami no panoy katikey na bilay mi,
: et nayarin magmaliw kamin makabat.
13: Katawan , kapigan so itonday pasnuk mo?
: Kasian mo kami pan aripen mo!
14: Penek mo kami pan kinabwasan na ag mangoman a panangarom,
: pian mankanta tan manliket kami legay bilay mi.
15: No kaonungay inter mod sikamin ermen,
: leleg da ra may taon a wala kamid segsegang,
: ontan pa met so iter mod sikamin liket.
16: Ipanengneng mo pad sikamin aripen mo, iray makapanyarin gawgawam;
: iyabuloy mo komun a nanengneng da ray kabyangay boleg mo so mapagalang a pakayarim.
17: Katawan a Dios mi, bindisionan mo kami pa.
: Paaligwas mo kami pad amin a gagawaen mi!