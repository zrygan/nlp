1: Katawan , sika so salimbengan ko;
: ag mo ak pan balut patatalo!
2: Lapud matonung ka, tulongan tan iyagel mo ak pa.
: Dengel mo ak tan ilaban mo ak pa!
3: Sika pa so baton-dampay a salimbengan ko,
: tan mabiskeg a tirinsira a mangyagel ed siak,
: sikay salimbeng tan manangyagel ko.
4: O Dios ko, iyagel mo ak pad saray totoon maoges,
: diad pakayari da ray maruksa tan totoon maoges.
5: Katawad a Dios , sikay paniilaloan ko;
: nanlapud impanbalolakik, sikay panmamatalkan ko.
6: Sikay panmamatalkan ko legay bilay ko;
: iyaagel mo ak manlapu lad inkianak ko.
: Idayew ta ka lawas.
7: Sakey a panoliranan ed amayamay a totoo so bilay ko,
: ta sikay mabiskeg a manangyagel ko.
8: Idadayew ta ka lawas ya inagew-agew
: tan ibabawag ko so kagalangan mo.
9: Ag mo ak pa ipopolisay, natan ta matakken ak la;
: ag mo ak ikakaindan, natan ta makapoy ak la.
10: Labay da ak a pateyen na saray kalaban ko;
: mantotongtong tan mankokomplut ira sumpad siak.
11: Kuanda, Inkaindan la na Dios!
: Osilan tayon erelen,
: ta anggapoy mangyagel ed sikato.
12: O Dios, ag mo ak pa aarawian;
: Dios ko, tulongan mo ak pa lan tampol!
13: Saray ondodogpad siak
: et natalo tan naderal ira komun.
: Saray malabay a mamasakit ed siak
: et nalemlemew tan napelag ira komun ed kababaingan.
14: Sika lawas so panilaloan ko;
: lalon idayew ta ka lan idayew.
15: Ibawag koy inkatonung mo;
: tongtongen ko lawas so panangilaban mo,
: anggaman ya ag ko natalusan a sigput.
16: Idayew koy pakayarim, Katawan a Dios ;
: ibawag koy inkatonung a kayaryan mon bukor.
17: Nanlapud impanogaw ko ibabangat mo ak la,
: tan totongtongen ko ni ray makapakelkelaw a ginagawam.
18: Natan ta matakken ak la tan ampoti lay buek ko,
: ag mo ak pa ikakaindan, O Dios!
: Ag mo ak pa tataynan leleg kon ibabawag ed amin
: a kailalakan ya onsabi
: so biskeg mo tan say pakayarim.
19: O Dios, sabien na inkatonung mo so katawenan.
: Matalonggaring iray ginagawam;
: Siopay miparad sika?
20: Initdan mo ak na saray amayamay a gunigon tan irirap,
: balet ipawil moy biskeg ko;
: ipaliis mo ak ed lobuk.
21: Pagmaliwen mo ak a lalon matalonggaring;
: ligliwaen mo ak lamet.
22: Idayew ta ka diad panogtog koy arpa;
: idayew koy inkatoor mo, O Dios ko.
: Togtogan ta kad arpak na saray imno,
: sikan Masanto na Israel.
23: Oneyag ak ed liket ko, leleg ta kan totogtogan;
: kantaan ta kay panangidayew ed intiron inkatook,
: ta inlaban mo ak.
24: Salitaen ko lawas ya inagew-agew so inkatonung mo,
: ta atalo tan naplag ed kababaingan
: iray nanggetman mamasakit ed siak.