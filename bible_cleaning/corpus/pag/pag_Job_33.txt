1: Kanyan natan, Job, dengel mon
: maung iray amin a salitaen kod sika.
2: Ibagak ed sikay walad kanunotan ko.
3: Manlapud pusok iray amin a salitaen ko,
: tan tua ray ibagak.
4: Say ispiritu na Dios so amalsa tan angiter ed siak na bilay.
5: Ebatan mo ak, no nayarian mo.
: Iparaan mo ray isangsang mo.
6: Nampara ita, Job, ed pakanengneng na Dios;
: nanlapu itan dua ed pitek.
7: Kanyan anggapoy makasengeg na itakot mod siak;
: ag ta ka sarasarag a taloen.
8: Nadngel ko ya imbagam
9: Anggapoy kasalanan ko; anggapoy ginawak a maoges.
: Malinis ak tan anggapoy kaogsan ed bilay ko.
10: Balet say Dios manaanap na pamasengegan toy isumlang tod siak,
: tan ipapasen to ak a sakey a kalaban.
11: Sisingeren toy golunggolung iray salik;
: iimanoen toy amin a kiwas ko.
12: Balet ibagak ed sika, Job, a nalilingo ka.
: Matalonggaring so Dios nen say anggan siopa.
13: Akin et tetetelen moy Dios
: ed ag to pangebat na saray riklamom?
14: Anggaman a mansasalitay Dios diad panamegley na nandoroman polaing,
: anggapoy mangasikasod ibabaga to.
15: Mansasalitay Dios ed panamegley na saray kogip tan saray pasingayew,
: diad labi no nanaogip iray totoo.
16: Say Dios ipaparengel tod saray totoo iray sasalitaen to,
: tan patatakoten to ra lapud saray pasakbay to.
17: Mansasalitay Dios pian napatonda ton mankasalanan iray totoo,
: tan ag la ra mampaatagey.
18: Ag iyabuloy na Dios a naderal ira;
: ipapaliis to ra anggan diad patey.
19: Pepeteken na Dios so too diad pangiter toy sakit tan panotut na laman to.
20: Say mansasakit a too ontabang so panangan to,
: tan ag to napaloob so anggan anton mananam a kakanen.
21: Manebeng lan manebeng
: tan sankanengneng la ray pokel to;
22: manasingger ed sangab na lobuk.
23: Nayarin walay sakey ya anghil ya ondagon ontulong ed sikato
: sakey ed saray nilibon anghil na Dios,
: saray manangipanunot ed saray totoo na nepeg dan gawaen.
24: Diad panangasi na anghil ikuanto, Ibolus yo!
: Ag ni nepeg ya ompatey.
: Nia so dondon a para kibolus to.
25: Onogaw tan ombiskeg lamet so laman to;
26: ebatan na Dios no mampikasi;
: maliket a mangigalang ed Dios;
: ipawil na Dios ed sikatoy maligen a bilay.
27: Ibaga tod arap na saray totoo, Nankasalanan ak.
: Maoges iray ginagawak,
: balet pinirdona ak na Dios.
28: Ag to inyabuloy ya ompatey ak,
: kanyan mabilay ak ni ya anggad natan.
29: Say Dios oolit-oliten to yan gagawaen;
30: ipapaliis tod patey so sakey a too,
: tan iitdan to na maliket a panagbilay.
31: Natan, Job, dengel mo so ibabagak;
: mandeen ka tan abuloyan mo ak a mansalita.
32: Balet no walay labay mon ibaga ibagam labat;
: maliket ak a mamirbir a walay katonungan mo.
33: Balet no anggapoy nibagam, dengel kad siak;
: mandeen ka, ta ibangat ta ka no panoy pagmaliw mon makabat.