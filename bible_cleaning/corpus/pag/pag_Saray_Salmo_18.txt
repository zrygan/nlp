1: Inararo ta ka, O Katawan !
: Sika so manangyagel ko.
2: Say Katawan so manangilaban ko;
: sikatoy mabiskeg a tirinsirak.
: Say Dios ko so manangyagel ko;
: tan no kaibak anggapoy pagpagak.
: Sikatoy singa samper a manasanib ed siak;
: iyaagel to ak tan iyaarawi to ak ed kaatapan.
3: Ontatawag ak ed Katawan ,
: et iyagel to ak ed saray kalaban ko.
: Idayew yoy Katawan !
4: Walad kaliber-liber ko so kaatapan na patey;
: saray daluyon a managderal tinatabunan da ak.
5: Walad kaliber-liber ko so kaatapan na patey
: tan say lobuk intaryaan to ak na patit.
6: Nen asabian ak na segsegang, tinmawag ak ed Katawan ;
: kinmerew ak ed Dios ko na tulong to.
: Diad timplo to dinengel toy bosis ko;
: dinengel toy ikekerew koy tulong.
7: Insan ginmiwgiw tan yinmegyeg so dalin;
: ginmalaw tan ayegyeg iray pundasion na kapalandeyan tan amasnuk so Dios.
8: Pinmaway so asewek ed eleng to,
: pinmaway so manliub ya apoy tan mandarlang a ngalab ed sangi to.
9: Inlokyab toy tawen insan inmakseb;
: walay makapal a lorem ed silong na saray dapan to.
10: Kinmabayod kirubin to, insan tinmikyab;
: linmogan ed saray payak na dagem.
11: Nankobut na bilonget;
: aliber na makapal a lorem a napnoy danum.
12: Pinmaway ed kirmat a walad arapan to iray kristal tan saray kidyam na apoy
: tan tinmalus irad makapal a lorem.
13: Insan manlapud tawen, kinmarul so Katawan ;
: tan nadngel so bosis na Dios a Sankatageyan.
14: Ataytayak iray kalaban to nen pinapana to ra;
: diad panamegley na saray kirmat, pinapakoyat to ra.
15: Pinmaway so dalem na dayat
: tan alokasan iray pundasion na mundo,
: nen nampasnukan mo ray kalaban mo, Katawan ,
: tan ineyagan mo ray maksil lapud sanuk mo.
16: Manlapud tagey, say Katawan ginawat to ak tan binembenan to ak;
: inagwat to ak ed araldalem a danum.
17: Inyagel to ak ed saray makapanyarin kalaban ko,
: tan amin da ray mamobosul ed siak,
: Ta ag ko nayariay ontan lan inkabiskeg da!
18: Dinogpaan da ak nen maniirap ak,
: balet inyagel ak na Katawan .
19: Inekal to ak ed kaatapan;
: inlaban to ak, ta makaliliket ed siak.
20: Tutumangan ak na Katawan lapud matonung ak;
: bibindisionan to ak lapud anggapoy kasalanan ko.
21: Tinoluk koy ganggan na Katawan ;
: ag ko imbeneg so Dios ko.
22: Inonur koy amin a ganggan to;
: ag ko impolisay iray bilibilin to.
23: Amta ton anggapoy kasalanan ko,
: tan inarawian koy kaogsan.
24: Kanyan tutumangan to ak lapud matonung ak,
: tan lapud amta ton anggapoy kasalanan ko.
25: Matoor ka, Katawan , ed saray matoor ed sika,
: tan nagnap so inkamaung mod saray totoon ayadyari.
26: Malinis so ipapatnag mod saray malinis so panagbilay da,
: balet mapasnuk kad saray maoges so panagbilay da.
27: Iyaagel mo ray totoon mauyamo,
: balet papaabebaen mo ray mapaatagey.
28: O Katawan , iitdan mo ak na liwawa;
: papaliwawaen moy bilonget ko.
29: Iitdan mo ak na biskeg ya ondogpad saray kalaban ko,
: tan pakayari a manakep ed saray tirinsira ra.
30: Ayadyari ray gawa na sayan Dios,
: napanmatalkan iray salita to!
: Aliling toy samper
: ed amin da ray papaiyagel ed sikato.
31: Bukbukor na Katawan so Dios;
: say Dios labat so manangyagel tayo.
32: Sayan Dios a mamapabiskeg ed siak,
: eekalen toy kaatapan ed dalan ko.
33: Gagawaen to ak a singa impansaliy ulsa;
: iyaarawi to ak ed kaatapan diad kapalandeyan.
34: Babangatan to ak ed pibabakal,
: pian nayarian kon ikanay sankabiskegan a pana.
35: O Katawan , iyaagel tan ilalaban mo ak;
: lapud pananulong mo nagmaliw ak a matalonggaring,
: tan lapud pakayarim niarawi ak ed kaatapan.
36: Ag mo ak inabuloyan ya adakep,
: tan ag ak balut atumba.
37: Oosilan ko ray kalaban ko, et naeerel ko ra;
: ag ko ra tondaan ya anggad ag ko ra napatey.
38: Pepekpeken ko ra, et ag ira makabangon;
: natutumba ran atalo ed saliyan ko.
39: Iitdan mo ak na biskeg a mibakal,
: tan pananalo ed saray kalaban ko.
40: Pababatiken mo ray kalaban ko;
: papateyen ko ray mamobosul ed siak.
41: Onkekerew ira na tulong, balet anggapoy mangilaban ed sikara;
: mikakasi rad Katawan , balet ag to ra ebatan.
42: Mekmekmeken ko ra, et magmaliw iran singa dabuk ya ititikyab na dagem.
: Gagatinan ko ran singa pitek ed saray dalan.
43: Inliktar mo ak ed saray totoon mananumpa,
: tan ginawa mo ak a manoley ed saray bansa;
: panlilingkuran ak natan na saray totoon ag ko kabat nen saman.
44: Dadakmomoan ak na saray totoon taga arum a bansa;
: no narengel da ak, ononur ira.
45: Onkakapoy so linawa ra
: tan manggiwgiw iran onsisingger a manlapud saray tirinsira ra.
46: Say Katawan et mabilay! Nadayew komun so manangyagel ko!
: Ibawag yoy talonggaring na Dios a manangilaban ko.
47: Panataloen to ak ed saray kalaban ko;
: pinasuko tod pakaoley ko iray bansa;
48: tan ililiktar to ak ed saray kalaban ko.
: Katawan , sikay mangiiter ed siak na pananalo ed saray kalaban ko
: tan sikay mangyaagel ed siak ed saray maruksan totoo.
49: Kanyan idadayew ta ka diad pegley da ray bansa;
: kakantaan ta ka na panangidayew.
50: Say Dios so mangiiter na saray pananalo ed arin impasen to;
: ag mangoomay panangaro tod toon pinili to,
: a si David tan diad saray kabyangay boleg to, diad ando lan ando.