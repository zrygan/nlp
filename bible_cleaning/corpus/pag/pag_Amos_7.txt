1: Walay impasingayew ed siak na Katawan a Dios . Diad sayan pasingayew anengneng koy Dios ya amalsa na amayamay a dorun sanen kakkapanggapas ed saray trigon kayaryan na ari tan sanen ontutubo lamet iray dika.
2: Anengneng kon inaakan na saray dorun iray amin a dikan tinmutubo ed dalin. Insan inkuanko, Katawan a Dios , pirdonam pa ray totoom! Panoy kilaban da? Makapoy tan daiset ira!
3: Inoman na Katawan so kanunotan to kanyan inkuanto, Ag nagawa so anengneng mo.
4: Walay sananey ya impasingayew ed siak na Katawan a Dios . Diad sayan pasingayew anengneng koy Dios a mampaparaan a dusaen tod pool iray totoo to. Pinoolan la na apoy so baleg a dayat ed dalem na dalin tan ginapwan to lan poolan so dalin.
5: Insan inkuanko, Patondam pa, Katawan a Dios ! Panoy kilaban da ray totoom? Makapoy tan daiset iran tuloy!
6: Inoman lamet na Katawan so kanunotan to, kanyan kuanto, Ag met ya nagawa!
7: Walay sananey ya impasingayew na Katawan ed siak. Diad sayan pasingayew anengneng koy Katawan a manalalagey ed abay na padir a pinatawinan nen impaalagey, tan sankabembenan toy sakey a patawin.
8: Tinepet tod siak, Amos, antoy sankanengneng mo?
: Sakey a patawin, ebat ko.
: Insan inkuantod siak, Ikakanak yan patawin ta labay kon ipanengneng ed saray totook a singa ra sakey a padir ya aliway patawin to. Ag ko la omanen lamet so kanunotan ko diad panusak ed sikara.
9: Naderal iray pasen a pangigagalangan na saray kabyangay boleg nen Isaac. Nataynan ya aderal-deral iray masanton pasen na Israel. Panganggaen kon manari iray kabyangay boleg nen Ari Jeroboam.
10: Diad saman say pari ed Betel, a si Amasias, kuantod kinen Ari Jeroboam na Israel: Kokompluten nen Amos iray totoo ya onsumpad sika. Naderal so bansa lapud saray ipupulong to.
11: Saya so kuanto: Ompatey ed bakal si Jeroboam, tan saray totood Israel naala rad dilin bansa ra tan nibantak irad arum a bansa.
12: Insan inkuanen Amasias ed kinen Amos, Tonda ka la, propita! Pawil ka lad Juda tan diman ka la mampulong. Pabayaran kad sikarad man ed pampulong mo.
13: Ag ka la dia mampropropisiya ed Betel. Sikato yay pasen a panangigalangan na ari, say timplo ed intiron bansa.
14: Inmebat si Amos, Aliwa ak a propita odino anak na propita. Managkomponi ak na saray karniro, tan managasikasod ak na kakiewan na igos.
15: Balet say Katawan inekal to ak ed kimey kon pumapastol tan ingganggan to ya onla ak a mampropisiya ed saray totoo ton Israel.
16: Kanyan dengel ka natan ed ibabagay Katawan . Ibabagam ya ontonda ak a mampropisiya, ya ontonda ak a mampulong sumpad saray totood Israel.
17: Lapud saya, Amasia, say Katawan kuantod sika. Magmaliw a marotak a bii ed siudad so asawam tan napatey ed bakal iray anak mo. Naapag-apag so dalin mo tan niiter irad saray arum a totoo, tan napatey kad bansa da ray pagano. Andi-saew a saray totood Israel et naala rad dilin bansa ra tan nibantak irad arum a bansa.