1: Siak so sakey labat a rosas a balang ed Saron
: sakey a lirio ed patar na palandey.
2: Sakey a lirio ed kawalaan da ray kasabitan
: so aliling na inarok ed kawalaan da ray bibii.
3: Sakey a kiew na mansanas a walad takel
: so aliling na inarok ed kawalaan da ray arum a lalaki.
: Labalabay koy onyorung ed anino na saman a kiew;
: masamsamit so pakataway ko ed saray bunga to.
4: Inyakar to ak ed kawalaan na ponsia ton baleg,
: et kinolibembenan to ak na panangaro to.
5: Pakan mo ak na saray pasas, pian ombiskeg ak
: tan paligsam so liknaan ko diad pamakan mod siak na saray mansanas!
: Makapoy ak lapud panangaro.
6: Dinanganan ko so kawigin taklay to
: tan popoyuken ak na kawanan a lima to.
7: Isipan yod siak, sikayon bibiid Jerusalem;
: mansamba kayod ngaran na mabatik ya ulsa odino diad ayep o korso
: ya ag yo kami sisigensigenen ed arowan min dua.
8: Narerengel koy bosis na inarok.
: Mambabtik ya ombebeltang ed kapalandeyan
: tan kapokdulan diad iyaasingger tod kawalaan ko.
9: Singa sakey a korso so inarok,
: singa sakey a kalakyan a kilaw na ulsa.
: Wadman lan manaalagey ed abay na padir.
: Ontatakiling ed bintana,
: onnenengneng ed leet da ray barandilyas.
10: Mitotongtong ed siak so inarok.
: Gala sirin, O inarok;
: mila kad siak, O pinablik.
11: Asumpal lay panaon na ambetel; tinmonda lay nepnep;
12: ombubuskag la ray rosas ed kaalogan.
: Panaon la natan na panagkanta;
: narerengel lay oni da ray malapati ed kaalogan.
13: Naluluto la ray bungay igos;
: mansamyung lay balingit na saray rosas da ray ubas.
: Gala sirin, O inarok;
: mila kad siak, O pinablik.
14: Singa ka malapatin onaamut ed lengat na baleg a bato.
: Nengnengen ko pa tay malimgas a lupam
: tan dengelen ko pay masamsamit a bosis mo.
15: Erel mo ray asod katakelan, saray ankelag ya asod katakelan,
: kasakbayan dan naderal iray manrorosas a kaubasan ta.
16: Kayaryan ko so inarok, tan kayaryan to ak.
: Pankakabkaben tod kawalaan da ray lirio iray karniro to
17: ya anggad onsiplug lay dagem na kabwasan
: tan onandipat lay bilonget.
: O inarok, pawil kan singa korso,
: pawil kan singa kalakyan a kilaw na ulsa,
: ed kapalandeyan na Beter.