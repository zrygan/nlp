1: Insan ak ninmengneng lamet ed amin a panaglames a nagagawad sayan mundo. Manakakis iray napapairap, tan anggapod sikaray tinmulong. Anggapod sikaray tinmulong, lapud walad diking da so pakayari da ray mamapairap ed sikara.
2: Ninunot ko a magmaung niy kipapasen da ray inaatey nen saray mabilay.
3: Balet lalon maung ni ray ag la ran balut nianak, saray ag dan balut anengneng iray kaogsan a nagagawa diad tapew na dalin.
4: Naaralan ko a saray totoo mapalaloy inkakoli ran mankimey, lapud makakaibeg irad kayaryan na kaabay da. Balet andi-kakanaan met ya. Singa ka met labat onoosil ed dagem.
5: Ibabaga ra ya inkakulang-kulang so pantalikepkep tan say pamaolyan mod sikan dili ya ompatey kad eras.
6: Nayarin tua ya, balet magmaung niy nawalaan kay daiset a kayaryan a walay kareenan na kanunotan mo nen say biek ta biek so kimey mo a sasalien mon singkaten so dagem.
7: Naimanok niy sakey ya andi-kakanaan ed sayan bilay.
8: Walay sakey a toon mambibilay a bukbukor. Anggapoy anak to, odino say agi to, balet ag ontotondan mankimey; ag balut napepenek ed walan kayamanan to. Ag to anggan tetepeten ed sikaton dili no siopay kipaakaran na pansasagput to, tan ag to anggan manliliket. Sakey met yan andi-kakanaan, tan makapasinagem a panagbilay.
9: Maung niy duara nen say sakey, lapud dakel niy tumang a naala ra ed antokaman a gawaen da.
10: No atumbay sakey ed sikara, nipaalagey na sakey. Balet no atumba so toon bukbukor to, pangaskasiyay kipapasen to lapud anggapoy mangipaalagey ed sikato.
11: No panaoy ambetel, makapanakdul so duara tan napetangan ira, balet panon ton napetangan so sikaton dili so toon bukbukor to?
12: Sarag a taloen na duaran too so ag natalo na saksakey a too. Mairap a poltuten so lobir ya alaga ed taloran berber.
1314: Say sakey a toon mairap-bilay et nayarin magmaliw ya ari na dilin bansa to, odino say sakey a priso et magmaliw ya ari, balet no diad itakken to et ag to ondengel ed simbawa lapud inkakulang-kulang to, maung ni nen sikato so sakey a mairap-bilay a tobun-balo a walay kakabatan to.
15: Naimanok ya amin iray totoo a manaayam ed tapew na dalin, et amtak a sakey ed saray tobun-balo so onsalat ed ari.
16: Nayarin ag nabilang iray totoon ooleyan na sakey ya ari; no sikato la balet so naandid sayan bilay, anggapoy misalamat lapud saray ginagawa to. Sakey met yan andi-kakanaan. Singa ka onoosil labat ed dagem.