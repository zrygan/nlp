1: Manliket so kalawakan, tan ombuskag iray rosas diman.
2: Mankanta tan maneyag ed liket so kalawakan;
: magmaliw a marakep a singa Saray Palandey na Libano
: tan mataba a singa saray kaalogan na Carmelo tan Saron.
: Nanengneng na balang sakey a too so kagalangan na Katawan ,
: say inkatalonggaring to tan say pakapanyari to.
3: Itdan yo na biskeg iray naksawan a lima
: tan saray pueg a mankalog ed kapoy da.
4: Ibaga yod balang sakey a toon nakalay biskeg na linawa,
: Mampabiskeg kayo tan ag kayo natatakot!
: Onsasabiy Dios a mangyagel ed sikayo;
: onsasabin manusad saray kalaban yo.
5: Diad satan, makanengneng iray bulag,
: tan makadngel iray telek.
6: Manlukson singa ulsa iray piley,
: tan mankantad liket iray emel.
: Onagos iray kolus ed kalawakan;
7: magmaliw ya ilog so makasinit a kabueran,
: tan nawalaan na saray sobul so amaga-magan dalin.
: Ontubo ray tanobung tan saray talaib
: ed pasen a panaayaman a gendat na saray asod katakelan.
8: Niwalad satan so sakey a maawang a dalan
: a tatawagey, Say Dalan na Inkasanto.
: Anggapoy makasalanan a manakar ed saman a dalan;
: anggapo rad may makulang-kulang a mangibalang ed saray ondalan.
9: Anggapo rad may niwalan lion;
: anggapoy ondalan diman a masebeg ya ayep.
: Diad ipawil na saray totoon inyagel na Katawan
: ondalan irad saman a dalan.
10: Magayaga ran makasabid Jerusalem,
: mangankanta tan maneyag-eyag irad liket da.
: Manliket iran ando lan ando, naandi lan anggad angga so ermen tan dageyem.