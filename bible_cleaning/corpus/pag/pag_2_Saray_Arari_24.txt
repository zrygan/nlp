1: Legan na panaari nen Joakim, nilooban nen Ari Nabucodonosor na Babilonia so Juda, tan taloy taon ya apasoot si Joakim ya onsuko ed pakaoley nen Ari Nabucodonosor; balet ag abayag linmaban si Joakim.
2: Say Katawan angibaki na saray olup na saray sondalon taga Babilonia, Siria, Moab, tan Ammon, ta labanan day Joakim tan deralen day Juda, onung na gawaen na Katawan ya imbaga to diad panamegley na saray aripen ton propita.
3: Agawa ya diad panangiganggan na Katawan , pian napaekal tod arap to ray totood Juda lapud amin da ray kasalanan a ginagawa nen Manases,
4: nagkalalo lad samay impamatey tod saray totoon anggapoy kasalanan. Ag napirdona na Katawan si Manases lapud saman a ginawa to.
5: Nisulat ed libron Say Awaran da ray Ararid Juda iray arum nin ginagawa nen Joakim.
6: Inatey si Joakim, insan sinmalat ed sikaton nanari si Joakin a lakin anak to.
7: Ag lan balut pinmaway ed Egipto so ari na Egipto tan saray sondalo to, lapud wala lad silong na pakaoley na ari na Babilonia iray amin a dalin a sakop na Egipto, manlapud Ilog na Eufrates ya anggad ketegan ed baybay na Egipto.
8: Labinwaloy taon nen Joakin nen nagmaliw ya ari na Juda, tan nanoley ed Jerusalem na taloy bulan. Si Nehusta a taga Jerusalem so ina to.
9: Nanggagawa na kaogsan ed arap na Katawan si Joakin, a singa ginagawa nen ama to.
10: Legan na panooley to nilakob na saray sondalon taga Babilonia so Jerusalem, diad panangipangulo na saray opisyal nen Ari Nabucodonosor.
11: Legan na impanlakob na saray sondalo, linmad Jerusalem si Nabucodonosor,
12: insan sinmukod saray taga Babilonia si Ari Joakin, si ina to, saray anak ton lalaki, saray opisyal to, tan saray opisyal na palasio.
13: Nen kumawalon taon na panooley nen Nabucodonosor, inawit ton priso si Joakin tan inala to met ya amin iray kayamanan na Timplo tan palasio. Onung na impasakbay la na Katawan , binebetag ya amin nen Nabucodonosor iray ginagawa nen Ari Solomon a balituk a kagawaan ed dalem na Timplo.
14: Inawit ton priso iray totoo ed Jerusalem, amin da ray opisyal na ari, tan amin a manonan totoo; samplon libo ran amin. Intaruk to met ya amin iray maung a kumikimey, pati saray pumapanday; intilak to labat ed Juda iray totoon sankamairapan ed bilay.
15: Inawit nen Nabucodonosor si Joakin a priso ed Babilonia, pati say ina nen Joakin, saray asawa to, saray opisyal to, tan saray manonan totoo ed Juda.
16: Inyakar nen Nabucodonosor ed Babilonia iray amin a totoon atagey so kipapasen, piton libo ran amin, tan sanlibo ray marunong a kumikimey, pati saray pumapanday, a maung iran amin ya impanlaman tan sarag day mansondalo.
17: Si Nabucodonosor insalat ton ari na Juda si Natanias a pangamaen nen Joakin, insan to sinalatan so ngaran to na Sedekias.
18: Duamplo tan sakey so taon nen Sedekias nen nagmaliw ya ari na Juda, tan nanoley ed Jerusalem na labinsakey taon. Say ina to si Jamutal ya anak nen Jeremias a taga siudad na Libna.
19: Nanggagawa na kaogsan ed arap na Katawan si Ari Sedekias a singa ginagawa nen Ari Joakin.
20: Lapud mapalalon pasnuk na Katawan , pinaekal tod arap to iray totood Jerusalem tan saray totood Juda.