1: Diad saman a panaon nansakit si Abias a lakin anak nen Ari Jeroboam.
2: Inkuanen Jeroboam ed kinen asawa to, Oman moy nengneng mo, pian anggapoy makabirbir ed sika. Insan lakad Silo a panaayaman nen Ahias, say propitan angibagan manari ak ed Israel.
3: Iyawitan mo na samploran tinapay, pigaran kanen, tan sakey a garapon a dilo. Tepet mo no antoy nagawad ogaw, et ibaga tod sika.
4: Kanyan linmad abung nen Ahias diad Silo imay asawa nen Jeroboam. Ag la makanengneng si Ahias lapud kinamasiken to la.
5: Imbaga na Katawan ed sikato ya onsasabiy asawa nen Jeroboam, ta tepeten to so nipaakar ed lakin anak to a mansasakit. Imbaga met na Katawan no antoy nepeg ton ibaga.
: Sinmabi may asawa nen Jeroboam, tan nankonkoanan a sananey a bii.
6: Balet nen alikas la nen Ahias so isasabi tod puirta, inkuanto, Loob ka. Amtak ya asawa ka nen Jeroboam. Akin et mankonkoanan kan sananey a bii? Walay makapoy a balitak ed sika.
7: Laka ta ibagam ed kinen Jeroboam ya onyay kuan ed sikato na Katawan a Dios na Israel, Pinili ta kad saray totoo tan ginawa ta kan manoley ed saray totook ya Israelita.
8: Inekal koy nanarian ed saray kabyangay boleg nen David tan inter kod sika. Balet ag mo naaligan si aripen kon David a sigput so inkatoor tod siak, inonur to ray ganggan ko, tan say matonung labat so ginawa to ed arap ko.
9: Ambelat ni ray ginawam a kasalanan nen saray akaonan nanoley nen say sika. Impolisay mo ak tan impanpasnuk mo ak lapud impanggagawam na saray talintaoy diriyos tan saray imahin a mital a panagpikasian mo.
10: Lapud saya deralen koy boleg mo tan pateyen kon amin iray lakin kabyangay boleg mo, malangwer may matakken. Paandipaten koy pamilyam; magmaliw iran singa dotak a pinoolan na sakey a too.
11: Kanen na saray aso so siopaman ya ompatey ed siudad a kabyangay pamilyam, tan siraen na saray manok a buitri so siopaman ya ompatey ed maawang ya alog. Siak a Katawan so nansalita.
12: Intuloy nen Ahias ya inkuan ed kinen asawa nen Jeroboam, Sempet ka la. Ompatey so ogaw ya anak mo kaloob mod baley.
13: Panermenan na amin a totood Israel, insan da ipompon. Sikato labat so kabyangay pamilya nen Jeroboam a maung so kipompon to, ta bukbukor toy akaliketan na Katawan a Dios na Israel.
14: Mangipayorung so Katawan na sakey a toon manarid Israel tan sikatoy mamaandi ed saray manoley a kabyangay boleg nen Jerobaom.
15: Dusaen na Katawan so Israel, tan magmaliw a singa kiew a payar ya iwal-iwalen na mabiskeg ya agos na danum. Pataynanen to ray totood Israel ed sayan maung a dalin ya inter tod saray lalaki ra, insan to ra ikaykayat ed nibaliw na Ilog na Eufrates, ta apampasnuk da lapud impanggawa ra na saray talintao nen diosan Asera.
16: Ikaindan na Katawan so Israel, lapud nankasalanan si Jeroboam tan inlagyat ton nankasalanan iray totood Israel.
17: Tinmaynan imay asawa nen Jeroboam tan pinmawil ed Tirsa. Kaloob tod abung to, inatey so ogaw ya anak to.
18: Inermenan na saray totood Israel, insan da imponpon, onung na imbaga na Katawan diad panamegley na aripen ton propita a si Ahias.
19: Nisulat ed libron Awaran da ray Ararid Israel iray arum nin ginagawa nen Ari Jeroboam, saray bakal ya akilabanan to, tan no panoy impanoley to.
20: Nanari si Jeroboam na duamplo tan duay taon. Inatey, nipompon, insan sinmalat ed sikaton nanari si Nadab a lakin anak to.
21: Apataplo tan sakey so taon nen Roboam a lakin anak nen Solomon nen nagmaliw ya ari na Juda, tan nanoley na labinpitoy taon ed Jerusalem, say siudad a pinili na Katawan ed intiron dalin na Israel a pangigalangan ed sikato. Si Naama a taga Ammon so ina nen Roboam.
22: Nankasalanan ed Katawan iray totood Juda tan lalon maoges iray ginagawa ra nen saray ginagawa da ray lalaki ra. Sikaray akasonglur na baleg a pasnuk na Katawan ed sikara.
23: Nanggagawa ra na saray pasen a pangigalangan ed saray tila-tilan diriyos, saray baton lusek, tan saray talintao nen diosan Asera diad toktok na saray pokdul tan diad silong na saray masalumpapak a kiew.
24: Say sankaogsan ed amin a ginagawa ra et say inkiwala na saray lalaki tan saray bibiin marotak diad saray ginagawa ran altar. Inalig na saray totood Juda iray amin a bengatlan makapabaing a ginagawa na saray totoon pinataynan na Katawan nen nilooban na saray Israelita so bansa.
25: Diad kumaliman taon na panooley nen Roboam, dinogpaan nen Ari Sisak na Egipto so Jerusalem.
26: Imbatik ton amin iray kayamanan ed dalem na Timplo tan palasio, pati saray balituk a samper a ginagawa nen Solomon.
27: Nanggaway Ari Roboam na pigaran gansan samper ya isalat tod saramay balituk a samper, insan to ra impalima ed saray opisyal a makaoley ed saray guardia na saray puirta na palasio.
28: Kapag onlad Timplo so ari awiten na saray guardia ira may samper, insan da ra lamlamang ipawil ed kuarton panagguardiaan.
29: Nisulat ed libron Say Awaran da ray Ararid Juda iray arum nin ginagawa nen Ari Roboam.
30: Legan na impanoley di Roboam tan Jeroboam naynay so impanbabakal dan dua.
31: Inatey si Roboam, nipompon ed kamposanto da ray arari diad siudad nen David say ina to si Naama a taga Ammon, insan sinmalat ed sikaton nanari si Abiam a lakin anak to.