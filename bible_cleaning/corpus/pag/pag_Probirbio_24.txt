1: Ag ka oniibeg ed saray totoon maoges, tan ag ka mikakaaro ed sikara.
2: Say panggulo labat so nununoten da; tan kapag mansalita ra walay napasakitan da.
3: Saray abung et nipaalagey ira ed pundasion a kakabatan tan pakatalus.
4: Lapud pakaamta saray kuarto aparakep ira na mabmabli tan marakep iran kagawaan.
5: Matalona ni so toon makabat nen say toon mabiskeg; on, magmaung ni so pakaamta nen say biskeg.
6: Ta say katwaan to, nakaukolan niy maung a pamplanom kasakbayan na pibakal mo, tan no panoy karakel na naalam a maung a simbawa ontan so kaasingger na panalom.
7: Saray balikas a napnoy kakabatan et ag ira natokur na toon makulang-kulang. Anggapoy nibaga to no ambelat lay pantotongtongan.
8: No maoges lawas so iplaplanom, napangaranan ka a managgaway golo.
9: Kasalanan so antokaman ya iplaplano na makulang-kulang. Kabosul na saray totoo so toon managbalaw na kapara ton too.
10: No makapoy ka no panaon na kairapan, peteg a makapoy ka.
11: Ag ka ontatalaw a mangyagel ed toon anggapoy kasalanan ya iyakar da lan pateyen.
12: Nayarin ibagam ya anggapoy pibabalim, balet amta na Dios iray getmam tan simbangen to ra. Say Dios a mamabantay ed sika amta toy peteg a nagagawa. Tumangan to ka onung ed gagawaen mo.
13: Anak ko, mangan kay dilo, ta maung a kanen. Masamit ed dila so dilo a nanlapud obung na bayaong;
14: ontan met, maung ed kamarerwa so kakabatan. No nawalaan kay kakabatan maung so pansumpalan mod arapen a panaon.
15: Ag mo aaligen iray totoon maoges a mannununot na pantakew dad toon matonung odino panamsam dad abung to.
16: Anggan mamimpigay katumba na toon maptek so panagbilay to, ombangon ya ombangon. Balet say toon maoges deral so onsasabid sikato.
17: Ag mo panliliketan so kaderal na kalaban mo, tan ag ka manggagayaga no natumba.
18: Naamtaan na Katawan no panliliketan mo, et ag to labay; insan nayarin ag to la dusaen.
19: Ag ka pagugunigon ed saray totoon maoges; ag ka oniibeg ed sikara.
20: Anggapoy maung ya arapen na toon maogesnaandi so antokaman a kawalaay ilalo to.
21: Anak ko, igalang moy Katawan tan pagalangan moy ari. Ag ka mibabalid saray totoon onlalaban ed sikara.
22: Saratan a totoo et nayarin biglan naderal ira. Amtam so deral ya ipasabid sikara na Dios odino say ari?
23: Sikara ya met so balikas na saray totoon makabat
: Makapoy a say sakey a huis et walay kikilingan to.
24: No sintinsiaan na huis ya anggapoy kasalanan so toon nankasalanan, sikatoy isamba tan bosulen na saray katoowan.
25: Balet saray huis a dudusaen da ray nankasalanan et onaligwas ira tan panliketan day pakaidayew da.
26: Say pangiter na tuan ebat sikatoy sakey a tanda na peteg a pikakaaro.
27: Mananap ka niy pankimeyan mo, iparaan moy alog mo, kasakbayan a mangipaalagey kay abung mo tan mampamilya ka.
28: Ag ka mantatasi na sumpad kaparam a too likud no walay makasengeg, odino mangibabaga na saray bengatlan makapalikdon nipaakar ed sikato.
29: Ag mo ikukuan, Gawaen kod sikato so singa ginawa tod siak! Bayaran to so antokaman a ginawa to!
30: Dinmalan ak ed kaalogan tan kaubasan na toon mangiras tan makulang-kulang.
31: Napno ra na saray masabit a tanaman tan saray dikarika. Ageba ray padir ed kaliber-liber da.
32: Ninengneng ko ya, dinalepdep ko, tan saya so naaralan ko
33: Lirep kay daiset tan ogip kay daiset. Mantalikepkep ka tan mampainawa kan magano,
34: balet legan mon naogip, onsabid sikay kairapan na bilay a singa matakew ya akaarmas.