1: Pangaskasiyan iray kalaban mi! Nantakew tan nanlipot ira, anta anggapoy nantakew odino nanlipot ed sikara. Balet mangangga so panaon na pantakew tan say panlipot da, ta natakewan tan nalipotan ira.
2: Katawan , kasian mo kami pa. Sikay nanilaloan mi. Iyagel mo kami pa ya inagew-agew tan ilaban mo kami ed saray panaon na gunigon.
3: No sikay mibakal a para sikami, saray bansa ibatikan day ingal na bakal.
4: Nadopagan tan nasamsam iray kayaryan da.
5: Matalonggaring a tuloy so Katawan ! Ooleyan toy amin a bengatla. Panoen to na kaptekan tan inkatonung so Jerusalem,
6: tan iletneg ton malet so bansa. Iyagel to lawas iray totoo to tan itdan to ray kakabatan tan pakatalus. Say sankabalegan dan kayamanan et say pangigagalang dad Katawan .
7: Ontatawag na tulong iray masesebeg a totoo. Manakakis na ampaipait iray nibakin mitongtong a nipaakar ed kiwalay kareenan.
8: Anggapoy manakar ed saray dalan a maawang lapud maatap a tuloy. Nadederal iray sipanan tan paknaan na saray bansa. Anggapo lay toon akeraan a babaingan na saray totoo.
9: Ataynan so dalin kanyan anggapoy onkitakitaw. Amagaan so takel na Libano, nagmaliw a singa kalawakan so patar na Saron, tan mampagpag iray bulong na kakiewan ed Basan tan diad Palandey na Carmelo.
10: Say Katawan kuantod saray bansa, Natan, siak so onggalaw. Ipanengneng koy ontan lan pakayarik.
11: Mamplaplano kayo na saray andi-kabaliksan tan anggapoy kana iray gagawaen yo. Say ispirituk et singa apoy a maneral ed sikayo.
12: Nabuyak kayon singa saray baton-dampay a pinoolan a gawaen a dena; natemek kayon singa saray sabit a pinoolan a padapolen.
13: Say ginawak et narengelan komun na balang sakey a walad arawi odino asingger tan birbiren da komuy pakayarik.
14: Manggiwgiw ed takot iray makasalanan a totood Sion. Kuanda, Singa apoy a mandarlang ed anggad angga so panagsintinsia na Dios. Wala kasid sikatayoy makapangitepel ed onyan dalang?
15: Nitepel yo, no salitaen tan gawaen yoy inkatonung, no ag yo ikanay pakayari yo a mansaol ed saray mairap-bilay tan ag kayo mangawat na pasoksok, no ag kayo miolup ed saray mamplaplanon mamatey na too odino manggawa na arum a kaogsan.
16: Diad satan niarawi kayod kaatapan ya aliling yoy walad dalem na tirinsira. Nawalaan kayoy kanen tan inomen.
17: Nanengneng yo lamet so sakey ya arin sigagalang a manoley ed sakey a dalin ya onlaknab ed amin a dapag.
18: Magmaliw a singa labat sakey a nununoten ira may gendat a takot yod saray sangkailin sumisingil na buis tan saray ispiya.
19: Anggapo lay nanengneng yon mapaatagey a sangkailin mansalitay ag yo natalusan.
20: Nengneng yoy Sion, say siudad a panggagawaan tayo na saray pista tayo. Nengneng kayod Jerusalem! Sakey a pasen a maung a panayaman ya arawid kaatapan! Magmaliw a singa tuldan ag balut nagagalaw, ag balut nababagut iray palpal to tan ag balut napopoltut iray lobir to.
21: Ipanengneng ed sikatayo na Katawan so kagalangan to. Manayam tayo ed gilig na saray maawang ya ilog tan kolus, ya ag dalanen na bapor da ray kalaban.
2223: Andi-kakanaan iray lobir na saratan a bapor, tan ag ombuskag iray layag da! Akokosen tayoy amin a kayamanan na saray sondalo na kalaban, tan walay daakan a nasamsam a napiapagan na anggan saray piley a totoo. Say Katawan a dili so magmaliw ya ari tayo; manoley ed sikatayo tan iyagel to itayo.
24: Anggapoy too a manayam ed dalin tayo a manriklamod sakit; napirdona ya amin so kasalanan.