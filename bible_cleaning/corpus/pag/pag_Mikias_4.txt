1: Diad saray agew ya onsabi
: say palandey a panalalageyan na Timplo
: et magmaliw a sankatageyan ed amin,
: ososdungan toy amin a kapokdulan.
: Amayamay iray bansan onlad sikato
2: et ikuan na saray katoowan da,
: Onkalab tayod palandey na Katawan ,
: diad Timplo na Dios na Israel.
: Ta ibangat tod sikatayo so labay ton pagawad sikatayo;
: manakar itayod saray dalan a pinili to.
: Ta manlalapud Jerusalem so bangat na Katawan ;
: manlapud Sion say Katawan mansasalitad saray totoo to.
3: Patondaen to ray kolkolan da ray bansa,
: say kolkolan da ray matalong-garing a bansa arawi may asingger ira.
: Pitpiten dan pagmaliwen a lokuy iray ispada ra,
: pagmaliwen dan panagsigbat iray pika ra.
: Ag lan balut mambabakal iray bansa,
: ag la ra mamparaan a mibakal lamet.
4: Say balang sakey a too et manayam ed kareenan diad kawalaan da ray kaubasan tan saray kakiewan ton igos,
: et anggapo lay manaktakot ed sikato.
: Say Katawan a Makapanyarin-amin so angisipan ed saya.
5: Mangigagalang tan manlilingkur ed dilin dios to so balang bansa, balet mangigalang tan manlingkur itayod Katawan a Dios tayo diad ando lan ando.
6: Onsabiy panaon, kuay Katawan , a tiponen kon pankakasakeyen iray totoon dinusak, saray nanliknay kairapan ed inkibantak dad arum a bansa.
7: Alopuy-lopuy ira tan niarawi rad kaabungan da, balet diad saray nakdaan ed sikara pasimbaloen koy kipapasen da, et magmaliw iran sakey a matalonggaring a bansa. Manoley ak ed sikara diad Palandey na Sion manlapud saman a panaon ya anggad angga.
8: Et sika, Jerusalem, a kawalaan na Dios, diad pambantay tod saray totoo to a singa pambantay na sakey a pumapastol a walad tori to, et magmaliw ka lamet a manonan siudad na nanarian a singa samay gendat.
9: Akin et makmaksil so pantatawag yo? Akin et maniirap kayon singa biin mampapasakit? Lapu kasid anggapoy ari yo, tan inaatey la ray sumisimbawa yo?
10: Yesyes tan ngesnges kayo, sikayon totood Jerusalem, a singa biin manaanak, ta nepeg a taynan yo natan so siudad tan manayam kayo ed maawang a kaumaan. Nepeg ya onla kayod Babilonia, balet iyagel to kayod man na Katawan ed saray kalaban yo.
11: Nantitipon iray amayamay a bansa ya ondogpad sikayo. Kuanda, Nepeg a naderal so Jerusalem! Nengnengen tayon aderal-deral yan siudad!
12: Balet ag amta na sarayan bansa so kanunotan na Katawan . Ag da natatalusan a nantitipon iran nadusa a singa kiakar na saray pinalut ed panagilikan.
13: Say Katawan kuanto, Totood Jerusalem, laka yo, ta dusa yo ray kalaban yo! Pagmaliwen ta kayon singa mabiskeg a bakan kalakyan a balatyang iray saklur to tan gansa ray koko to. Temeken yo ray amayamay a bansa, tan iyapay yod siak a Katawan na intiron mundo iray kayamanan a sinasamsam da.