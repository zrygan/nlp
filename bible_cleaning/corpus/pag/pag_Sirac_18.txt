1: Say Katawan, a mambibilay ya ando lan ando, et pinalsa to so sansinakuban,
2: tan sikato labat so matonung.
4: Ag to initdan so siopaman na pakayarin makapangipaliwawa no anto ray ginawa to, tan anggapoy sigput a makasokay.
5: Siopay makasukat na ontan lan kabaleg na pakayari to? Siopay sigput a makapangipaliwawa na saray mapangasin gawgawa to?
6: Anggapoy nayarian tayon iyarum ed sikara; ag tayo ra nayarian a bawasan. Anggapoy polaing na pantalus na makapakelaw iran bengatla a ginagawa na Katawan.
7: No asabi tayo lay samput na istoria, ag tayo ni anggan nigapo; ag tayo amtay ibaga tayo.
8: Anto so too? Antoy kana to? Say kamaungan a gagawaen tosay kaogsan a gagawaen toantoy kabaliksan dan amin?
9: No mambilay so too na sanlasus a taon, nidoman dokey na bilay so impanbilay to,
10: balet no ipara ed intiron ando lan ando, saraman a taon et singa ra sakey a terter na danum ed dayat, singa sakey a buer.
11: Sikato yay makasengeg ya ontan lay anos na Katawan ed sikatayo, no akin et mabolbolus so panangasi to.
12: Onnengneng ed sikatayo tan amta to a mansumpal itayod patey; sikato yay makasengeg a maliket a mamirdonad sikatayo.
13: Nayarin aroen na sakey a too so kabat to, balet inaro na Katawan ya amin iray katoowan. Pepeteken to itayo; pepegetan to itayo; ibabangat to itayo. Ipapawil to itayo ed sikato a singa pumapastol ya aasikasoen to ray karniro to.
14: Kasian to itayo no awaten tayoy panangiwanwan to tan pampilalekan tayon ipanengneng tod sikatayoy pakalilingoan tayo.
15: Anak, no tulongan moy sakey a too, ag mo pamapasnukan met. No mangiter kay rigalo, ag ka mangibabalikas na antokaman a makapasakit.
16: Ambelat ni ray salitam nen saray iiter mo. Anggan say linaew mangiiter na inawa no panaoy ampetang.
17: On, dakel niy nagawaan na marakep iran salita nen saray sankaabigan a rigalo, et no tuan walay panangasim iter mo ran dua.
18: Inkakulang-kulang so ag pangasi tan pamabaing. Ag linggisen na siopaman so rigalon aliwan mabolus a niiter.
19: Amtaen mo nin onona so labay mon ibaga kasakbayay pansalitam, tan asikasom so laman mo kasakbayan kan mansakit.
20: Sokayan mo nin onona so konsinsiam kasakbayay panintinsia na Katawan ed sika; diad ontan, pirdonaen ka na Katawan no onsabiy panintinsia to.
21: Mampaabeba ka kasakbayay pakaiter ed sikay dusan sakit. No nankasalanan ka, ipanengneng moy pagbabawim.
22: No mansipan kad Katawan, sumpal mon masaksakbay. Ag mo aalagden a patey-pateyan ka la, insan mo sumpalen.
23: Balet kasakbayay pansipan mo, mamparaan kan manumpal. Ag mo susubokey anos na Katawan.
24: Mannunot ka! Labay mon ampetang so olo tod sika diad agew na ipatey mo?
25: No wala lay amin a nakaukolan mo, nunot mo no antoy kipapasen na narasan, antoy kipapasen na mairap-bilay.
26: Nayarin naoman iray bengatla diad loob na sanagew; nayarian na Katawan so onggalaw a masiglat.
27: No makabat ka, maalwar ka ed amin a gawaen mo. No walad kaliber-liber moy kasalanan, alwaran moy ag mo pakapankasalanan.
28: Nabirbir na balang maotek a too so kakabatan tan pagalangan toy balang toon mangipapanengneng na Kakabatan.
29: No panliketan moy kakabatan no narengel mo, magmaliw kan makabat, tan magmaliw a panlapwan na kakabatan a para arum a totoo iray salitam.
30: Ag ka papaoleyan na maoges a liknaan mo; adyaan mo ray maoges a pilalek na laman mo.
31: No abuloyan mon napenek so amin a pilalek mo, elekelekan ka na saray kalaban mo.
32: Ag ka mambibilay na sawasawaan ta deralen to ka.
33: Ag mo pagmamaliwen so sikan dili a mipapayabol diad panggastos mo na alablabas ed baleg a ponsia lapud panutang mo, ta anggapoy malaem a kuartam.