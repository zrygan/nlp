1: Ag yo sisintinsiaay kapara yon too, pian ag ki met sintinsiaay Dios.
2: Ta no panoy panisintinsia yod arum a too, ontan met so panisintinsia na Dios ed sikayo; tan no panoy panusukat yod arum a too, ontan met so panusukat na Dios ed sikayo.
3: Akin et iimanoen moy mokat ed matay agim, balet et ag mo nanaimanoy troson wadtad dilin matam?
4: Panoy pangibagam ed agim, Gala pa ta ekalen koy mokat ed matam, no walay troso ed dilin matam?
5: Mansimpisimpitan! Ekal mo nin onona so troson wadtad matam, insan ka makanengneng a maung tan naekal moy mokat ed matay agim.
6: Ag yo iiter ed saray aso so bengatlan masanto, ta poliktaran tan ketketen da kayo. Ag yo met ibabantak ed saray baboy iray alahas yo, ta gatingatinan da ra labat.
7: Kerew kayo, et naitdan kayo. Mananap kayo, et makalmo kayo. Toktok kayo, et nalokasan a para sikayo so puirta.
8: Ta naitday siopaman a mikerew; makalmoy siopaman a mananap; tan nalokasay siopaman ya ontoktok.
9: Sikayo ran ama, iter yo kasiy bato ed anak yo no onkerew na tinapay?
10: O itdan yo kasiy oleg no mikerew na sira?
11: No sikayo, anta maoges kayo, et amta yoy mangiter na pankaabigay anak yo, lalo la sirin a say Ama yon walad tawen et itdan to ray onkerew ed sikato na bengatlan pankaabigan da.
12: Kanyan gawa yod kapara yon totoo so labay yon gawaen da met ed sikayo. Sikato ya so labay ya ibaga na Ganggan nen Moises; sikato ya met so imbabangat da ray propita.
13: Loob kayod mainget a puirta, ta maawang so puirta tan mainomay so dalan a mamaarap ed impirno, tan sikato yay dadalanen na amayamay a totoo.
14: Balet mainget so puirta tan mairap so dalan a mamaarap ed bilay, tan dagdaiset iray makakalmod sayan dalan.
15: Manalwar kayod saray tila-tilan propita. Omparontal irad sikayo a singa ra karniro balet, diad tuay tua, singa ra asod katakelan.
16: Nabirbir yo rad panamegley na gawgawa ra. Ta say ubas ag naborbor ed kasabitan, tan say igos ag naborbor ed kiew ya aliwan igos.
17: Say maung a kiew mambunga met na maung; say makapoy a kiew mambunga met na makapoy.
18: No maung so kiew, ag makapambungay makapoy; no makapoy so kiew, ag makapambungay maung.
19: Say kiew ya ag mambungay maung, popoen tan poolan.
20: Kanyan sirin, nabirbir yo ray tila-tilan propita diad panamegley na gawgawa ra.
21: Aliwan amin da ray ontawag ed siak na Katawan, Katawan, so makaloob ed Panariay tawen, no ag labat saray manumpal ed linaway Amak a walad tawen.
22: No onsabiy Agew na Okum, dakerakel iray mangibagad siak na: Katawan, Katawan! Diad ngaran mo nampupulong kami, pinapaekal mi ray dimonyo tan nanggagawa kami ray milagro!
23: Balet ikuankod sikara, Ag ta kayon balut kabat. Arawi kayod siak, sikayon managgaway kaosgan!
24: Kanyan siopamay ondengel tan manumpal ed sarayan salitak, aliling toy sakey a toon makalakal ya angipaalagey ed bato na abung to.
25: Sinmabiy maples ya oran, dinmelap, tan katekep to niy maksil a bagyon binmasig ed saman ya abung. Ag balet nagba, ta bato so pundasion to.
26: Siopamay ondengel ed sarayan salitak et ag to ra lamlamang sumpalen, aliling toy sakey a toon anggapoy kalakal ya angipaalagey ed buer na abung to.
27: Sinmabiy maples ya oran, dinmelap, tan katekep to niy maksil a bagyon binmasig ed saman ya abung. Nagba yan abung, tan makapataktakot so inkagba to!
28: Kasumpal to ra yan imbaga nen Jesus mankelaw iray totood impambangat to,
29: ta imbangat to ran walay pakayari, aliwan singa panagbangat da ray iskriba.