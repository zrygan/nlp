1: Manlapud kalawakan ed siudad na Sela saray taga Moab et ama-iyakar ira na sakey a kordiron rigalo rad manooley ed Jerusalem.
2: Manaalagar irad gilig na Ilog na Arnon, onsulong, ompawil iran anggapoy getma, a singa ra saray manok ya asibwak ed obung da.
3: Kuandad saray totood Juda, Ibaga yod sikamiy gawaen mi. Iyagel yo kami pa; magmaliw kayo pan singa kiew a mangilaknab na anino tod kapetapetangay agew tan pampainawa yo kami pad sirum yo. Ibabatikan mi ray kalaban; iyamut yo kami pad pasen ya ag da kami naalmo.
4: Panayam yo kami pa lad dalin yo. Iyagel yo kamid saray malabay a manderal ed sikami.
: Mangangga so panagpairap tan panagderal, et naandi ray mandederal na bansa.
5: Insan magmaliw ya ari so sakey ed saray kabyangay boleg nen David, tan iletneg tod kaptekan tan panangaro so panoley tod saray totoo. Masiglat a manggaway katonungan, tan andi-saew ya ipakurang toy kaptekan.
6: Saray totood Juda kuanda, Nadngelan min ontan lay panagpaatagey da ray taga Moab. Amta mi a malastug tan anggapoy pangitaltalek da, balet andi-kana ya amin so ipapangaya ra.
7: Onnangis iray taga Moab lapud saray gunigon a liliknaen da. Onakis iran amin diad pakanunot dad saray taganon mananam ya inaakan dad siudad na Kirhareset. Naekalan iray ilalo.
8: Aderal iray kaalogan ed Hesbon tan say kaubasan ed Sibmasaray kaubasan a say alak da et iniinom nen saman na saray manoley na saray bansa. Kinmayamkam ya aminsan iray wakal to ya anggad siudad na Jazer tan diad kalawakan diad bandad bokig, ya asabiy anggad basil na Inatey a Dayat diad bandad sagur.
9: Nanangisan ko natan iray wakal na Sibma a singa pannanangis kod Jazer. Onteterter so luak lapud Hesbon tan Eleale, ta anggapoy ani a makapaliket ed saray totoo.
10: Anggapo la natan so maliket ed saray mataban kaalogan. Anggapo la ray maneeyagan o mankakantaan ed saray kaubasan. Anggapo lay manggaway alak diad panggagatin dad saray ubas; nansamput lay paneeyagan ed liket.
11: Manoogaog ak ed ermen lapud agawad Moab tan Kir-hareset.
12: Saray taga Moab pakekesawen day sikaran dili ed itatatdang dad saray santuariod tagey na pokdul tan diad saray timplo ra; mampipikasi rad man balet anggapoy nagunggona ra.
13: Sikato yay inmonan propisiya na Katawan nipaakar ed Moab.
14: Balet natan say Katawan kuanto, Diad loob na dugarugan taloy taon, naandipat so baleg a kayamanan na Moab. Dagdaiset so nakeraan ed saray amayamay a totoo to, tan nakapoyan ira yan nakeraan.