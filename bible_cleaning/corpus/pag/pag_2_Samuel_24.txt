1: Aminsan akapasnuk so Katawan ed Israel, kanyan tinanggoyur ton mangiter na gunigon ed saray Israelita si David. Inkuan na Katawan ed sikato, Laka, ta bilang mo ray totood Israel tan Juda.
2: Kanyan ginanggan nen David si Joab a pangulo na saray sondalo, Itagar mo ray opisyal mo tan laka yod amin a tribu na Israel, manlapud Dan a sakey a ketegan na bansa ya anggad Beer-seba a sananey a ketegan, ta bilang yo ray totoo. Labay kon naamtaan so karakel da.
3: Balet inmebat si Joab ed ari, Kagalang kon Ari, say Katawan a Dios mo et parakelen to komun a maminlasus so totoo to, andokey ni komuy bilay mo, pian nanengneng moy panggawa tod saya. Balet akin et pabibilang mo ray totoo?
4: Balet naonur lamlamang so ganggan na ari ed kinen Joab tan saray opisyal to; tinaynan da, ta linma ran mamilang ed saray totood Israel.
5: Binaliw day Jordan, insan ira nankampo ed abalaten na Aroer, say siudad a walad pegley na patar, diad sakop na dalin nen Gad. Manlapud sayan lugar, linma rad baybay na Jazer,
6: insan dia ed Galaad, tan tinmuloy irad Kades, say lugar da ray Heteo. Insan linma rad Dan, tan manlapud Dan, linma rad sagur na Sidon.
7: Insan linma rad abalaten na aliber na padir a siudad na Tiro, tinmuloy irad amin a siudad na saray Heveo tan saray Cananeo, insan kasamputan diad Beer-seba a sagur na Juda.
8: Kayari ran nakar na siam bulan tan duamplon agew so intiron dalin na Israel, pinmawil irad Jerusalem.
9: Insan imbaga nen Joab ed ari so abilang da: diad Israel walon lasus a libon lalaki so nayarin mansondalo tan diad Juda linman lasus libon lalaki so nayarin mansondalo.
10: Balet kayariy impakabilang nen David ed saray totood Israel, ag pareenen na konsinsia to, kanyan kuantod Katawan , Ambelat so kasalanan ko lapud sayan ginawak! Pirdona mo ak pa. Inaambagel so ginawak.
1112: Inkuan na Katawan ed kinen Gad a propita nen David, Lakad kinen David, ta ibagam ed sikato ya itdan koy taloran panpilian. Gawaen ko so antokaman a pilien to. Kaimbuas, nen abangon lay David,
13: linmad sikatoy Gad, sinalita toy impaibaga na Katawan , tan tinepet to, Dinay pilien mo? Taloy taon ya eras ed dalin mo, odino taloy bulan ya ibatik-batikan mo ray kalaban mo, odino taloy agew a salot ed dalin mo? Kanyan nunot mo tan ibagam ed siak no antoy ebat mo, ta sikatoy ibagak ed Katawan , ya angibakid siak.
14: Inmebat si David, Makapasinagem so kipapasen ko! Balet ag ko labay a dusaen ak na too. Say Katawan so labay kon manusad sikami, ta mapangapangasi.
15: Kanyan say Katawan angibaki na salot ed Israel a ginmapod saman a kabwasan ya anggad panaon a tinandaan to. Manlapud Dan a sakey a ketegan na bansa ya anggad Beer-seba a sananey a ketegan, pitomplon libon Israelita iray inaatey.
16: Nen ngalngali deralen na anghil na Katawan so Jerusalem, angoman na kanunotan so Katawan nipaakar ed panudusa tod saray totoo, kanyan kuantod samay anghil a mamapatey ed sikara, Tondaan mo la! Duga la tan! Samay anghil et walad abay na panagilikan nen Arauna a Jebuseo.
17: Anengneng nen David imay anghil a mamapatey na saray totoo, tan kuantod Katawan , Siak so nankasalanan. Siak so nanggaway kaogsan. Antoy ginawa na sarayan totoo? Nepeg a siak tan say pamilyak so dusaen mo.
18: Diad saman met lamlamang ya agew linmay Gad ed kinen David tan kuantod sikato, Lakad panagilikan nen Arauna ta manggawa kad may altar a para Katawan .
19: Inonur nen David so ganggan na Katawan ; linma sirin onung na imbaga nen Gad ed sikato.
20: Inmosdung si Arauna et anengneng toy ari tan saray opisyal to ya ondaragod sikato. Diad pamagalang to tinmiblak ed arap nen David,
21: insan tinepet to, Kagalang kon ari, akin et wadya ka?
: Inmebat si David, Labay kon saliwen so pasen a panagilikan mo, pian makapanggawa ak na altar a para Katawan , et ontonda lay salot.
22: Alam labat, Kagalang kon Ari, kuanen Arauna, tan isaklang mod Katawan so antokaman a labay mo. Nia ray bakan isaklang a bagat a popoolan; nia ray pako ra tan saray tablan panagilikan a nayarin pamparlang.
23: Inter iran amin nen Arauna ed ari, tan kuanto, Awaten komun na Katawan so bagat mo.
24: Balet inmebat so ari, Andi, bayaran kod sika. Ag ak mangisaklang ed Katawan kon Dios na saray bagat ya ag ko binayaran. Kanyan say ari sinaliw to na limamplon pilak a kuarta imay pasen a panagilikan tan saramay baka.
25: Insan nanggaway altar a para Katawan tan angisaklang na saray bagat a popoolan tan saray bagat a para kareenan. Inebatan na Katawan so pikakasi to, kanyan tinmonda so salot ed Israel.