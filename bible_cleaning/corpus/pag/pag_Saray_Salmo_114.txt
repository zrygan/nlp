1: Nen tinaynan na saray totood Israel so Egipto,
: nen tinaynan na saray kabyangay boleg nen Jacob iman a dalin a kayaryan na arum a totoo,
2: nagmaliw a masanton totoo na Katawan so Juda,
: tan nagmaliw a kayaryan to so Israelita.
3: Ninmengneng so Dayat ya Ambalanga, et binmatik;
: tinmondan onagos so Ilog na Jordan.
4: Linmulukson singa kanding iray kapalandeyan;
: kinmokogtut a singa kordiro iray kapokdulan.
5: O Dayat, antoy agawa, et binmatik ka?
: Tan sika, Jordan, akin et tinmonda kan onagos?
6: Kapalandeyan, akin et linmulukso kayon singa kanding?
: Kapokdulan, akin et kinmokogtut kayon singa kordiro?
7: Giwgiw ka, O sankamundoan, diad isabiy Katawan,
: diad arap na Dios nen Jacob,
8: say Dios a gagawaen ton danum iray baton dampay,
: tan managos a sobul iray baton kalipkip.