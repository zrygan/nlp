1: Ginetma nen Solomon so mangipaalagey na timplo a pangigalangan na saray totoo ed Katawan tan ginetma to met so mangipaalagey na palasion panayaman to.
2: Pitomplon libon lalaki so impasen ton manolur na saray nakaukolan ed pamaalagey, tan walomplon libon lalaki so impasen ton mantabas na bato. Talon libo tan anem a lasus a lalaki iray makaoley a mangasikasod kimey.
3: Impaikuanen Solomon ed kinen Ari Hiram na Tiro: Lakoan mo ak met na tablan sidro a singa samay impangilakom ed amak ya Ari David nen amaalagey na palasio ra.
4: Mamapaalagey ak na timplo tan dia kami mangigalang ed sikato diad pampool mi na insinson agawa rad ambalbalingit iran rikado; dia kami met mangisaklang ya andi-tonda na bagat a tinapay, tan dia met so pangisaklangan mi na saray bagat a popoolan kapag kabwasan tan labi, no Agew na Panagpainawa, no Pistay Balon Bulan, tan no arum iran masanton agew a pamagalang ed Katawan a Dios mi. Ingganggan to ya ed saray Israelita a gawaen dan ando lan ando.
5: Baleg a timplo so ipapaalagey ko, lapud matalonggaring so Dios nen saray arum a diriyos.
6: Balet say katwaan to anggapoy makapangipaalagey na timplon para Dios, lapud ag nakarga na anggan say intiron kabaleg na tawen so Dios mi. Kanyan panon so pakapangipaalagey ko na timplon para sikato? Say nayarian kon ipaalagey labat et say sakey a pasen a pampoolan na insinso ed Dios.
7: Mangibaki ka pa dia sirin na sakey a lakin marunong a mantatak tan mankimey ed balituk, pilak, gansa, tan balatyang, tan marunong met a manggaway asul, purpura, tan ambalangan abel. Mankimey a kaiba to ray marunong a kumikimey a taga Juda tan Jerusalem a pinili ra nen saman nen amak a David.
8: Amtak a marunong a mambatang na kiew iray totoom, kanyan paiyakaran mo ak pa dia na saray troson sidro, saleng, tan sandalo na Libano. Sipaparaan ak a mangibaki na totook ya ontulong ed sikara
9: ed pangiparaan na amayamay a tabla, lapud balbaleg tan nidoma-domay dakep a timplo so ipaalagey ko.
10: Mangiter ak na pantagano da ray kumikimey mo. Ipaiyakaran ta ka na sanlasus libon sakon ya arina, sanlasus libon sakon sibada, sanlasus tan apat a lasus tan labinduan libon litro ya alak tan apat a lasus tan labinduan libon litro ya larak na oliba.
11: Saya so insulat nen Ari Hiram na Tiro ed kinen Solomon a pinagkaebat to: Lapud inaro na Katawan iray totoo to, impagmaliw to kan ari ra.
12: Nadayew komun so Katawan a Dios na Israel, say Manamalsa ed tawen tan dalin! Initdan toy Ari David na sakey a makabat ya anak a lakin maung so pakatalus to tan marunong ed amin a bengatla. Et natan mangipaalagey na timplon para Katawan tan palasion panayaman to.
13: Ibakik ed sikay sakey a makabat tan marunong a kumikimey a manngaran na Huram.
14: Kabyangan na tribu nen Dan so ina to, tan taga Tiro so ama to. Marunong a mankimey ed balituk, pilak, gansa, balatyang, bato, tan tabla. Nayarian toy mankimey ed asul, purpura, tan ambalangan abel, a pati linen. Nayarian ton gawaen ya amiy panagtatak tan natombuk toy antokaman a paitatak ed sikato. Pankimey mo a kaiba to ray marunong a kumikimey mo tan saray impankikimey nen amam ya Ari David.
15: Ipaiyakar mo diad sikami iray insipan mon trigo, sibada, alak, tan larak na oliba.
16: Mamatang kamid saray palandey na Libano na amin a naukolan mon sidro. Kayari to singeren mi ran singa lamo, insan mi ra iyanur ed dayat ya anggad Jope. Akaoley kayo lan mangalad man ya iyakar ed Jerusalem.
17: Impabilang nen Ari Solomon iray amin a sangkaili a manaayam ed dalin na Israel, a singa samay impamilang nen ama to a David ed saray totood Israel. Wala ray sanlasus, limamplo tan talon libo tan anem a lasus a sangkaili a manaayam ed Israel.
18: Impasen nen Solomon ed sikara iray pitomplom libo a manolur na nakaukolan, tan walomplon libo so impasen ton mantabas na bato ed kapalandeyan. Talon libo tan anem a lasus so impasen ton mangasikaso ed kimey.