1: Panaralen na makabat a manoley iray totoo to, tan maokoksuy so oley to.
2: Amin da ray opisyal tan amin da ray ombaley et magmaliw a singa manoley da.
3: Deralen na arin anggapoy aral iray totoo to, balet ombiskeg so oley no makabat iray manoley to.
4: Aasikasoen na Katawan so oley ed mundo tan mangyaakar na dugan toon manoley ed dugan panaon.
5: Walad saray lima na Katawan so aligwas na satan a too. Say Katawan so panlalapwan na galang a niiiter ed siopaman ya opisyal.
6: Ag ka mamapasnuk ed siopaman lapud balang melag a bengatlan makapoy a gagawaen to. Ag mo gagawaey bengatla lapud asakitan so liknaan mo.
7: Kabosul na Katawan tan too so panagpaatagey tan ag inkatonung.
8: Makapangyepas ed pakayari na saray bansa so ag inkatonung, panagpaatagey, tan kayamanan, insan napaatagey iray arum a bansa ya onsalat ed sikara.
9: Dabuk tan dapul itayo labat; antoy nipasirayew tayo? Naboboluk so laman tayo anggan mabilay itayo ni.
10: Pakagogoloay olo na doktor so mabayag a sakit. Nayarin mabilay natan so anggan ari, balet nabwas inatey la.
11: No inatey lay too, saray kayaryan to labat et saray bigis, apangat, tan saray alumbayar.
12: Onggapo so panagpaatagey no ikaindan la na sakey a too so Katawan a manamalsa to.
13: Say panagpaatagey et singa sobul a mangipapatoro na kasalanan, tan siopamay mansiansia ed saya et napano na kaogsan. Sikato yay makasengeg a mapalaloy impanusa na Katawan ed saray pigaran totoo tan sigput to ran pinapatey.
14: Ineekal na Katawan ed pakayari iray arari tan insasalat tod sikaray totoon lalon mapaabeba.
15: Binabagut na Katawan iray bansa tan insasalat tod sikaray lalon mapaabeba.
16: Tinatalo na Katawan iray impirio tan sigput ton dinederal iray dalin da.
17: Sigput ton dinederal iray arum, kanyan ag la ran balut nanunotan.
18: Ag balut ginetma na Manamalsa a magmaliw a mapaatagey tan maruksa iray totoo.
19: Siopay toon manepeg a mangawat na kagalangan? Saray katoowan, lapud tatakotan na saray totoo so Katawan. Siopay aliwan manepeg a mangawat na kagalangan? Saray katoowan, lapud susumlangen na saray totoo iray ganggan na Katawan.
20: Nepeg a pagalangan na saray ontotombuk ed sikato so pangulo, tan papagalangan na Katawan iray walay takot ed sikato.
22: Saray totoon mayaman, saray bantug, tan saray mairap-bilay et ipapasirayew day itatakot dad Katawan.
23: Aliwan duga so pangipolisay na kagalangan ed sakey toon mairap so bilay to, balet ta maotek, tan aliwan duga so pangiter na kagalangan ed toon makasalanan.
24: Napagalangan iray totoon bibirbiren, saray manoley, tan saray huis, balet anggapod sikaray matalona nen say toon tatakotan toy Katawan.
25: Nawalaan na saray bolus ya ombaley a manlingkur ed sikato so sakey ya aripen a makabat; tan no makalakal ira ag ira onsumlang.
26: No gawaen moy kimey mo, ag mo ipapanta so karunongan mo, tan ag ka mampapanta no wala kad gunigon.
27: Maung ni so mankimey tan walaan ka na masoluk nen say nakaukolan mo, nen say manliber-liber kan mampapasirayew balet narasan ka.
28: Anak, pansiansiam a pagalangan so inkasika, balet mansiansia kan mapaabeba. Pablim so sikan dili onung na tuan kablian mo.
29: Anggapoy nibaraan na sakey a toon leglemewen toy sikaton dili. Anggapoy toon pagalangan toy toon anggapoy panamagalang tod sikaton dili.
30: Napagalangan iray totoon mairap so bilay lapud makalakal ira, tan napagalangan iray mayaman a totoo lapud mayaman ira.
31: No napagalangan so too legan a mairap so bilay to, nunot mo so ontan lan pakagalangan to no onyaman! No nabalaw so sakey a too legan ton mayaman, nunot mo so ontan lan pakabalaw to no magmaliw a mairap so bilay to!