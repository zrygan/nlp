1: Nen sinmabi rad biek na dayat, sinmamar irad dalin da ray Geraseno.
2: Kaepas nen Jesus ed baloto, inabet a tampol na sakey a lakin nanlapud saray inongib a lobuk. Inaponay ispiritun maoges yan laki,
3: tan manaayam ed saray inongib a lobuk. Anggapoy makarel ed sikato,
4: ta amimpiga-piga da lan binalur iray lima tan saray sali to, balet kapag baluren da sarasarag ton pulpultoten so golung-golung tan pangpangen iray balatyang ed saray sali to. Diad kinabiskeg to anggapoy toon makapangipuger ed sikato.
5: Labi tan agew so panaakar-akar ton maneeyag-eyag ed saray lobuk tan diad nipokpokdul iran pasen. Susugat-sugaten to ni na bato so laman ton dili.
6: Arawi niy kawalaan to, anengneng to lay Jesus. Mambabtik a dinmago tan nantalimukor ed arap nen Jesus,
7: insan to iningaingal, Jesus, Anak na Sankatageyan a Dios, antoy pibabalim ed siak? Diad ngaray Dios, ipangasim ta ag mo ak papairapen!
8: Imbaga to ya lapud inkuanen Jesus ed sikato, Maoges ya ispiritu, ekal kad sayan too!
9: Tinepet nen Jesus, Antoy ngaran mo?
: Say ngaran ko Amayamay, ta dakel kami, inkuanto.
10: Insan akikasid kinen Jesus ya ag to komun paalisen ed saman a pasen ira may ispiritun maoges.
11: Diad asingger diman, wala ray amayamay a baboy a manaalibok ed gilig na palandey.
12: Saramay ispiritu akikasi rad kinen Jesus. Inkuanda, Ibaki mo kamin onloob ed saramay baboy.
13: Inabuloyan to ra, kanyan pinmaway ira may ispiritun maoges ed samay laki tan linmoob irad saramay baboy. Amin da ra may baboysakey a duan liboy bilang dabinmatik irad pandel, naplag irad dayat tan nalner ira.
14: Binmabatik ira may mankokomponi na saray baboy tan imbabalita rad baley tan diad saray bario so agawa. Kanyan dinmadago ray totoo, ta nengnengen da no antoy agawa.
15: Kaasingger dad kinen Jesus, anengneng da may lakin inaponan nen saman na saray dimonyo. Wadman a manyodyorung, akakawes la, tan duga lay kalakal to. Diad impakanengneng da, ataktakot ira.
16: Saramay akaimaton tinongtong dad saray dinmadagon totoo no antoy agawad samay lakin inaponan na saray dimonyo, tan no antoy agawad saramay baboy.
17: Kanyan kinerew dad kinen Jesus ya ontaynan lad lugar da.
18: Nen onlologan lay Jesus ed baloto, samay toon inaponan na saray dimonyo kinerew ton mila,
19: balet ag inabuloyan nen Jesus. Inkuanto ingen, Sempet ka lad abung, tan ibagam ed pamilyam tan saray kakanayon mo ray amin a ginaway Katawan ed sika lapud panangasi to.
20: Sinmempet la may too tan imbabaga tod Decapolis ya amin iray ginawa nen Jesus ed sikato; tan mankelaw iray amin ya akadngel.
21: Binmaliw lamet si Jesus ed biek na dayat, tan amayamay iray totoon dinmadagod sikato.
22: Wala met so dinmagon sakey a toon manngaray Jairo, sakey ya opisyal na sinagogad man. Kasabi to, dinmakmomod arap nen Jesus
23: tan akikasi, Ompapatey so anak kon manmarmarikit. Mila ka kari, ta itapew mo labat so limam ed sikato, et onabig tao mambilay!
24: Akilan tuay Jesus ed sikato. Dakerakel met iray totoon tinmombuk tan nantotolakan iran onsingger ed kinen Jesus.
25: Walay sakey a biin labinduay taon lan maniirap lapud alablabas a pandadala to.
26: Amayamay lay nampapatambalan ton doktor tan agastos to lan amin so kuarta to, balet ag onaabig no ag ingen lalon onloloor so sakit to.
27: Nadngelan toy ibabaga ray totoo nipaakar ed kinen Jesus, kanyan akiletletan ya anggad impakaasingger to. Diniwit toy kawes nen Jesus,
28: ta kuantod sikaton dili, No nadiwit ko labat so kawes nen Jesus, onabig ak la.
29: Tinmondan tampol so pandadala to, tan alikas tod laman to ya inmabig la.
30: Diad saman met a bekta, alikna nen Jesus a walay pakayarin pinmaway ed sikato, kanyan inarap to ray walad nibeneg to tan inkuanto, Siopay aniwit ed siak?
31: Inmebat iray disipulo to, Anta sankanengneng mon deresdesen kay dakerakel a totoo, tepeten mo no siopay aniwit ed sika?
32: Intuloy nen Jesus so pannenengneng tod kaliber-liber to, diad panaanap to no siopay nanggawa.
33: Samay bii amta toy agawa, kanyan manggiwgiw ed takot to. Dinmagon nantalimukor ed arap nen Jesus, tan impatwa ton amin so agawa ed sikato.
34: Inkuanen Jesus, Anak ko, say pananisiam so amaabig ed sika. Onla kan mareen lay kalakal mo, tan ag la ompawil so sakit mo.
35: Mansasalita niy Jesus nen pigaran totooy sinmabi a nanlapud abung nen Jairo. Inatey lay anak mo, kuanda, akin et aabalaen mo niy Maistro?
36: Balet ag inimano nen Jesus so imbaga ra. Inkuan to ingen ed kinen Jairo, Ag ka natatakot; pabiskeg moy linawam.
37: Anggapoy inabuloyan nen Jesus a milad sikato no ag si Pedro tan saray sanagin Santiago tan Juan labat.
38: Nen sinmabi rad abung nen Jairo, anengneng nen Jesus a magolo-golo ray totoo. Wala ray mannangnangis tan manogogaog.
39: Linmoob ed abung tan inkuantod saray totoo, Akin et magologolo kayo? Akin et mannangnangis kayo? Ag inatey so ogaw; nanaogip labat!
40: Inelek-elekan da labat si Jesus. Pinapaway to ran amin, likud ed saray ateng na ogaw tan saramay taloran disipulo, insan linma rad kuarton kawalaay ogaw.
41: Binembenan tod lima tan inkuanto, Talitha, koum, a say labay ton ibaga, Ining, ibabagak ed sika, bangon ka!
42: Binmangon a tampol imay ogaw, a mantaoy labindua, tan nanakar. Ontan lay pankelaw dan amin.
43: Impurpurek nen Jesus ya anggapoy pangibagaan dan balut na sayan agawa. Insan kuanto, Itdan yoy kanen to.