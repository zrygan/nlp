1: Kanyan sinumpal na Katawan so impanaktakot tod sikami tan saray huis mi, saray arari mi, saray manoley mi, tan saray totood Israel tan Juda.
2: Anggapo lay arum a pasen ed mundo ya akagawaan na saray bengatlan agawad Jerusalem nen sinumpal na Katawan iray taktakot a nisulat ed Ganggan nen Moises.
3: Diad mapalalon irap, asabi-sabin kinan miy anggan say laman na saray anak min lalaki tan bibii.
4: Inkaykayat na Katawan iray totoo mi, impalima to kamid pakayari da ray amin a bansad kaliber-liber mi, tan nantaruk na panagpabanday tan panagpasnuk so impakanengneng dad sikami.
5: Nankasalanan kamid Katawan a Dios mi tan ag mi inonur. Kanyan adakep so bansa mi, anta analo kami komun.
6: Matonung lawas so Katawan a Dios mi, balet dedetdetan kami ni tan saray lalaki mi na panagkasalanan mi.
7: Anggaman a dinusa kami na Katawan onung na impanaktakot tod sikami,
8: ag kami ni sinmingger ed sikato tan nampikasi ya ikaindan iray maoges a kanunotan mi.
910: Ag mi inonur so Katawan tan ag kami nambilay onung ed saray matonung a ganggan to, kanyan inyakar tod sikami ya amin iray dusan imparaan tod sikami.
11: Sika, O Katawan, so Dios na Israel ya angipaway ed saray totoo ed Egipto a katekep na baleg a pakayari tan saray tanda, milagro, tan pakelaw. Impanengneng moy makapanyarin biskeg mo tan akagamur kay mapagalang ya inkabantug, a nabibirbir ni ya anggad natan.
12: O Katawan a Dios mi, nankasalanan kami; aliwa kamin matoor; sinumlang mi ray amin a ganggan mo.
13: Balet ag mo kami pa la pamapasnukan. Dagdaiset lad sikamiy atilak, diad saray bansan angikaykayatan mod sikami.
14: Dengel mo pay kerew mid sayan pikakasi, Katawan, tan iyagel mo kami pa, pian napagalangan ka. Iyabuloy mo pan pakaliketan kami na saray angibantak ed sikami ed arum iran bansa.
15: Diad ontan, naamtaan na intiron mundo a sikay Katawan a Dios mi tan pinilim so bansan Israel a dilin totoom.
16: O Katawan, osdung ka pan manlapud tawen, ta nengneng moy pangaskasiyan a kipapasen mi. Dengel mo pay pikakasi mi.
17: Lokasan mo pa ray matam tan nengneng mo kami. Saray totoon walad pasen a panaayaman da ray inaatey, ya anggapo lay ingas a nakdaan ed laman da, et ag la ra makapangidayew ed sika odino makapangibawag na ontan lan inkatonung mo.
18: Saray mabilay labat so makapangidayew ed sika, O Katawan, tan makabirbir na inkatonung mo, anggaman a mapalaloy paniirap da, abokut tan makapkapoy ira, narasan tan onkokorarap so pakanengneng da.
19: O Katawan a Dios mi, onkekerew kamid sikay panangasi, balet aliwan lapud antokaman ed saray kamaungan a ginagawa na saray lalaki mi tan saray arari mi.
20: Pinadapom so pasnuk tan sanuk mod sikami, onung na impanaktakot mod sikami nen imbalikas ed sikami na saray propita so salitam tan kuanda,
21: Bokut kayo tan panlingkuran yoy ari na Babilonia, et makapansiansia kayod dalin ya inter kod saray lalaki yo.
22: Balet no ag yo onuren so ganggan kon panlingkuran yo,
23: pansamputen koy balang tanul na liket tan silibrasion ed saray baley na Juda tan Jerusalem. Ag met la narengel so anggan saray tanul na likeliket na saray bansal. Magmaliw a begtebegtew so intiron dalin tan anggapo lay totoon manayam diman!
24: Balet ag mi inonur so ganggan mon manlingkur kamid ari na Babilonia, kanyan ginawam so impanaktakot mo nen nansalita ka diad panamegley na saray aripen mon propita, nen imbagam a saray pokel na saray arari mi tan saray lalaki mi et naalad saray lobuk da tan nitaytayak ira.
25: Natan wadya ran kitongilang ed petang na agew tan betel na labi. Inaatey irad sulit na kairapan ya inter na eras, bakal, tan sakit.
26: Tan lapud kasalanan na saray totood Israel tan Juda, impagmaliw mon aderal-deral so Timplom, a kipapasen to ni ya anggad natan.
27: Balet, Katawan, maanos kad sikami tan impanengneng mod sikami so baleg a panangasim,
28: onung na insipan mo diad panamegley na aripen mon Moises diad samay agew ya ingganggan mon isulat toy Ganggan mo a sankanengneng na saray Israelita.
29: Inkuanmo, No ag yo ak onuren, magmaliw kayon dagdaiset ed saray bansan pangikayatan kod sikayo.
30: Amtak ya ag yo ak onuren, lapud anawet so olo yon totoo. Balet no nibantak kayod sananey a dalin, onkalakal kayo.
31: Nabirbir yod satan a siak so Katawan a Dios yo, tan itdan ta kayoy pilalek a makaamta tan isip ya ikana yon ontalus.
32: Igalang tan nanunotan yo ak diad dalin a kibantakan yo.
33: Ekalen yoy inkaawet na olo yo tan say inkaoges yo, ta nanunotan yoy agawa ed saray lalaki yo nen nankasalanan irad Katawan.
34: Insan ta kayo ipawil ed dalin a sinambaan kon iter ed saray lalaki yo, diad kindi Abraham, Isaac, tan Jacob, tan nakayaryan yo lamet. Padakelen koy bilang yo tan ag kayo lan balut naparaiset.
35: Manggawa ak na andi-anggaan a paknaan ed sikayo; siak so magmaliw a Dios yo tan sikayo ray totook. Ag ta kayo lan balut ekalen, sikayon totood Israel, ed dalin ya inter kod sikayo.