1: Sumlang mo pa ray onsusumlang ed siak, O Katawan ,
: tan labanan mo ray onlalaban ed siak!
2: Alam pay samper tan say kawes mon para bakal,
: ta dago mo ak ya iyagel.
3: Iyayag mo pay pikam tan say wasay mo ed saray mangoosil ed siak.
: Isipan mo pan ilaban ak.
4: Natalo tan napelag komun ed kababaingan
: iray malabay a mamatey ed siak!
: Napapoliktar tan nagewgew komun
: iray mankokomplut sumpad siak!
5: Magmaliw ira komun a singa taep ya itiktikyab na dagem,
: na oosilan iray anghil na Katawan !
6: Ambilonget tan andanglel komuy dalan da,
: no kakabilen iray anghil na Katawan !
7: Anggan anggapoy makasengeg, pinatitan da ak
: tan angotkot iray aralem ya abut a pangerel dad siak.
8: Balet naderal iran ag da amta;
: naerel irad dilin patit da
: tan ompatey ira.
9: Kanyan manggayaga ak lapud Katawan ;
: manliket ak lapud inlaban to ak.
10: Diad intiron pusok ibagak ed Katawan ,
: Anggapoy miparad sika,
: Iyaagel mo ray makapoy ed saray mabiskeg,
: saray mairap-bilay ed saray managpairap.
11: Saray totoon maoges mantatasi ra sumpad siak,
: tan iyaakusa rad siak iray kasalanan ya ag kon balut ginawa.
12: Maoges so ibabales dad maung a ginawak,
: et ontan lay paneermen ko.
13: Balet nen mansasakit ira nanermen ak;
: pinairap koy siak a dili diad ag ko impangan,
: tan nandakmomo ak a nampikasi,
14: a singa panangipikasik ed sakey a kaaro o agi.
: Akatewek ak a nanaakar-akar lapud ermen,
: a singa ak anak a paneermenan toy ina to.
15: Balet nen maniirap ak, makaliliket ira
: tan niliktub da ak a ludlureyen;
: kinabil ak na saray totoon ag ko kabat tan ag da ak tinondaan a pinairap.
16: Panngilngiletan da ak lapud pamobosul da;
: singa ra totoon mambabalaw ed lopuy.
17: Katawan , kapigan ka ontondan mamambantay labat?
: Iyagel mo ak pad saray panagdogpa ra;
: iyagel mo pay bilay ko ed sarayan lion!
18: Insan pisalamatan ta kad tipon da ray totoom;
: idayew ta kad arap dan amin.
19: Ag mo iyaabuloy a saray kalaban ko, saraman a matitila,
: et elek-elekan day inkatalok;
: Ag mo pa met iyaabuloy a saray mamobosul ed siak ya anggapoy makasengeg
: et ludlureyen day impanermen ko.
20: Ag ira mansasalitan singa saray kakaaro;
: ingen manggagawa ray nandoroman tila nipaakar ed totoon maarod kareenan.
21: Aakusaen da ak tan iyeeyag da,
: Anengneng miy ginawam!
22: Balet sika, Katawan , anengneng mo yan agawa.
: Kanyan ag ka komun marereen labat, O Katawan;
: ag mo ak pa aarawian!
23: Liing ka pa, O Katawan, ta iyagel mo ak;
: bangun ka pa, Dios ko, ta italindeg moy katonungan ko.
24: Katawan a Dios ko, matonung ka, kanyan ibawag mon anggapoy kasalanan ko;
: ag mo iyaabuloy pa ya elek-elekan ak na saray kalaban ko.
25: Ag mo pa iyaabuloy a nibaga rad sikaran dili,
: Satan imay labay min nagawa!
: Tinalo min siansia!
26: Saray elek-elekan day paniirap ko
: et sigput ira komun a natalo tan nagewgew;
: saray mambalegbalegan nen say siak
: et napaabeba ra tan napelag ira komun ed kababaingan.
27: Saray mampipilalek a napaneknekan ya anggapoy kasalanan ko
: et oneyag ira komun ed liket tan ikuandan naynay,
: Matalonggaring so Katawan !
: Maliket ed inyaligwas na aripen to.
28: Diad satan ibawag koy inkatonung mo,
: tan idayew ta ka lawas ya inagew-agew.