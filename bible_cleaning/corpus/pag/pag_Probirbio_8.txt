1: Dengel kayo! Mankokolyaot so kakabatan.
: Mambabando so pakatalus pian narengel yo.
2: Manalalagey ed toktok na kapokdulan ed abay na dalan
: tan diad nansasalipongpongan na dalan.
3: Diad lolooban na siudad,
: diad abay da ray puirta maksil ya ontatawag
4: Onaapireng ak ed sikayon katoowan;
: tatawagen koy balang too ed sankamundoan.
5: Sikayon inoogaw niy kalakal, magmaliw ki lan makatalus;
: sikayon makulang-kulang, mankalakal kayo la.
6: Dengel yo ray makabaliksan a salitak;
: dugan amin iray ibabagak.
7: Tua ray sasalitaen ko;
: kabosul ko ray tila.
8: Kaptekan ya amin so ibabalikas ko;
: anggapoy tila odino makapalingo.
9: Malinew iran amin ed toon walay pakatalus;
: mabatar iran amin ed toon amayamay so amta to.
10: Pilim so bilin ko, aliwan say pilak;
: pilim so pakatalus, aliwan say sankapuroan a balituk.
11: Siak so Kakabatan, mabli ak ni nen saray alahas;
: anggapoy bengatlan pampipilalekan mo a makapipara ed siak.
12: Siak so Kakabatan, walad siak so pakatalus;
: walad siak so pakaamta tan maptek a pananintinsia.
13: Say pangigalang ed Katawan kabaliksan toy iyarawid kaogsan;
: kabosul koy panagpaatagey tan panaglastug,
: say maoges a kagagawa tan saray salitan tila.
14: Mamplaplano ak tan susumpalen ko ra.
: Walay pakatalus ko, tan mabiskeg ak.
15: Tutulongan kon manoley iray arari,
: tan manggawa na saray ganggan iray walad pakaoley.
16: Tutulongan kon manoley iray amin a pangulo diad tapew na dalin,
: saray prinsipi tan saray atatagey so betang da.
17: Inarok iray mangaarod siak;
: narumog ak na saray maseet a manaanap ed siak.
18: Wala ray kayamanan tan kagalangan ya iiter ko,
: aligwas tan say pampalabo.
19: Say nagunggona yod siak
: et maung ni nen say sankapuroan a balituk,
: maung ni ra nen say sankarakepan a pilak.
20: Pankukurangan koy dalan na katunongan;
: totombuken ko ray basbas na kaptekan;
21: iitdan koy kayamanan iray mangaarod siak,
: papanoen ko na saray kayamanan iray kaabungan da.
22: Siak so ononaonan pinalsa na Katawan ,
: say onaan ed saray kimey to nen saman a panaon.
23: Diad gapoy gapo agawa ak la,
: diad gapo, kasakbayan ya apalsa so mundo.
24: Nianak ak la kasakbayan a wala ray dayat,
: nen anggapo ni ray sobusobul.
25: Wala ak la kasakbayan a wala ray kapalandeyan,
: kasakbayan a nilirad pasen da iray kapokdulan,
26: kasakbayan a pinalsa na Dios so mundo tan saray kaalogan to,
: odino anggan say ononan sankaakup a dalin.
27: Wadman ak la nen inlira na Dios so tawen ed pasen to,
: nen impanat toy liwang ed tagey na dayat,
28: nen inyan tod tawen iray kaloreman,
: nen nilokasan to ray sobusobul ed dalem na dayat,
29: tan ingganggan to ray danum na dayat
: ya ag ira onlabsan ed imbaga ton panganggaan da.
: Wadman ak la nen saray pundasion na mundo et inletneg to ra.
30: Singa ak arkitikto a walad abay to nen saman,
: siak so inagew-agew a panlalapway liket to,
: malikeliket ak lawas ed arap to
31: maliket ak ed inkiwalak ed mundo
: tan magayaga ak a kaibak iray katoowan.
32: Dengel yo ak natan, sikayon tobun-balo.
: Manliket kayo no onuren yoy ibabagak.
33: Dengel yo ray bilin ed sikayo.
: Magmaliw kayon makabat; ag yo ya papaolyan.
34: Maliket so toon ondedengel ed siak
: say toon manaayam ya inagew-agew ed puirtak,
: a manaalagar ed lolooban na abung ko.
35: Say toon makalmod siak narurumog toy bilay,
: tan manliket so Katawan ed sikato.
36: Balet say toon ag makarumog ed siak, papasakitan toy sikaton dili;
: siopamay mamobosul ed siak inaro toy patey.