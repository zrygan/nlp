1: Say Katawan kuantod kinen Moises,
2: Diad ononan agew na ononan bulan iliram so Tuldan Ayamay Katawan .
3: Iyan mod loob to so Kaban na Sipanan a nankarga na Samploran Ganggan tan ibitin mo so kurtina ed arap to.
4: Iyan mod loob na Tulda so lamisaan tan yan mod tapew to iray kagawaan to. Iloob mo met so panangipatoonan na lamparaan tan iliram iray lamparaan.
5: Iliram ed arap na Kaban na Sipanan so altar a balituk a panagpoolan na insinso tan ibitin mod lolooban na Tulda so kurtina.
6: Iliram ed arap na Tulda so altar a panagpoolan na saray bagat.
7: Iliram ed nanleetan na Tulda tan altar so talyasi a panagorasan tan panom na danum.
8: Iliram so pinagkaalar to tan ibitin mod lolooban to so kurtina to.
9: Insan mo isaklang so Tulda tan amin a kagawaan to diad panamegley na panlanam na larak, et magmaliw a masanto.
10: Insan mo isaklang so altar tan amin a kagawaan to diad panamegley na panlanam na larak, et magmaliw a sigput a masanto.
11: Onya met so pangisaklang mo ed talyasin panagorasan tan say ansagan to.
12: Iyakar mod lolooban na Tulda si Aaron tan saray lalakin anak to tan ames mo ra onung ed ganggan.
13: Solungan mo si Aaron na kawes na pari, lanaan mo na larak na oliba tan isaklang mo, pian makapanlingkur a sakey a pari ed siak.
14: Alam iray anak to tan isolung mod sikara so kawes ya antikey so taklay.
15: Insan mo ra lanaan na larak na oliba a singa impanlanam ed ama ra, pian makapanlingkur iran papari ed siak. Sayan panlanam ed sikara gawaen to ran papari ed amin a panaon ya onsabi.
16: Ginawa nen Moises iray amin a bengatla, onung na ingganggan na Katawan ed sikato.
17: Kanyan diad ononan agew na ononan bulan na kumadwan taon kayari na intaynan da manlapud Egipto, nilira so Tuldan Ayamay Katawan .
18: Inlira nen Moises iray dapan na Tulda, saray tabla to, impeket to ray balewet to, tan impaalagey to ray lusek to.
19: Inlaknab tod tapew na Tulda so sakbung tan tinapewan to na sananey a sakbung, onung na ingganggan na Katawan .
20: Insan to inala ra may duaran tapyak a bato tan inyan to rad dalem na Kaban na Sipanan. Insorub tod saray liken na Kaban iray tiken tan inlira tod tapew na Kaban imay sakub.
21: Insan to inyan ed dalem na Tulda imay Kaban tan imbitin to may sanib a kurtina. Diad onya sinaniban to may Kaban na Sipanan, onung na ingganggan na Katawan .
22: Diad paway na sanib a kurtina ed bandad baybay si Moises inyan tod dalem na Tulda imay lamisaan,
23: tan inyan tod tapew to iray tinapay ya imbagat ed Katawan , onung na ingganggan na Katawan .
24: Diad bandad abalaten a kasumbaliwan na lamisaan, inlira to so panangipatoonan na lamparaan,
25: tan diad arap na Katawan sinelselan to ra may lamparaan onung na ingganggan na Katawan .
26: Inyan tod dalem na Tulda diad arap na samay sanib a kurtina imay altar a balituk,
27: tan pinoolan to so ambalingit ya insinso, onung na ingganggan na Katawan .
28: Imbitin tod lolooban na Tulda imay kurtina,
29: tan diman ed arap na kurtina inlira to may altar a panagpoolan na saray bagat. Dimad tapew na altar insaklang toy bagat a popoolan tan say bagat a trigo, onung na ingganggan na Katawan .
30: Inyan tod nanleetan na Tulda tan altar imay talyasin panagorasan, insan to pinano na danum.
31: Si Moises, si Aaron tan saray lalakin anak to et nanooras na saray lima ra tan saray sali ra
32: kapag onloob irad Tulda odino onla rad altar, onung na ingganggan na Katawan .
33: Inlira nen Moises so pinagkaalar ed kaliber-liber na Tulda tan altar, insan imbitin tod lolooban na samay pinagkaalar so kurtina. Ontan sirin asumpal to iray amin a kimey.
34: Insan say lorem kinobutan to may Tuldan tan pinano na kagalangan na Katawan .
35: Lapud saya, si Moises ag makaloob ed dalem na Tulda.
36: Saray Israelita inyalis da labat so kampo ra kapag ontagey so lorem a manlapud samay Tulda.
37: Legan a manayam diman ed Tulda so lorem ag da inyalis so kampo ra.
38: Legan na impanaakar-akar da, anengneng da no agew so lorem ya akakobut ed Tuldan Ayamay Katawan tan anengneng da no labi so apoy a mandarlang ed tagey to.