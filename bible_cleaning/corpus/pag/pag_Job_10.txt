1: Onsasawa ak lan mambilay.
: Dengel kayo ed ibalikas kon ampait a riklamo.
2: Ag mo ak kari dudusaen, O Dios.
: Ibagam pad siak no antoy ipapakasalanan mod siak.
3: Manepeg kasin maruksa ka?
: Manepeg kasin balawen moy dilin pinalsam?
: Insan panliketan mo ray plano na saray maoges a totoo?
4: Singa kasi panangipasen mi so panangipasen mo ed saray bengatla?
5: Singa kasi katikey na bilay mi so katikey na bilay mo?
6: Akin sirin et aanapen moy amin a kasalanan ko tan sosokayan moy balang kaogsan ko?
7: Amtam ya anggapoy kasalanan ko,
: tan anggapoy makapangyagel ed siak ed sika.
8: Minoli ak na saray liman tan ginawa mo ak,
: et natan saratan nin limam so manederal ed siak.
9: Nunot mo a pinalsa mo ak ed pitek;
: pagmaliwen mo ak kasi a dabuk lamet?
10: Initdan moy pakayari so amak a mangilalak ed siak;
: pinabaleg mo ak ed eges nen inak.
11: Saray pokel tan saray olat so impanogyup mod laman ko;
: say laman tan say baog so impamalkut mod saray pokel ko.
12: Initdan mo ak na bilay tan ag mangoman a panangaro;
: lapud panangasikasom mabilay ak ni ya anggad natan.
13: Balet amtak la natan a nanlapud saman
: wala lay maamut a getmam a mamasakit ed siak.
14: Babantayan mo ak ta nengnengen mo no mankasalanan ak,
: pian walay makasengeg na ag mo pamirdonad siak.
15: No mankasalanan ak pangaskasiyay kipapasen ko,
: balet no manggawa ak na katunongan anggapoy nagunggonak,
: Nanairapan ak tan napno ak na kababaingan.
16: No siak so onaligwas osilan mo ak a pateyen a singa lion;
: manggagawa ka na anggan saray milagro a mamasakit ed siak.
17: Wala lawas so tasim sumpad siak;
: mampetang lan mampetang so olom ed siak;
: wala lawas so kairapan ya iiter mod siak.
18: O Dios, akin et inyabuloy mo nin nianak ak?
: Inatey ak la komun kasakbayan a walay akanengneng ed siak.
19: Nipompon ak la komun a tampol kapaway kod eges nen inak,
: pian singa ak ni lamlamang ag nambilay diad tapew na dalin.
20: Ag ta pigpigara lay nakdaan ya agew a pambilay ko?
: Pambukbukor mo ak la, pian naligliwa ak na daiset.
21: Magano lay itaynan ko tan ag ak lan balut ompawil;
: onla ak ed ambilonget tan maermen a dalin,
22: dalin a walay kabilongetan, tan gewgew,
: dalin ya anggan say liwawa et bilonget.