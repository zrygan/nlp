1: Sikara yay salitan inter na Dios ed kinen Isaias a lakin anak nen Amoz nipaakar ed Juda tan Jerusalem
2: Diad saray agew ya onsabi,
: say palandey a panalalageyan na Timplo
: so magmaliw a sankatageyan ed saray palandey
: tan ososdungan ton amin iray pokdul.
: Amayamay a bansa so onlan singa onaagos a danum ed sikato,
3: tan ikuan na saray totoo ra,
: Gali dia ta ontatdang itayod palandey na Katawan ,
: diad Timplo na Dios na Israel.
: Ibangat to itayo na saray labay ton pagawad sikatayo;
: mankurang itayod saray dalan sa pinili to.
: Ta manlalapud Jerusalem iray bangat na Katawan ;
: manlapud Sion mansasalitad saray totoo to.
4: Patondaen toy pankokolkol da ray matalonggaring a bansa.
: Gawaen dan lokuy iray ispada ra,
: tan palot iray pika ra.
: Ag la mambabakal iray bansa;
: ag la ran balut mamparaan a mibakal.
5: Sikayo ran kabyangay boleg nen Jacob, mankurang itayod liwawan iiter ed sikatayo na Katawan !
6: O Dios, inkaindan mo ray totoom, saray kabyangay boleg nen Jacob! Ginawam so onya lapud say bansa et napno na saray managaniton salamangkiro a taga ra Bokig tan taga ra Filistia. Aaligen na saray totoo so ogali da ray taga arum a bansa.
7: Napno na pilak tan balituk so dalin da, tan ag nabilang so kayamanan da. Napno na kabayo so dalin da, tan ag nabilang iray karwahi ra.
8: Napno na saray talintaoy diriyos so dalin da, tan igagalang da ray bengatlan ginawa na dilin lima ra.
9: Napaabeba tan napelag ed kababaingan so balang sakey ed sikara. Ag mo pa ra pipirdonaen, O Katawan !
10: Onamut irad saray ongib na kapokdulan odino diad saray abut ed dalem na dalin, pian napaliisan day pasnuk na Katawan , tan niamutan day pakayari tan say kagalangan to!
11: Onsabiy agew a mansamput so panagpaatagey na too tan naderal so panagpasirayew na amin a katoowan. Insan say Katawan labat so nitanduro ed satan.
12: Diad satan met ya agew say Katawan a Makapanyarin-amin et ipelag tod kababaingan ya amin iray totoon makapanyari, mapaatagey tan mapasirayew.
13: Deralen ton amin iray atatagey a kiew a sidro ed Libano tan amin a kiew a robli ed dalin na Basan.
14: Ipalanas to ray atagey a kapalandeyan tan saray kapokdulan,
15: tan amin ya atatagey a tori, tan say padir na balang tirinsira.
16: Ipalereg to ray anggan sankabalegan tan sankarakepan a bapor.
1718: Mansamput so panagpaatagey na too tan naderal so panagpasirayew na amin a katoowan. Naandipat a sigput iray talintaoy diriyos, tan nitanduro so Katawan labat diad satan ya agew.
19: Onamut iray totood saray ongib na kapokdulan odino diad saray abut ed dalem na dalin, pian napaliisan day pasnuk na Katawan tan niamutan day pakayari tan kagalangan to, no sikatoy onsabi a manyegyeg ed mundo.
20: No onsabiy tan ya agew ibantak na saray totoo iray pilak tan balituk a talintaoy diriyos a ginagawa ra, tan itilak da rad kawalaan da ray otut tan saray kolalaknit.
21: No onsabiy Katawan a yegyegen toy dalin, saray onamut ed saray abut tan diad saray ongib ed kapokdulan iray totoo, pian napaliisan day pasnuk to tan niamutan day pakayari tan kagalangan to.
22: Ag kayo la manmamatalek ed too ya ag mansiansian mambilay. Anto tay kakanaan to?