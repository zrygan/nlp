1: Say Katawan so silew tan kilalaban ko,
: kanyan anggapoy tatakotan ko.
: Say Katawan so mangyaagel ed siak ed antokaman a kaatapan;
: ag ak balut ontakot.
2: No dogpaan ak a pateyen na saray totoon maoges,
: natiror tan natumba ra.
3: Anggan liktuben ak na olup na saray sondalo, ag ak ontakot;
: anggan dogpaan ak na saray kalaban ko,
: manmatalek ak nin siansia ed Dios.
4: Saksakey so kinerew kod Katawan ;
: saksakey so pampipilalekan kon nagamuran
: say panayam kod abung na Katawan legay bilay ko,
: pian nanengneng kod may kaabigan to,
: tan nakerew ko so panangiwanwan to.
5: No panaoy kairapan salimbengan to ak;
: iyamut to ak ed Timplo to tan itapew to ak ed baton-dampay,
: pian ag ak nasigensigen.
6: Kanyan taloen ko ray kalaban kon walad kaliber-liber ko.
: Mangisaklang ak na saray bagat ed Timplo to a katekep na eyag na liket.
: Kantaan tan idayew ko so Katawan !
7: Dengel mo ak pa, Katawan , no ontawag ak ed sika!
: Kasian mo ak tan ebatan mo ak pa!
8: Nen kuanmo, Dago kayod siak,
: inmebat ak, Ondago ak ed sika, Katawan .
9: Ag mo ak pa iyaamutan!
: Ag mo ak pa pamapasnukan;
: ag mo ak pa ipopolisay.
: Sikay mananulong ko;
: ag mo ak pa tataynan, ag mo ak pa ikakaindan,
: O Dios a manangilaban ko!
10: Nayarin ikaindan ak na amak tan inak,
: balet say Katawan so mangasikasod siak.
11: Katawan , ibangat mo ak pad labay mon gawaen ko,
: tan itonton mo ak ed dalan ya anggapoy kaatapan,
: ta amayamay iray kalaban ko.
12: Ag mo pa iyaabuloy a napelag ak ed lima da ray kalaban ko,
: a manusumlang ed siak diad panamegley na panagtila tan panagtaktakot.
13: Manisia ak a nanengneng ko
: so kaabigay Katawan diad sayan bilay.
14: Manmatalek kad Katawan .
: Mampabiskeg ka, pakpel moy linawam.
: On, manmatalek kad Katawan .