1: Totood Jerusalem, batik kayod saray dalan yo!
: Nengneng kayod kaliber-liber! Nengneng yon dili!
: Sokimat yo ray tindaan!
: Makalmo kayo kasiy anggan sakey a toon
: manggagawa na katonungan,
: tan manaanap na kaptekan.
: No walay narumog yo, pirdonaen na Katawan so Jerusalem.
2: Anggaman a mansasamba kayod ngaran na Katawan ,
: ag yo lamlamang totooren iray salita yo.
3: Andi-duaruwan aanapen na Katawan so katooran.
: Binakbak to kayo, balet ag yo inkabilangan;
: kinabil to kayo, balet ag kayo nampasimbalo.
: Anawet so puso yo tan ag yo ikaindan iray kasalanan yo.
4: Insan ko ninunot, Sikara ya labat so mairap-bilay tan anggapoy amta.
: Makulang-kulang ira;
: ag da amta so linawa na Katawan ;
: ag da amta so ganggan na Dios da.
5: Onla ak ed saray totoon walad pakaoley
: tan misalita ak ed sikara.
: Andi-saew ya amta ra no anto so linawa na Dios da,
: amta ra so ganggan na Katawan .
: Balet amin da impolisay da so pakaoley na Katawan ;
: ag da labay so ontoluk ed sikato.
6: Lapud saya pateyen ira na saray lion a manlapud takel;
: bingbingkasen ira na saray asod katakelan a manlapud kalawakan;
: onloob ed saray baley da iray liopardo.
: Siopaman ed sikara so ompaway nabingbingkas ta amayamay lay kasalanan da,
: tan amimpiga-piga la ran inmaarawi ed Dios.
7: Tinepet na Katawan , Akin et pirdonaen ko ray kasalanan na saray totook?
: Inkaindan da ak
: tan angigalang ira ed saray tila-tilan diriyos.
: Pinakan ko ray totook ya anggad napsel ira,
: balet akikalugoran ira,
: tan akiamung irad saray marotak a bibii o lalaki.
8: Singa ra saray kabayon istalyon a maung so kapapakan da tan manariba ran mapalalo;
: balang sakey pilalek ton naakdulan so asawa na kaabay to.
9: Ag ko nepeg iran dusaen lapud sarayan amin a gagawaen da?
: Ag ko nepeg so ombales ed bansa a singa saya?
10: Ibakik iray kalaban ta batangen da ray kaubasan da,
: balet aliwan sigput so paneral dad sikara.
: Ibagak ed sikara ya ekalen da ray sanga-sanga,
: ta ag ko kayaryan ira man a sanga-sanga.
11: Sigput so ag panisiad siak na saray totood Israel tan Juda.
: Siak, say Katawan , so nansalita.
12: Imbori na saray Israelita so Katawan . Inkuanda, Anggapo lamlamang so gawaen to. Anggapoy kairapan ya onsabid sikatayo; ag itayo nadalan na bakal odino eras.
1314: Imbaga ra ya andi-kakanaan iray propita tan anggapoy papaibaga na Katawan ed sikara. Say Katawan a Dios a Makapanyarin-amin inkuantod siak, Jeremias, lapud imbaga da ra yan bengatla, gawaen kon singa apoy ed sangim iray salitak. Magmaliw a singa kiew ira yan totoo, tan poolan ira na apoy.
15: Totood Israel, mangibaki so Katawan na sakey a bansan manlapud arawin pasen tan dogpaan to kayo. Mabiskeg tan abayag lan bansa, tan ag yo amta so salita ray totoo to.
16: Mamatey ya andi-panangasi iray pumapana ra tan matalonggaring ya amin so sondalo ra.
17: Kanen da ray bungay tanaman yo tan saray tagano yo; pateyen da ray anak yon lalaki tan bibii. Kanen da ray karniro yo tan saray baka yo; deralen da ray kaubasan tan saray kaigosan yo. Deralen na saray sondalo ra iray panmamatalkan yon siudad ya aliber na padir.
18: Say Katawan kuanto, Anggaman ontan, diad saratan ya agew ag ko sigput a deralen iray totook.
19: No tepeten da no akin et ginawak ira yan amin a bengatla, ibagam ed sikara, Jeremias, a no kaonungay impangikaindan dad Katawan tan impanlingkur dad saray diriyos da ray arum a bansa, ontan met so panlingkur dad saray totoo na bansa ya ag da dalin.
20: Say Katawan kuanto, Ibagam ed saray kabyangay boleg nen Jacob, ibagam ed saray totood Juda
21: Dengel kayo, sikayon anggapoy kalakal tan anggapoy pakatalus a totoo. Walay kamataan yo, balet ag kayo makanengneng, walay kalayagan yo, balet ag kayo makadngel.
22: Siak so Katawan ; akin et ag yo ak takotan? Akin et ag kayo onggiwgiw ed arap ko? Impasen koy kabueran a ketegan na dayat, sakey a mansiansian ketegan ya ag to nalabsanan. Onsipwak iray daluyon to, balet ag to nalabsanan so kabueran; onungol iray daluyon to, balet ag to napalumbasan.
23: Balet sikayo ran totoo! Anawet so olo yo tan mananumpa kayo; imbeneg yo ak, insan yo ak tinaynan.
24: Ag yon balut ninunot a pagalangan ak, anggaman a siak so mangiiter na oran ed tiagew tan say oran ed nepnep tan siak so mangiiter a tinaon na panaon na panagani.
25: Balet lapud saray kasalanan yo, abalang yo ra yan maabig a bengatla.
26: Manaayam ed kawalaan da ray totook iray totoon maoges; mantatalaran iran singa totoon mangipapanat na iket a manerel na saray manok, balet inyan da ray patit da a manerel na totoo.
27: Singa sakey ya umaanop a papanoen toy kolungan to na saray manok, pinano da ray kaabungan da na saray asamsam. Sikato yay makasengeg a makapanyari tan mayaman ira,
28: no akin et matataba ra tan maung so kapapakan da. Anggapoy anggaay panaggawa ray kaogsan; ag da iiter so katonungan da ray olilan sigput odino ipapanengneng so kaptekan ed saray napapairap.
29: Balet siak, say Katawan , dusaen ko ra lapud saraya: ombawi ak ed sayan bansa.
30: Sakey a makapataktakot tan makapakebyew a bengatla so agawa ed sayan dalin
31: saray propita tilan amin so sasalitaen da; saray papari manooley ira diad panangiganggan na saray propita, et onya so labay da ray totook a nagawa. Balet antoy gawaen da no mangangga la yan amin?