1: Si Josue a lakin anak nen Nun et matalonggaring a sondalo tan sikatoy tinmombuk ed saray propita kayari nen Moises. Tinokuyan toy kabaliksan na ngaran to a sikatoy matalonggaring a manangyagel na saray totoon piniliy Katawan. Tinalo to ray kalaban a dinmogpad sikara, pian naala na Israel so dalin to.
2: Agaylay dakep a nengnengen nen inyatagey toy taklay to, insan to impangulo so indogpad saray siudad!
3: Anggapoy makalaban ed sikato; diad saray bakal na Katawan so akilabanan to.
4: Nanunotan yo no panoy impamatonda tod agew tan impagmaliw ton sanagew so duaran agew?
5: Nen tataktakotan na saray kalaban to ed amin a dapag, nampikasid Katawan a Sankatageyan, et naebatan so pikakasi to na makaderal a pakayariy oran na kristal.
6: Impelag na Katawan ed saray kalaban so oran na kristal, et pinapatey to rad dalan diad Bet-horon, pian nabirbir na saray bansa so ontan lan biskeg nen Josue, bangta sikatoy mibabakal a sakey a matoor a mananombuk na Katawan.
7: Legan a mabilay si Moises, matoor si Josue tan si Caleb a lakin anak nen Jefone. Ag ira inmabubon ed labay na amin a totoo, pinatonda da rad panririklamo ra tan ag da pisasalamat, tan impaliis da rad pankasalanan.
8: Diad saray anem a lasus a libon Israelita a binmeltang ed kalawakan, sarayan dua labat so nipaliis ed patey tan naabuloyan iran onloob ed mayaman tan mataban dalin a kayaryanen da.
9: Pinabiskeg na Katawan si Caleb, et nen masiken la, mabisbiskeg nin linma ed kapokdulan a bansa tan dinakep ton para sikato tan saray kabyangay boleg to.
10: Diad onya nanengneng na intiron Israel ya agaylay abig na ontombuk ed kinen Katawan.
11: Insan wala ray huis a balang sakey ed sikara et binmantug nen panaon to, tan ag iran balut nanlingkur ed saray diriyos, tan ag dan balut inkaindan so Katawan.
12: Napagalangan komuy pakanudnunotan ed sikara! Ombangon komun ed lobuk da ira yan totoon papagalangan tayo, tan nabilay ira ed saray kabyangay boleg da!
13: Inaro na Katawan si Samuel. Lapud sakey a propita na Katawan inletneg to so nanarian tan anoro na saray manoley ed saray totoo.
14: Sinintinsiaan to so bansa onung ed Ganggan na Katawan, et inyagel na Katawan so Israel.
15: Lapud matoor si Samuel, sikatoy abirbir a tuan propita. Lapud sikatoy sakey a managimano, nanmatalek ed sikato iray totoo lapud saray salita to.
16: Nen tataktakoten na saray kalaban to manlapud amin a dapag, tinmawag ed Katawan tan insaklang ton sakey a bagat ed sikato so sakey a malangwer a kordiro.
17: Insan kinmarul a nanlapud tawen so Katawan a katekep na makapanyarin ungol
18: tan pinapatey ton amin iray kalaban a manooley ed Filistia.
19: Nen ngalngali la ompatey si Samuel, sinambaan tod arap na Katawan tan say alanaan ya ari ya ag ton balut angala na kayaryan na siopaman, ya anggan sankaparis a sapatos, et anggapoy toon anumlang ed sikato.
20: Anggan kayari na impatey to, impropisiya tod Ari Saul no panoy ipatey to. Manlapud lobuk nansalita a sakey a propita, a pangekal tod kaogsan na saray totoo.