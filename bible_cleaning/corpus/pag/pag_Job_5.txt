1: Tawag ka, Job, ta nengneng mo no walay onebat ed sika.
: Walay siopaman ya anghil a nayarian mon piregan?
2: Inaambagel tan andi-kakanaan
: so alablabas a panggunigon tan pansakit na linawa.
3: Akanengneng ak na saray totoon makulang-kulang a maligen so panagbilay da,
: balet biglan insambak iray kaabungan da.
4: Ag makaarawid kaatapan iray anak da;
: diad korti anggapoy mangyagel ed sikara.
5: Kanen na totoon narasan iray bungay tanaman na toon makulang-kulang
: anggan saray trigon walad kasabitan
: tan panggonaetan na saray napgaan a totoo so kayamanan to.
6: Ag ontobod dalin so kaogsan,
: odino onsulming ed dalin so gunigon.
7: Ingen manlapud sikato met lamlamang so gunigon na too,
: a singa panlalapud apoy na saray talagsik.
8: No siak so sika, onsingger ak ed Dios
: tan sikatoy pangipiregan koy kipapasen ko.
9: Ag natalusan iray gagawaen ton makapakelaw a bengatla,
: tan andi-tonda iray gagawaen ton milagro.
10: Ipepelag tod dalin so oran
: a manalog ed kaalogan.
11: Say Dios so mangitanduro ed saray totoon mapaabeba
: tan diad saray maermen iter toy gayaga.
1213: Deralen to ray plano na saray totoon masilib,
: tan erelen tod kasiliban da iray totoon makabat,
: pian ag onaligwas so antokaman a gagawaen da;
14: anggan diad kagkaagwan
: karapkarap irad kabilongetan.
15: Balet say Dios iyaagel tod patey iray mairap-bilay;
: iyaagel tod panamairap na arum a totoo iray walad pankaukolan.
16: Iitdan toy ilalo iray mairap-bilay,
: tan ag to paeeselen iray totoon maoges.
17: Maliket so toon pepeteken na Dios!
: Ag mo liliknaen no dusaen to ka.
18: Beberberen na Dios iray sinusugat to;
: mamapasakit tan mamapaabig ed sika iray lima to.
19: Lawas iyagel to ka ed gunigon tan kaogsan;
20: no panaoy eras pansiansiaen to kan mabilay,
: tan no panaoy bakal ipaliis to kad patey.
21: Say Dios ipaliis to kad panamaoges na arum a totoo;
: iyagel to ka no onsabiy deral.
22: Elekan moy onsabin deral tan eras,
: tan ag mo takotan iray masesebeg ya ayayep.
23: Anggapoy bato so kaalogan a bakaen mo;
: ag kan balut dogpaan na saray masesebeg ya ayayep.
24: Insan ka manayam a walay kareenan diad dalem na tuldam;
: no nengnengen mo ray karnirom, arawi rad kaatapan.
25: Nawalaan ka na amayamay ya anak,
: a singa karakel na dika ed tapew na dalin.
26: Mambilay kay andokey,
: a singa trigon ontatakken ya anggad panagani.
27: Job, amta mi ya, ta abayag min inaral.
: Tua ya, kanyan panisiaan mo la, ta pankaabigan mo.