1: Nen mapalalo lan mayaman tan bantug si Ari Josafat na Juda, akapankaaro ra nen Ari Acab na Israel lapud impanasawa na saray duaran kabyangay pamilya ra.
2: Kayariy pigaran taon linmad Samaria si Josafat ta binisita toy Acab. Diad impamagalang nen Acab ed kinen Josafat, tan saray kakaiba to, amayamay a karniro tan baka so impapatey to ya impanangkaili to. Sinali nen Acab a tangguyoren si Josafat a mankasakey iran ondogpa ed Ramot-galaad.
3: Inkuantod kinen Josafat, Mila ka pad sikamin mibakal ed Ramot-galaad.
: Inmebat si Josafat, No akaparaan kayo la, akaparaan ak met la tan saray sondalok. Mikasakey kamid sikayon mibakal.
4: Insan inkuanto ni, Balet ipanon tayo ni ed Katawan .
5: Impantitipon sirin nen Acab iray propita, sakey ya apat a lasus ira, tan tinepet tod sikara, Laen kon dogpaan so Ramot-galaad odino andi?
: Dogpaan mo, ebat da. Panaloen ka na Dios.
6: Balet tinepet nen Josafat, Anggapo ta lay sananey a propita a diad panamegley to makapangipanon tayod Katawan ?
7: Inmebat si Acab, Wala niy sananey, si Micaya a lakin anak nen Imla. Balet kabosul ko, ta ag balut mampropropisiya na pankaabigan ko; pakaderalan kon amin.
: Ag mo nepeg ya ibaga tan! ebat nen Josafat.
8: Tinawag sirin nen Ari Acab so sakey ya opisyal, tan imbaga tod sikato ya awiten ton tampol si Micaya.
9: Saramay duaran ari akasolung ira na kawes da ray arari et akayorung irad saray trono ra diad samay pasen a panagilikan ya asingger ed puirta na Samaria. Mampropropisiyad arap da ira may amin a propita.
10: Nanggawa na saray saklur a balatyang so sakey ed saray propita a si Sedekias a lakin anak nen Canaana tan kuantod kinen Acab, Onyay inkuan na Katawan Diad panamegley na saraya, labanan yo ray Siriano, et sigput a taloen yo ra.
11: Nampapara so imbaga na amin da ra may propita. Inkuanda, Lakad Ramot-galaad et manalo ka. Panaloen ka na Katawan .
12: Legan to ya, samay opisyal a mangaawit ed kinen Micaya inkuantod sikato, Aligwas na ari so impropisiya na amin da ray arum a propita, kanyan onya met so ipropisiyam.
13: Balet inmebat si Micaya, Diad ngaran na mabilay a Katawan , say papaibaga na Dios so ibagak!
14: Nen pinmarontal ed arap nen Ari Acab si Micaya, tinepet na ari ed sikato, Micaya, dogpaan mi nen Ari Josafat so Ramot-galaad odino andi?
: Inmebat si Micaya, Laka yo, ta manalo kayo. Panaloen kayo na Katawan .
15: Balet inmebat si Acab, Mamimpigan ibagak ed sikan say katwaan labat so ibagam ed siak diad ngaray Katawan ?
16: Inmebat si Micaya, Anengneng kon ataytayak ed saray pokdul iray totood Israel, a singa ra karniron anggapoy pumapastol da. Insan inkuan na Katawan , Anggapoy pangulo da ra yan totoo; pasempet mo la ran walay kareenan.
17: Inkuanen Acab ed kinen Josafat, Imbagak ed sikan ag balut mampropropisiyay pankaabigan ko; pakaderalan kon amin!
18: Intuloy nen Micaya ya inkuan, Dengel yo natan so ibabagay Katawan ! Anengneng koy Katawan a manyodyorung ed trono tod tawen, tan manalalagey ed diking to iray amin ya anghil.
19: Tinepet na Katawan , Siopay mamalikdod kinen Acab, pian onlad Ramot-galaad tan diman napatey? Sananey so imbaga na saray arum ya anghil tan sananey met so imbaga na saray arum.
20: Kabebekta inmasingger so sakey ya ispiritu, nanalagey ed arap na Katawan tan kuanto, Siak so mamalikdo. Panon mon palikdoen? tepet na Katawan .
21: Inmebat imay ispiritu, Onla ak, ta pantilaen kon amin iray propita nen Acab. Inkuan na Katawan , Laka, ta palikdom si Acab. Nagaway pilalek mo.
22: Inkuanen Micaya ed kaonuran, Saya sirin so agawa. Impantila na Katawan ed sika ra yan propitam. Balet imbaga la na Katawan ed sika so kaogsan a nagawad sika!
23: Balet inasinggeran nen Sedekias si Micaya, tinampal to, tan kuanto, Kapigan ta inmekal ed siak so ispiritu na Katawan , insan akisalita ed sika?
24: Naamtaan mo no onla kan onamut ed kuarton walad beneg, ebat nen Micaya.
25: Insan ingganggan nen Acab so sakey ed saray opisyal to, Singkat moy Micaya, insan mo iyakar ed kinen Amon a gobirnador na siudad, tan kinen Prinsipi Joas.
26: Ibagam ed sikaran ipriso ra, tan pakanen da labat na tinapay tan itdan day danum ya anggad isabik ya anggapoy maoges ya agawad siak.
27: No ompawil kan anggapoy maoges ya agawa, inkuanen Micaya, ag nansalitad panamegley ko so Katawan ! Insan to inyarum ya inkuan, Tandaan yon amin imay imbagak!
28: Linman dinmogpad siudad na Ramot-galaad si Ari Acab na Israel tan si Ari Josafat na Juda.
29: Inkuanen Acab ed kinen Josafat, No onla itayon mibakal ag ak pabirbir, balet mansolung kay kawes na ari. Kanyan ag nampabirbir so ari na Israel nen linman mibakal.
30: Ingganggan na ari na Siria iray pangulo na saray sondalon akakarwahi ya anggapoy arum a dogpaan da no ag say ari na Israel.
31: Nen anengneng day Ari Josafat abaloan dan ari na Israel, kanyan dinogpaan da. Balet inmeyag si Josafat et inyagel na Katawan a Dios tan pinaarawi tod sikato ira may dinmogpa.
32: Nen saray pangulo da ray akakarwahi et abirbir da ya aliwan sikatoy ari na Israel, tinondaan dan inosilan.
33: Balet apalaranan ya apana na sakey a sondalon Siriano si Acab diad nanleetan na kawes ton para bakal. Ineyag tod kutsiroy karwahi to, Asugatan ak! Poliktar ka, ta onarawi ta lad bakalan.
34: Legan na pinasyan laban, nansiansian akasaral ed karwahi to si Ari Acab tan sankaarap to ray Siriano. Nen onseselek lay agew inatey.