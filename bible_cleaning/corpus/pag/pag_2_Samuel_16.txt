1: Nen akalabas na daiset si David ed toktok na pokdul, inabet nen Siba ya aripen nen Mefiboset, a wala ray kaiba ton duaran asno a napnoy beneg da na duan lasus a tinapay, sanlasus a monggol na pasas, sanlasus a monggol na kapamborbor a prutas, tan sakey a supot a katat a napnoy alak.
2: Tinepet nen Ari David, Antoy gawaen mod saratan ya amin?
: Inmebat si Siba, Saray asno luganan na pamilyay ari, saray tinapay tan saray prutas kanen na saray totoo, tan say alak inomen da no naksawan la rad kalawakan.
3: Kawalaan nen Mefiboset ya apo nen katawan mon Saul? tepet na ari ed sikato.
: Inmebat si Siba, Manaayam ed Jerusalem, ta sisiaen to ya ipawil natan na saray Israelita ed sikato so nanarian na laki ton si Saul.
4: Inkuan na ari ed kinen Siba, Kien mo lay amin a kayaryan nen Mefiboset.
: Siak so aripen mo, ebat nen Siba. Maabig lawas komun so linawam ed siak, Kagalang kon Ari!
5: Kasabi nen Ari David ed Bahurim, inabet na sakey ed saray kakanayon nen Saul, si Simei a lakin anak nen Gera. Nen onsasabi inaayew-ayew to si David.
6: Tinutupak toy bato si David tan saray opisyal to, anggaman ya akaliber ed kinen David iray totoo to tan saray managbantay to.
7: Insamba nen Simei tan kuanto, Taynan ka dia! Taynan ka dia! Managpatey na too! Kriminal!
8: Inalam so nanarian nen Saul, et natan dudusaen kay Katawan lapud impamatey mod amayamay a kabyangay pamilya nen Saul. Inter na Katawan so nanarian ed anak mon si Absalom, tan aderal ka la, sikan managpatey na too!
9: Si Abisai a lakin anak nen Sarvia kuantod kinen Ari, Akin et palpaolyan mon ayewen ka na satan ya aso? Abuloyan mo ak pan onla, ta potuten koy olo to!
10: Inkuan na ari ed sanagin si Abisai tan si Joab, Anggapoy pibabali yod saya. No aayewen to ak lapud imbagay Katawan ed sikato, siopay toon walay kanepegan a manepet no akin et gagawaen to?
11: Insan inkuanen David ed kinen Abisai tan saray amin ya opisyal to, No say dilin anak ko et labay to ak a pateyen, ag kasi nagkalalo ed satan a Benjaminita? Imbaga na Katawan a manayew; kanyan paolyan yon gawaen to.
12: Angangko imanoen na Katawan so pangaskasiyan a kipapasen ko, et itdan to ak na saray bindision ya onsalat ed sayan panaayew to.
13: Kanyan intuloy nen David tan saray totoo to so kurang da. Tinmombuk si Simei, tan diad gilig na pokdul so dinalan to; legan ton manaakar inaagew to ra tan tinutupak to ra na bato tan dabuk.
14: Naknaksawan si David tan saray totoo to nen asabi ra so Jordan, kanyan nampainawa rad man.
15: Linmoob ed Jerusalem si Absalom tan amin da ray Israelitan kakaiba to; kaiba ra met si Ahitofel.
16: Nen si Cusai ya Arkita tan kaaro nen David et nabet toy Absalom, ineyag to, Andokey komun so bilay na ari! Andokey komun so bilay na ari!
17: Tinepet nen Absalom ed sikato, Antoy agawad inkatoor mod kaarom a David? Akin et ag ka akilad sikato?
18: Inmebat si Cusai, Panoy pilak? Nepeg koy migampi ed toon pinili na Katawan , sarayan totoo tan amin ya Israelita. Mikasakey ak ed sika.
19: Sakey ni, siopay panlingkuran ko, no ag say anak na dilin katawan ko? Nanlingkur ak ed amam, ontan met a manlingkur ak natan ed sika.
20: Insan inmarap ed kinen Ahitofel si Absalom tan kuanto, Natan ta wadya itayo la, antoy isimbawam a gawaen tayo?
21: Inmebat si Ahitofel, Laka, ta akdulan mo ray bibiin inamung nen amam ya intilak to ran manasikasod palasio. Diad ontan, nakabatan na intiron Israel a bobosulen ka nen amam, tan napabiskeg so linawa da ray totoom.
22: Kanyan nanggawa ray tulda a para si Absalom diad toktok na palasio, tan diad pakanengneng na amin a totoo linmoob si Absalom tan akiakdul ed saray bibiin inamung nen ama to.
23: Diad saraman a panaon, amin a simbawa nen Ahitofel et nipapasen a singa dilin salita na Dios; tinotombuk ira nen David tan si Absalom.