1: Intuloy nen Eliu so nansalita
2: Mananos kay daiset ya ondengel
: ed salitaen kon papaibaga na Dios.
3: Malaknab so pakatalus ko; ikanak so kakabatan ko
: a mangipanengneng a matonung so Dios ya amalsa ed siak.
4: Anggapoy tila ya ibagak ed sika;
: makabat a too so sankanengneng mod arap mo.
5: Agaylay biskeg na Dios! Anggapoy babalawen to;
: anggapoy ag to natatalusan.
6: Ag to pansiasiansiaen a mabilay iray makasalanan,
: iiter tod saray mairap-bilay so katonungan da.
7: Iyaagel to ray matonung;
: panoleyen to ran singa saray arari,
: tan aabuloyan to ran napagalangan ed ando lan ando.
8: Balet no saray totoo et abalur iray golung-golung,
: tan maniirap ira lapud saray ginagawa ra,
9: ipapanengneng na Dios ed sikara iray kasalanan da
: tan say panagpaatagey da.
10: Ipaparengel tod sikara so pasakbay to,
: pian arawian day kaogsan.
11: No oonuren day Dios tan panlilingkuran da,
: mambilay irad kareenan tan aligwas
: legan na pambibilay da diad tapew na dalin.
12: Balet no andi, biglan ompatey ira,
: tan onla la rad kawalaan da ray inaatey.
13: Pasnuk lawas so walad puso na saray totoon anggapoy Dios da,
: tan anggan nadudusa ra, ag ira onkekerew na tulong.
14: Ompatey ira no kabisbiskegan da;
: mansumpal ed kababaingan so bilay da.
15: Balet say Dios ibabangat to ray totoo diad panamegley na kairapan
: tan ikakana toy kaermenan a mangilukas na kanunotan da.
16: Nen saman say Dios inagwat to ka ed gunigon,
: tan pinaligen toy bilay mo;
: abunton na kakanen so lamisaan mo.
17: Balet natan nadudusa ka onung ed kanepegan mo.
18: Manalwar ka ompan napalikdo ka na pasoksok,
: odino nibalang ka na kayamanan.
19: Andi-kakanaan lay ikerew moy tulong;
: ag ka la natan natulongan na biskeg mo.
20: Ag mo la pampipilalekay isabi na labi,
: say panaon ya ipatey na katoowan.
21: Manalwar ka ta ompan natanggoyur kad kaogsan;
: niiter ed sikay kairapan pian niarawi kad kaogsan.
22: Nudnunot mo so ontan lan kabaleg na pakayari na Dios;
: sikatoy sankamaungan ed amin da ray bumabangat.
23: Anggapoy makapangibaga no antoy gawaen na Dios,
: odino makaakusad sikaton nanggaway maoges.
24: Nadadayew lawas so Dios lapud gagawaen to;
: nepeg met a galangen mo.
25: Anengneng na amin a totoo so ginagawa to;
: balet nababantag ti ra labat.
26: Ag tayo natalusan a sigput so talonggaring na Dios
: odino nabilang iray taon to.
27: Say Dios so mamapasegep ed danum na dalin
: tan pagmamaliwen ton oran.
28: Papepelagen toy lorem pian onoran
: et naterteran iray amin a katoowan.
29: Anggapoy makapikabat no panoy panaakar na saray lorem,
: tan no panoy idadalagorug na karul ed tawen a panaayaman na Dios.
30: Pakirmaten to ed intiron tawen,
: balet siansian andeket so kaaraleman na dayat.
31: Onyay panamakan na Dios ed saray totoo
: tan say panangiter to na daakan a tagano.
32: Sisingkaten to so kirmat,
: tan igaganggan ton kenaen to so labay to.
33: Ipapaamta na karul so onsasabin bagyo,
: tan amta na saray baka ya onsasabi lay bagyo.