1: Inmebat si Job
2: On, nadngelan ko la ra tan nen saman.
: Balet panon a magmaliw a matonung so sakey a too ed arap na Dios?
3: Panoy pakapisangsangan na sakey a too ed Dios?
: Diad sanlibon tepet na Dios anggapoy anggan sakey a naebatan.
4: Ontan lay kakabatan tan biskeg na Dios;
: anggapoy makasumlang ed sikato.
5: Bengatbengat ya ekalen to ray kapalandeyan
: tan diad pasnuk to deralen to ra.
6: Yegyegen to so dalin
: yakayaken toy lusek na mundo.
7: Nayarian na Dios ya ag pabutayen so agew,
: tan ag pasinagen iray bitewen no labi.
8: Anggapoy tinmulong ed Dios diad impangipanat tod katawenan
: odino diad impanggatin-gatin tod dragon na dayat.
9: Pinalsa na Dios iray bitewen ed tawensay Baleg ya Ulsa,
: say Orion, saray Pliyadis, tan saray bitewen ed abalaten.
10: Ag tayo natalusan iray gagawaen ton ankakabaleg a bengatla,
: tan ag nabilang iray milagron gagawaen to.
11: Ag ko nanengneng diad idalan tod arap ko.
: Ag ko nalikas diad panakar to.
12: Anggapoy makasebel ed sikato no alaen toy labay to;
: anggapoy nayarin manepet ed sikato, Antoy gagawaen mo?
13: Ag napakepa so pasnuk na Dios.
: Pinapatey to ray kalaban to a tinmulong ed Rahab,
: Say dragon na dayat ya onsusumpad sikato.
14: Kanyan anto ray nibalikas kon iyebat ed Dios?
15: Anggaman ya anggapoy kasalanan ko, ag ak makaebat ed sikato;
: say nayarian ko labat a gawaen say mikasid Dios a huis ko.
16: Anggaman ya abuloyan to ak a mansalita,
: ag ak manisia a dengelen to ak.
17: Mangibakiy bagyo ya ombasig tan manugat ed siak ya anggapoy makasengeg.
18: Ngalngali ag to ak paingasen; pait na kairapan ya amin so iiter tod siak.
19: Ipakanak kasiy biskeg ed Dios?
: No idalem kod korti, siopay mangawit ed sikato?
20: Anggapoy kasalanan ko tan pakabalawan ed siak,
: balet diad saray salik singa ak nankasalanan;
: amin ya ibabagak singa mamapaneknek a nankasalanan ak.
2122: Anggapoy kasalanan ko, balet anggapoy wala ed siak.
: Onsasawa ak lan mambilay. Anggapo met ni lamlamang so pansumpalan ko;
: nankasalanan itayo man odino andi, dusaen itayo met ni lamlamang na Dios.
23: No biglan ompatey so toon anggapoy kasalanan,
: onelek so Dios.
24: Inter na Dios so mundo ed saray maoges a totoo,
: Binulag to ray amin a huis.
: No ag ya ginawa na Dios, siopa sirin so nanggawa?
25: Manlulumbaan ya onlabas iray agew ko,
: anggapoy maabig ya anggan sakey ed sikara.
26: Singa sankaplesan a baloto so ikukurang na bilay ko,
: maples a singa agilan manisibar na buagen to.
2728: No onimis ak tan salien kon lingwanan so liliknaen ko,
: ompawil a manaktakot ed siak iray amin a kairapan ko;
: amtak a say Dios ipapasen to ak a walay kasalanan.
29: No say Dios et ipapasen to ak
: met ni lamlamang a walay kasalanan,
: akin et mansakit ak niy olo?
30: Anggan antoy pansabon ko,
: ag naorasan iray kasalanan ko.
31: Say Dios ibabantak to ak ed abut a kawalaay pitek,
: ibabaingan ak na anggan saray kawes ko.
32: No too labat so Dios nayarian kon ebatan;
: nayarin manarap kamid korti pian nanengneng la no siopad sikamiy walad kaptekan.
33: Balet anggapoy toon manalaysay ed sikami
: anggapoy manintinsia ed Dios tan siak.
34: Tondaan mo ak pa lan dusaen, O Dios!
: ag mo ak la komun tataktakoten!
35: Ag ak antakot. Salitaen koy labay kon ibaga,
: lapud amtak so walad dilin pusok.