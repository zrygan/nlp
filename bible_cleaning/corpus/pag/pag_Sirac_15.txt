1: No tatakotan moy Katawan, gawaen mo ya. Iyolom so Ganggan, et narumog moy Kakabatan.
2: Onsabi so Kakabatan tan maliket a mangawat ed sika a singa sakey ya ina odino sakey a malangwer a nubia.
3: Itdan to kay kakabatan tan pakatalus a singa kakanen tan danum.
4: Manmatalek kad sikato, et ag kan balut napelag ed kababaingan.
5: Pagmaliwen to kan lalon galgalangen nen saray kakaabay mo; no mansalita kad tipon da ray katoowan, itdan to ka ray dugan salita.
6: Narumog mo so liket tan tuan gayaga; nanunotan ya anggad angga so ngaran mo.
7: Balet saray totoon makulang-kulang odino makasalanan et ag dan balut nalinggis so Kakabatan.
8: Anggapoy pibabali tod saray totoon mapaatagey; ag ton balut onloloob ed kanunotan da ray matila.
9: Aliwan manepeg ed sakey a makasalanan so pankanta na saray imno na dayew, lapud aliwan matwa so panangigalang to.
10: Nepeg a balikas na kakabatan so sakey ya imno, impuyan a dili na Katawan.
11: Ag mo teteteley Katawan lapud kasalanan mo; ag gagawaen na Katawan so antokaman a kabosul to.
12: Ag mo ibabagan imbalang to ka; ag to nakaukolay tulong na saray makasalanan diad panumpal tod saray getma to.
13: Kabosul na Katawan so amin a klasiy kaogsan, tan saray walay takot ed Katawan et anggapoy narurumog dan marakep ed kaogsan.
14: Nen diad gapoy gapo et pinalsa na Katawan so katoowan, pinaolyan to ran bolus a manggawa na labay da.
15: No labay mo, nayarin onuren mo ray ganggan na Katawan. Nayarian mon pilien so magmaliw a matoor ed Katawan odino andi.
16: Inlira tod arap mo so apoy tan danum; gawat ka tan alam so labay mo.
17: Nayarian mon pilien so bilay odino say patey; naalam so labay mon pilien.
18: Malaknab so kakabatan na Katawan tan baleg so pakayari to tan nanenengneng toy amin a bengatla.
19: Amta ton amin so gagawaen na too, tan aasikasoen to ray walay takot ed sikato.
20: Ag ton balut ingganggan so siopaman a magmaliw a maoges odino initdan to na abuloy so siopaman a mankasalanan.