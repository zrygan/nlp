1: Walay taloran bengatlan nidomadomay pakaliliket kod sikarasaray bengatlan marakep ed Katawan tan too
: saray lalakin sanaagi a maung so panoolup da,
: saray sanaabay a sankakaaro,
: tan say sanasawan maliket so impankasakey da.
2: Walay taloran klasiy totoo ya ag ko ra naanosan, ta mapalalon makapaingungot so kagagawa ra
: saray totoon mairap-bilay a mapaatagey,
: saray mayaman a mitala,
: tan saray makulang-kulang a mamasiken a mikakaloguran.
3: Likud a gawaen moy anggaay nayarian mon manaral legan a malangwer ka ni, ag kan balut magmaliw a makabat no ontakken ka.
4: Marakerakep a manoolup so dugan panagsintinsia, maung a simbawa, tan olon obanan.
5: Manepeg a niwalad toon matakken tan gagalangen so kakabatan, pakatalus, tan dugan simbawa.
6: Sankasolung na matakken a totoo so korona na dakel a salsalid bilay tan anggapoy lalon marakep a nikinon da nen say itatakot dad Katawan.
7: Ibagak ed sikayo so nipaakar ed samploran klasin totoo ya ipapasen kon kapalaran so impikabat ed sikara, nagkalalo lad kumasamplo
: say toon ikikinon to ray anak to,
: say toon nanengneng ton napepelag iray kalaban to,
8: say lakin mapalar lapud walaan na asawan makatalus
: say sanasawan marakep so impanparis da,
: say toon ag balut mankakasalanan ed pansasalita to,
: say toon ag nepeg a mankimey para toon daeg tod donung,
9: say toon mapalar lapud walay tuan kaaro to,
: say toon pakaliliketan a dengelen na saray totoo,
10: tan say toon peteg a matalonggaring: say toon makabat.
: Balet say sankatalonggaringan ed amin et say toon tatakotan toy Katawan.
11: Anggapoy mipara ed sayan too, lapud sankamanonad amin a bengatla so itatakot ed Katawan.
13: Anggapoy sugat ya aralem ni nen say asugat a puso. Anggapo ray gunigon ya ambelat ni nen saray gunigon ya iiter na bibii.
14: Anggapo ray kairapan a mapalalo ni nen saray kairapan ya iiter na totoon mamobosul ed sika. Anggapoy panagbales a mapalalo ni nen say panagbales na sakey a kalaban.
15: Anggapoy samal a lalon makapatey nen say samal na oleg, tan anggapoy pasnuk a lalon makapatey nen say pasnuk na bii.
16: Labay ko niy manayam ed abung a kawalaay lion odino dragon nen say miamung ed maoges ya asawa.
17: No mamapasnuk so asawan bii, mangoman so nengneng to ya anggad singa mamapasnuk ya uso so nengneng to.
18: Say asawa to nepeg ya onlan mangan ed saray kakaabay to a diman ag to napokpokan so ompait a liknaan to.
19: No iparad saray gunigon ya iiter na bibii, melmelag iray arum a gunigon. Nasagmak komun na onya ran bibii so pansusumpalan na saray makasalanan!
20: Say mareen a lakin miaamung ed sakey a biin makolkol et singa masiken ya onkakalab ed mabuer a pokdul.
21: Ag mon balut dederaley olom lapud ganggana na sakey a bii, tan ag mo sasagyatey sakey a bii lapud mayaman.
22: No lelegpeten na asawan bii so asawa to, andi-duaruwan walay pasnuk, panagpaatagey, tan panagpabaing.
23: Pabelengen tan paermenen a mapalalo na maoges ya asawan bii so asawa to, tan sugatan tod puso. Ipanengneng yod siak so sakey a lakin mabaing ya ag to makapannunot a bukor, et ipanengneng kod sikayoy sakey a biin ag to paliliketen so asawa to.
24: Ginmapod bii so kasalanan, tan ompatey itayon amin lapud sikato.
25: No panoy ag mo pangyabuloy ya onterter so dipositoway danum mo, ontan met so ag mo pangyabuloy ed maoges ya asawa a gawaen toy labay to.
26: No ag to gawaen so ibabagam ed sikato, isian mo.