1: Say Katawan kuanto,
: Babilonia, epas kad tan ed tronom
: tan yorung kad dabuk ed dalin.
: Nen saman singa ka sakey a birhin, sakey a siudad ya ag natalo,
: balet natan aliwa ka lan anlemek tan masimpit!
: Aripen ka la natan!
2: Patelek moy gilingan! Manggiling kay arina!
: Ekal moy pandung mo! Lakseb moy marakep a kawes mo!
: Itagey moy paldam diad ibaliw mod saray kolus.
3: Nanengneng na saray totoo a labus ka;
: nanengneng da kan apaabeba tan abaingan.
: Ombawi ak, et anggapoy mamatondad siak.
4: Imbolus itayo na masanton Dios na Israel
: say ngaran to et Yahweh a Makapanyarin-amin.
5: Say Katawan kuantod Babilonia,
: Yorung kan andi eseesel tan dia kad ambilonget a pasen;
: ag da ka la tawagen a riyna na saray bansa!
6: Akapasnuk ak ed saray totook;
: impasen kon ag ko la ra kayaryan
: Impasilong ko rad pakayarim,
: et ag mo ra kinasian;
: anggan saray mamatakken pinairap mo ran tuloy.
7: Abaloan mo a sika lawas so riyna,
: tan ag mo inngalngalep ira yan bengatla;
: ag mo anggan ninunot no kapigay pangangga ra.
8: Dengel ka, sikan maarod like-liket,
: sika ya abaloan mon arawi kad kaatapan.
: Ipapasen moy sikan dili a matalonggaring a singa Dios
: ya anggapoy miparad sika.
: Abaloan mo ya ag kan balut nabalo
: odino nasalim so nabalangan na anak.
9: Balet diad sakey a bekta, diad sakey ya agew,
: nagawa ra yan dua ed sika.
: Anggan antoy panggawam na amin a salamangka,
: nabalang moy asawam tan saray anak mo.
10: Anggapoy kapagaan mo ed panggagawam na kaogsan;
: abaloan mon anggapoy makanenengneng ed sika.
: Pinalikdo ka na kakabatan tan pakatalus mo,
: tan inkuanmod sikan dili, Siak so Dios
: anggapo lay arum a singa siak.
11: Onsabid sikay deral,
: et anggapoy salamangkam a makapatondad saya.
: Biglan onsabid sikay desyang
: say desyang ya ag mon balut inilaloan!
12: Ituloy moy panagsalamangkam tan say panagparles mo;
: inkakanam la ra nanlapu lad impanogaw mo.
: Angangko makatulong irad sika;
: angangko nataktakot mo ray kalaban mo.
13: Mapagpaga ka anggaman ya amayamay iray simbawad sika.
: Pamparontal mo la natan iray astrologom ta ilaban da ka
: saray totoon aaralen day kiwas da ray bitewen,
: saray totoon mangipapasen na ketegan da ray katawenan
: tan ibabaga rad sikan binulan no antoy nagawad sika.
14: Aliling da naaniy dayami,
: et poolan iran paandipaten na apoy!
: Ag da anggan nilaban so sikaran dili
: ag da natepelan so petang na dalang;
: aliwan makapinawa yan apoy a pandangdangan da.
15: Onyay pasen da ray astrologon
: pangipapanonan mo nanlapu lad impanogaw mo.
: Taynanan da ka tan onla la rad labay dan laen,
: tan anggapod sikaray natilak a mangilaban ed sika.