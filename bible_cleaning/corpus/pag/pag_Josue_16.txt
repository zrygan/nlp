1: Say bandad abalaten a ketegan na dalin a nipabetang ed saray kabyangan na boleg nen Jose et onggapod Jordan diad asingger ed Jerico, diad pasen a nibokig na saray sobul na Jerico, tan ontuloy ya anggad kalawakan. Manlapud Jerico sabien toy kapokdulan a pasen ya anggad Betel.
2: Manlapud Betel ontuloy ed Luz, ondalan ed Atarot-adar a panaayaman na saray Arkita.
3: Insan mampasagur ya anggad dalin da ray Aplatita tan ontuloy ed pasen na Abeban Bet-horon. Manlapud man ontuloy ed Gezer tan mansamput ed Dayat na Mediteraneo.
4: Saray kabyangay boleg nen Jose, salanti saray tribu di Efraim tan Manases, et nipabetang yan dalin ed sikara.
5: Sikato yay dalin a sakop da ray pamilya na tribu nen Efraim: say ketegan da manlapud Atarot-adar diad bandad bokig ya anggad Bet-horon,
6: tan manlapud man ontalus ed dayat na Mediteraneo. Say ketegan dad baybay et say Micmetat. Manlapud bokig na Micmetat say ketegan da onliko ed Taanat-silo insan ontuloy ed bokig ya anggad Janoa.
7: Manlapud Janoa mampaleksab ed Atarot tan Naara, sabien toy Jerico tan mansamput ed Jordan.
8: Manlapud Tapua say ketegan mamaarap ed sagur tan ontalus ed kolus na Cana, insan mansamput ed Dayat na Mediteraneo. Sikato ya so dalin a niiter ed saray pamilya na tribu nen Efraim.
9: Kayaryan da met iray baley tan saray bario a wala rad dalin a sakop na tribu nen Manases, balet niiter irad saray Efraimita.
10: Ag da pinataynan iray Cananeo a manaayam ed Gezer, kanyan anggad natan saray Cananeo kaiba ran manaayam iray Efraimita, balet apasoot ira yan Cananeo a mankimey ya ariripen.