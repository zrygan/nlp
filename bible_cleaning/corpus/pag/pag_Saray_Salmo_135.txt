1: Idayew yoy Katawan !
: Idayew yoy ngaran to, sikayo ran aripen na Katawan ,
2: a manalalagey ed abung na Katawan ,
: diad Timplo na Dios tayo.
3: Idayew yoy Katawan , ta sikato et maung;
: kantaan yoy dayew so ngaran to, ta sikatoy mapangasi.
4: Pinili ton para sikaton dili si Jacob,
: saray totood Israel.
5: Amtak a matalonggaring so Katawan tayo;
: matalonggaring ni nen amin da ray diriyos.
6: Gagawaen toy labay ton gawaen
: diad tawen tan diad dalin,
: diad saray dayat tan diad saray kaaralman.
7: Sikatoy mamapaatagey ed saray lorem a manlapud saray samput na dalin;
: gagawaen toy kirmat para saray bagyo,
: tan ipapaway toy dagem a manlapud kuarton panagsinupan to.
8: Diad Egipto, pinatey ton amin iray pangulowan,
: too man odino ayep.
9: Nanggawad man na saray milagro tan pakelaw
: a panusa tod ari tan amin da ray opisyal to.
10: Dinederal toy amayamay a bansa,
: tan pinapatey to ray makapanyarin arari;
11: si Sehon ya ari na saray Amorreo,
: si Og ya ari na Basan,
: tan amin ya arari ed Canaan.
12: Inter to ray dalin da ed saray totoo to;
: inter to rad Israel.
13: Katawan , nibawag ka lawas a Dios;
: nanunotan ka na amin a kailalakan.
14: Iyagel na Katawan iray totoo to;
: kasian to ray aripen to.
15: Pilak tan balituk iray diriyos na saray bansa;
: saray limay too so nanggagawad sikara.
16: Walay sangi ra, balet ag ira makasalita;
: walay mata ra, balet ag ira makanengneng.
17: Walay layag da, balet ag ira makadngel;
: ag ira anggan makaingas.
18: Saray nanggagawad sikara tan amin da ray manmamatalek ed sikara
: et magmaliw ira komun a singa saray talintaoy diriyos a ginagawa ra!
19: Idayew yoy Katawan , sikayon totoo na Israel;
: idayew yo, sikayon papari na Dios!
20: Idayew yoy Katawan , sikayon Levita;
: idayew yo, amin yon mangigagalang ed sikato!
21: Idayew yoy Katawan diad Sion,
: diad Jerusalem a panaayaman to.
: Idayew yoy Katawan !