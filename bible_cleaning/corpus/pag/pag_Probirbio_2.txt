1: Anak ko, aral moy ibabangat kod sika tan ag mo lilingwanay pagagawak ed sika.
2: Dengel kad kakabatan tan apiger mon talusan.
3: Kerew ka na pakaamta; ibagam so pankaukolan mo na kakabatan.
4: Panseetan mon anapen a singa pananap mod pilak odino arum a niamut a kayamanan.
5: No onyay gawaen mo, nakabatan mo no antoy kabaliksan na itakot ed Katawan , tan naamtaan mo so nipaakar ed Dios.
6: Say Katawan so mangiiter na kakabatan; manlalapud sikato so pakaamta tan pakatalus.
7: Tutulongan tan iyaagel to so matonung, tan iyaagel tod kaatapan iray maptek so panagbilay da.
8: Iyaagel tod kaatapan iray matonung so pipiolup dad kapara ran too, tan aantabayen to ray matoor ed sikato.
9: No dengelen mo ak, naamtaan mo no antoy maptek, matonung, tan matwa. Naamtaan mo no antoy nepeg mon gawaen.
10: Magmaliw kan makabat, tan paliketen ka na pakaamtam.
11: Iyagel ka na kakabatan tan pakatalus mo,
12: tan ipaliis da kad pakagawam na kaogsan. Iyarawi da kad saray totoon manangiter na gunigon lapud panagsalita ra
13: saray totoon inkaindan day matonung a panagbilay, ta kinaliktan day bilonget na kasalanan,
14: saray totoon panliliketan day panggaway kabandayan tan panggagayagaan ed andi-kakanaan so kaogsan,
15: saray totoon pikewet so panagbilay da tan ag ira napanmatalkan.
16: Nayarian mon iyarawian so marotak a biin ayaten to kad malamlamuyot a panagsalita to,
17: aliwan matoor ed asawa ton dili, tan dineral to ray masanton sipan to.
18: No onla kad abung to, patey so arapen mo. Manasingger kad sangab na lobuk no onla kad man.
19: Siopamay ombisitad sikato et ag la makapawil; ag to la natonton so dalan a mamaarap ed bilay.
20: Kanyan nepeg mon aligen so kabibilay na saray maung a totoo tan mambilay kan matonung.
21: Saray matonung a totoosaray maptek so panagbilay daet manayam irad sayan dalin tayo.
22: Balet say Dios paandipaten tod dalin iray totoon maoges, tan baguten to ray makasalanan a singa pamagut na tanaman ed dalin.