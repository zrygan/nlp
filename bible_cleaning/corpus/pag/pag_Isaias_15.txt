1: Sikato yay propisiya a nipaakar ed Moab.
: Aderal a sanlabi iray siudad na Ar tan Kir, tan nakokobutan na bilonget so dalin na Moab.
2: Onkakalab ed pokdul iray totood Dibon, ta mannangis irad man ed altar. Saray totood Moab mandageyem irad ermen lapud saray siudad na Nebo tan Medeba; kiniskisan day olo ra tan saray balbas da lapud ermen da.
3: Akakawes na sako iray totood daladalan; maermen tan mannangis iray totoo ed saray plasa tan diad saray toktok na abung.
4: Manaakis iray totood Hesbon tan Eleale, tan narengel anggad Jahaz so ogaog da. Anggan saray sondalo et manggiwgiw ira; nakalan la ray biskeg na linawa.
5: Kaskasian koy Moab! Batik ed baley na Zoar tan diad Eglatshelishiyah iray totoo to. Manakakis ya ontatatdang ed Luhit iray pigaran totoo; saray arum batik irad Horonaim a maksil so panakakis da lapud sinmabin deral.
6: Nakatan so Kolus na Nimrim, amagaan iray dikad gilig to, tan anggapoy nakdaan a malambut a dika.
7: Bebeltangen na saray totoo so Patar na Kiew a Sausi, ta ombatik iran sankaawit da ray amin a kayaryan da.
8: Narerengel so panakakis ed anggan iner a pasen ed saray ketegan na Moab. Narerengel ed saray baley na Eglaim tan Beer-elim.
9: Diad baley na Dibon, ambalangad dala so ilog, tan wala niy lalon makapasinagem ya ipadalan diman na Dios. Nagaway pinasyan pampatey ed saray mabilay ya atilak ed Moab.