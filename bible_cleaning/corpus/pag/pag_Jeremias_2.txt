1: Say Katawan imbaga ton
2: ipulong kod balang sakey a too ed Jerusalem yan salita to
: Nanununotan ko no panoy katooran mo nen wala ka nid kalangweran,
: no panoy impangarom ed siak nen kapankasal ta;
: tinotombuk mo ak ed kalawakan,
: diad dalin ya ag nin balut ataneman.
3: Israel, bukor moy kayaryan ko nen saman;
: sikay masanton kayaryan ko.
: Pinairap ko tan initdan ko na segsegang
: iray amin a mamapasakit ed sika.
: Siak, say Katawan , so nansalita.
4: Dengel yoy salitay Katawan , sikayon ran kabyangay boleg nen Jacob, sikayo ran tribu na Israel.
5: Say Katawan kuanto
: Antoy dalem na saray lalaki yo sumpad siak?
: Antoy makasengeg na impangikaindan dad siak?
: Inggagalang da ray andi-kakanaan a talintaoy diriyos,
: kanyan nagmaliw iran andi-kakanaan.
6: Inekal da ak lad kanunotan da,
: anggaman a siak so angyagel ed sikarad Egipto
: tan angiwanwan ed sikarad kalawakan
: sakey a dalin na kalawakan tan kaabutan,
: sakey a dalin ya amaga tan walay kaatapan,
: sakey a dalin ya anggapoy ondadalan
: tan anggapoy anggan manayam.
7: Inyakar ko rad sakey a mabonan dalin,
: pian napanliketan da ray naanid man tan saray arum a bengatlan maabig.
: Ingen dineral day dalin ko;
: impagmaliw dan makarimdimla so dalin ya inter kod sikara.
8: Ag tinepet na saray papari, Kawa-laan na Katawan ?
: Ag ak kabat na saray dilin paparik.
: Nilabanan ak na saray manoley;
: nansasalita ray propita diad ngaran nen Baal
: tan angigagalang irad saray andi-kakanaan a talintaoy diriyos.
9: Kanyan, siak, say Katawan , sumpaen ko lamet iray totook.
: Sumpaen ko ray anak na saray anak da.
10: Lakad sagur ya anggad isla na Chipre
: tan mangibaki kad bokig ya anggad Kedar.
: Nanengneng mo ya anggapoy singa onyan agawa nen saman.
11: Wala tay bansan sinalatan to ray diriyos to,
: anggaman ya aliwan petepeteg iray diriyos da?
: Balet insalat ak na saray totook,
: say Dios ya angiter ed sikara na kagalangan;
: insalat da ak ed saray diriyos ya anggapoy nagawaan dan para sikara.
12: Kanyan igaganggan koy tawen ya onyegyeg na makapataktakot,
: pian natalagnaw tan napakelaw kayo,
13: ta duaray nankasalanan na saray totook
: inkaindan da ak,
: siak a sobul na mabilay a danum;
: nankokotkot ira na saray bobun, saray bobun a nanletak kanyan ag makakargay danum.
14: Aliwan aripen so Israel;
: akin sirin et oosilan ya erelen na saray kalaban to?
15: Singa ra lion a nangwam ed sikato;
: makmaksil so pangwam da.
: Ginawa ran andi-kakanaan so dalin to;
: aderal-deral iray baley to, kanyan anggapo lay manaayam.
16: Saray taga Memfis tan saray taga Tafnes
: binetag day lapis-lapis na olo to.
17: Israel, sika so nansengegan ed saya!
: Inkaindan mo ak a Katawan a Dios mo,
: legan ya iwawanwan ta kad dalan.
18: Antoy nagunggonam ed iyakar mod Egipto?
: Say pakainom moy danum na Ilog na Nilo?
: Antoy nagunggonam ed iyakar mod Asiria?
: Say pakainom moy danum na Ilog na Eufrates?
19: Dusaen ka na dilin kaogsan mo;
: deralen ka na impangikaindan mod siak.
: Naamtaan mo no panoy kapaitan tan kaogsan
: na pangikaindan ed siak a Katawan a Dios mo,
: tan say ag mo pansiansian matoor ed siak.
: Siak, say Katawan a Dios a Makapanyarin-amin, so nansalita.
20: Say Katawan a Dios kuanto,
: Israel, nen saman impolisay moy pakaoley ko;
: ag mo nilabay ya onuren ak tan igalang ak.
: Diad toktok na balang atagey a pokdul,
: tan diad silong na balang mabonan kiew,
: angigalang kad singa marotak a bii.
21: Intanem ta kan singa pinilin wakal na ubas,
: singa sankaabigan a bini.
: Balet nengneng mo no antoy nansumpalan mo!
: Nagmaliw kan aboluk tan andi-kakanaan a wakal na ubas.
22: Anggaman a mansabon ka na sanka-bayanian a sabon ed panames mo,
: nanengneng ko nin siansiay mansay kasalanan mo.
23: Panoy pangibagam ya ag mo dinotakay sikan dili,
: ya ag mon balut inggalang si Baal?
: Nengneng mo no panoy impankasalanan mo nen wala kad patar;
: nengneng mo no antoy ginawam.
: Singa ka kamilyod katakelan a manmamaya,
: kanyan mambabatik-batik,
24: maples ya oonlad kalawakan.
: No manmamaya, siopay makapareen ed sikato?
: Ag manirap so dinan man a kalakyan a malabay ya onkabayod sikato;
: mainomay a kabayoan no panagmaya to.
25: Israel, ag mo la paniirapen so salim
: odino pamamagaan so kolokolong mo
: diad iyosil mod saray diriyos.
: Balet kuanmo, Andi! Ag ko la nababawi.
: Inarok iray diriyos na saray arum a bansa
: tan sikaray tombuken ko.
26: Say Katawan kuanto, No panoy pakapelag ed kababaingan na matakew no narel, ontan met so pakapelag yod kababaingan, sikayon totood Israelsaray arari tan opisyal yo, saray papari tan propita yo.
27: Nabaingan kayo, sikayon mangibabaga ya ama yoy sakey a kiew tan ina yoy sakey a baton-dampay. Nagawa ya, lapud imbatikan yo ak anta siak komuy singgeran yo. Balet no wala kayod gunigon, kerewen yon asinggeran ta kayon ilaban.
28: Kawalaan da ray diriyos a ginagawa yon para sikayo? No wala kayod gunigon pailaban kayod sikara, no nayarian da. Juda, singa karakel na siudad mo iray diriyos mo.
29: Antoy riklamom? Akin et sinumpa mo ak?
30: Dinusa ta kayo, balet anggapoy angomanan yo; ag yo inabuloyan a peteken ta kayo. Singa kayo masebeg a lion ya amatey ed saray propita yo.
31: Dengel kayod ibagak, amin yon totood Israel. Nagmaliw ak ta a singa kalawakan ed sikayo odino singa dalin ya ambilonget tan walay kaatapan? Akin sirin, totook, et ibabaga yon gawaen yoy labay yo, tan ag kayo la ompawil ed siak?
32: Nalingwanan ta na marikit iray alahas to, odino say nubia so kawes ton para kasal? Balet nilingwanan ak na saray totook; ag nabilang iray agew ya impangilingwan dad siak.
33: Andi-duaruwan amta yoy ontombuk ed manangaro. Makaaral ed sikayo so anggan say sankaogsan a bii.
34: Say kawes yo atalaksikan na dala na saray totoon mairap-bilay tan anggapoy kasalanan, aliwan say dala na saray totoon linmoob a mantakew ed abung yo.
: Balet anggaman onya ray ginagawam,
35: kuanmo, Anggapoy kasalanan ko; andi-saew ya ag la mamapasnuk so Katawan ed siak. Balet siak, say Katawan , dusaen ta ka lapud ag mo birbiren a nankasalanan ka.
36: Nileglemew moy sikan dili diad insingger mod saray diriyos na arum a bansa. Dismayaen ka na Egipto a singa impanismayad sika na Asiria.
37: Ibeneg mon ibatikan so Egipto, tan diad kababaingan mo sakuban moy lupam. Siak, say Katawan , impolisay ko ray panmamatalkan mo; anggapoy nagunggonam ed sikara.