1: Diad impisipanan na Katawan saraya so ingganggan to ed kinen Moises ya ipasumpal ed saray Israelita nen wala rad dalin na Moab; amin da ra ya et kaaruman na samay impisipanan na Katawan ed sikara diad Palandey na Sinai.
2: Impantitipon nen Moises iray amin a totood Israel tan kuantod sikara, Anengneng yon dili so ginawa na Katawan ed ari na Egipto, saray opisyal to, tan diad intiron bansa.
3: Anengneng yo ra may makapataktakot a salot, saramay milagro, tan saramay ankakabaleg a pakelaw a ginagawa na Katawan .
4: Balet anggad natan ag to ni impatalus ed sikayo so kabaliksan na saraman ya asalsali yo.
5: Say Katawan inwanwan to kayod a kalawakan et ag balut dinmaan iray kawes tan saray sandalya yo.
6: Anggapoy naakan yon tinapay odino nainom ya alak odino antokaman a makabuek, balet inter na Katawan ed sikayo ray nakaukolan yo pian nibangat tod sikayo a sikato et Dios yo.
7: Et nen akasabi tayod sayan pasen, pinmaway ya akibakal ed sikatayo ira di Ari Sehon na Hesbon tan Ari Og na Basan. Balet tinalo tayo ra,
8: inala tayoy dalin da, tan inapag tayod saray tribu nen Ruben tan Gad, tan diad kapaldua na tribu nen Manases.
9: Pampelengan yon onuren iray yan amin a pasusumpal na sayan sipanan, pian onaligwas kayod amin a gawaen yo.
10: Natad sayan agew amin yo et manalalagey ed arap na Katawan a Dios yosaray pangulo yo tan saray opisyal yo, saray lalaki yo,
11: saray bibii, saray anak yo, tan saray sangkailin manaayam ed kawalaan yo a managala ray itotongo tan managasul iray danum yo.
12: Wadya kayo natan ya onabubon ed sayan pisipanan ed sikayo na Katawan a Dios yo tan mangawat na saray susumpalen a nipaakar ed sayan sipanan,
13: pian napaletan to natan a sikayo ray totoo to tan sikato so Dios yo, onung na insipan tod sikayo tan saray lalaki yon di Abraham, Isaac, tan Jacob.
14: Aliwan sikayo labat so pisisipanan na Katawan tan pangiitdan to na sarayan susumpalen.
15: Misisipanan ed sikatayon amin a manalalagey natan ed arap to tan ontan met diad saray kabyangay boleg tayon ag ni ra nianak.
16: Amta yo no panoy impanbilay tayod man ed Egipto tan no panoy indalan tayo ed dalin da ray arum a bansa.
17: Anengneng yo ray makapaingungot a talintao ran kiew, bato, pilak, tan balituk.
18: Manalwar kayo ya anggapoy sakey a laki, bii, pamilya, odino tribu a manalalagey natad sayan agew a mangikaindan ed Katawan a Dios tayo pian mangigalang ed saray diriyos na arum a bansa. Singa ya sakey a lamut a magmaliw ya ampait tan samal a tanaman.
19: Pampelengan yo ya anggapo diay anggan sakey ed sikayo ya onderengel ed sarayan pagagawa na Dios, a sisiaen tod sikaton dili a maung lawas so kipapasen to, anggaman a diad gaway awet na olo to et gawaen toy labay to. Pateyen kayo na satan a nagawa, sikayon amin, maung may maoges.
20: Say Katawan ag to pirdonaen itan a too. Ingen say mandarlang a pasnuk na Katawan et onliub a sumpad sikato, tan amin a samba a nisulat ed sayan libro et ompelag ed sikato ya anggad sigput a naoput na Katawan .
21: Say Katawan pagmaliwen ton sakey a panmarmaran da ray amin a kabyangay amin a tribu na Israel tan ipelag tod sikato so deral onung ed amin da ray samban nikorit ed sipanan a nisulat ed sayan libro na saray bangat na Katawan .
22: Diad saray mantombuk a kailalakan saray kabyangay boleg yo tan saray sangkailin taga arawin dalin et nanengneng da ray deral tan saray kairapan ya impadalan na Katawan ed dalin yo.
23: Saray kaalogan et magmaliw iran andi-kakanaan, atabunan na asumpri tan asin; ag nataneman na anggan dinan a tanaman, tan anggapoy anggan dika ya ontobo. Say dalin yo et magmaliw a singa saray siudad na Sodoma tan Gomorra, singa Adma tan Zeboiim a dinederal ira na Katawan nen mapalaloy pasnuk to.
24: Insan amin da ray totood intiron mundo tepeten da, Akin et ginawa ya na Katawan ed dalin da? Antoy makasengeg a mapalaloy pasnuk to?
25: Et say ebat saya, Say makasengeg et lapud dineral na saray totoo so impisipanan ed sikara na Katawan , say Dios na saray lalaki ra, nen impaway to rad Egipto.
26: Nanlingkur irad arum a diriyos ya ag dan balut ginalang nen saman, saray diriyos ya insebel na Katawan a panlingkuran da.
27: Kanyan say Katawan akapasnuk ed saray totoo to tan impadalan tod dalin da iray amin a samban nisulat ed sayan libro.
28: Nagmaliw a mapalaloy pasnuk na Katawan , tan diad gaway pasnuk to binagut to rad dalin da tan imbantak to rad sananey a dalin, et wadman ira natan.
29: Wala ray arum a bengatlan iyaamut na Katawan a Dios tayo; balet impaamta tod sikatayo so Ganggan to, et sikatayo tan saray kabyangay boleg tayo nepeg ya onuren tayo ya anggad angga.