1: Inkaindan mo kami, O Dios, tan tinalo mo kami;
: nampasnukan mo kamibalet natan, pawil ka pa lad sikami!
2: Niyegyeg moy dalin, tan pinasangim;
: natan tambal mo pa ray sugat to, ta nabubuyak la.
3: Impanirap mon mapalalo iray totoom;
: mandongilngil kamin singa abuek.
4: Pinasakbayan mo ray mangigagalang ed sika,
: pian napaliisan day deral.
5: Ilaban mo kami pa diad panamegley na pakayarim; ebatan mo pay pikakasi mi,
: pian niagel iray totoon inarom.
6: Manlapud santuario to inkuay Dios,
: Kasumpal na panalok, apag-apagen koy Sikem,
: tan ibunog kod saray totook so Patar na Sucot.
7: Kien koy Galaad tan Manases;
: say Efraim so hilmit ko
: tan say Juda so sitrok.
8: Balet say Moab so panorasan kon palanggana,
: tan say Edom so pangibantakan koy sandalyak, a sakey a tanda a kayaryan ko.
: Abaloan na saray Filisteo ya oneyag ira lapud panalo rad siak?
9: O Dios, siopay mangyakar ed siak diad pinadir a siudad?
: Siopay mangiwanwan ed siak diad Edom?
10: Peteg ya impolisay mo kami la?
: Ag ka la miolup ed saray sondalo mi?
11: Tulongan mo kami pan mibakal ed saray kalaban mi;
: anggapoy kanay tulong na too.
12: Lapud tulong na Dios, manalo kami;
: taloen to ray kalaban mi.