1: Inkuantod kinen Balak, Igawaan mo ak dia na pitoran altar, tan iyakaran mo ak na pitoran bakan kalakyan tan pitoran karniron kalakyan.
2: Ginawa nen Balak so nibagad sikato, insan angibagat iran dua nen Balaam na sakey a bakan kalakyan tan sakey a karniron kalakyan diad kapag altar.
3: Insan inkuanen Balaam ed kinen Balak, Manalagey ka diad abay na isasaklang mon bagat a popoolan, ta nengnengen ko no kasi abeten ak na Katawan o andi. Ibagak ed sika so antokaman ya ipaamta tod siak. Kanyan linman bukor ed toktok na sakey a pokdul,
4: et inabet diman na Dios. Inkuanen Balaam ed Dios, Amaalagey ak na pitoran altar tan angibagat ak na sakey a bakan kalakyan tan sakey a karniron kalakyan ed kapag altar.
5: Imbaga na Katawan ed kinen Balaam no antoy salitaen to tan imbaki to la ed kinen Balak pian nasalita toy papaibaga tod sikato.
6: Kanyan pinmawil si Balaam et asabian toy Balak a manalalagey ni ed abay na isasaklang ton bagat a popoolan tan kaiba to rad may amin a pangulo na Moab.
7: Imbalikas nen Balaam so sayan propisiya
: Manlapud Aram ed nibokig iran kapalandeyan
: Impaawit ak nen Balak ya ari na Moab.
: Inkuanto, Gala, ta isalitaan mo ak,
: Isamban iray Israelita.
8: Panon kon isamba so ag insamba na Dios,
: Odino paogesen so ag pinaoges na Katawan ?
9: Manlapud tagey na kapokdulan nanengneng ko ra;
: Manlapud kapokdulan nabantag ko ra.
: Sakey iran bansan mambibilay a mambukbukor;
: Amta ra a magmaung niy inkabindisionan da nen saray arum a bansa.
10: Singa karakel na dabuk so karakel na saray Israelita.
: Diad gaway karakel da ag ira nabilang.
: Ompatey ak komun a sakey a matonung,
: Mangangga komuy bilay ko a sakey ed saray totoo na Dios.
11: Insan si Balak kuantod kinen Balaam, Antoy ginawam ed siak? Inawit ta ka dian mangisamba ed saray kalaban ko, balet binindisionan mo ra lalaingen.
12: Inmebat si Balaam, Say nayarin salitaen ko labat say papaibagad siak na Katawan .
13: Insa inkuanen Balak ed kinen Balaam, Mila kad siak ed sananey a pakabantagan mo na pigara labat ya Israelita. Manlapud man isambam ira para siak.
14: Intagar tod alog na Zofim diad toktok na Palandey na Pisga. Nanggawa met diman na pitoran altar, insan angibagat na sakey a bakan kalakyan tan sakey a karniron kalakyan ed kapag altar.
15: Inkuanen Balaam ed kinen Balak, Manalagey ka diad abay na isasaklang mon bagat a popoolan ta banaen koy Dios diman.
16: Inabet na Katawan si Balaam, imbaga to no antoy salitaen to, tan imbaki to la ed kinen Balak pian nasalita toy papaibaga tod sikato.
17: Kanyan pinmawil si Balaam et asabian toy Balak a manalalagey ni ed abay na isasaklang ton bagat a popoolan, tan kaiba to rad may pangulo na Moab. Tinepet nen Balak no anto so imbaga na Katawan ,
18: et imbalikas nen Balaam yan propisiya
: Gala, Balak a lakin anak nen Zippor
: Ta dengel moy ibagak.
19: Say Dios et aliwan singa saray totoo a mantila;
: Aliwan singa too a mangoman na kanunotan to.
: No antoy insipan to tooren to;
: No antoy imbaga to sumpalen to.
20: Niganggan ak a mamindision,
: Et no mamindision so Dios, ag ko nayarin babawien.
21: Nanengneng kon say arapen na Israel
: Et anggapoy gunigon odino kakapoyan.
: Kaolup da so Katawan a Dios da;
: Ibabawag da a sikatoy ari ra.
22: Say Dios impaway to ra manlapud Egipto;
: Singa bakad katakelan a mibabakal para sikara.
23: Anggapoy panamalikdo odino panagsalamangka diad pananulong na maoges ya ispiritu
: A makasumpa ed bansan Israel.
: Natan saray totoo ikuanda nipaakar ed Israel.
: Nengneng yo no antoy ginawa na Dios!
24: Say bansan Israel et singa masebeg a lion
: Ag mandeen anggad abuag to lay narel to,
: Anggad nainom to lay dala na apatey to.
25: Insan si Balak kuantod kinen Balaam, No ag mo ra labay ya isamba, ag mo met sirin ira bibindisionan!
26: Inmebat si Balaam, Ag ko ta la imbagad sika a no antoy imbaga na Katawan et sikatoy gawaen ko?
27: Inkuanen Balak, Gala, ta onla tad arum a pasen. Ag la pigan manlapud man say Dios abuloyan to kan mangisambad sikara para siak.
28: Kanyan intagar toy Balaam ed toktok na Palandey na Peor a tantandagan toy kalawakan.
29: Inkuanen Balaam ed kinen Balak, Igawaan mo ak dia na pitoran altar tan iyakaran mo ak na pitoran bakan kalakyan tan pitoran karniron kalakyan.
30: Ginawa nen Balak so nibagad sikato, insan angibagat na sakey a bakan kalakyan tan sakey a karniron kalakyan diad kapag altar.