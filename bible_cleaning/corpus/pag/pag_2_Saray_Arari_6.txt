1: Say grupo na saray propita ya ipapangulo nen Eliseo inkuandad sikato, Melmelag yay panaayaman tayo!
2: Abuloyan mo kamin onlad Jordan, ta mamatang kami na saray kiew, pian makapaalagey kamiy babaleg a panayaman tayo.
: On, lakayo, ebat nen Eliseo.
3: Inkuan na sakey ed saramay propita ed kinen Eliseo, Mila ka karid sikami.
: Inmebat si Eliseo, On, mila ak.
4: Kanyan linma ran amin. Kasabi rad Jordan, inggapo ray nambatang na kiew.
5: Nen mamabatang so sakey ed sikara, biglan naplag ed aralem a danum so oloy wasay to. Anto natay gawaen ko? inkuantod kinen Eliseo. Binayes ko pa ni met iman!
6: Naplagan to? tepet nen Eliseo.
: Intoro na samay too so pasen, insan amoter si Eliseo na bislak, imbontuk tod danum imay bislak tan pinaletaw to may oloy wasay.
7: Alam, ingganggan nen Eliseo, kanyan linmasur imay too tan inala to.
8: Mibabakal ed Israel so ari na Siria. Kayariy impangipanon tod saray opisyal to, amiliy pasen a pankampoan to.
9: Balet impaibaga nen Eliseo ed ari na Israel, Ag ka ondadalan ed saman a pasen, ta tatambangan kad man na saray Siriano.
10: Kanyan pinasakbayan na arid Israel iray lalakin manaayam ed saman a pasen, et namparaan ira. Amimpiga yan agawa.
11: Lapud saya agunigon a maung so ari na Siria; tinawag to ray opisyal to tan tinepet tod sikara, Siopad sikayoy migagampid ari na Israel?
12: Inmebat so sakey ed sikara, Ang-gapod sikami, Kagalang ya Ari. Ibabaga nen propita Eliseo ed ari na Israel so anggan say ibabagam ed dalem na dilin kuartom.
13: Ingganggan na ari, Anap yo no iner so kawalaan to, ta paerel ko.
: Nen nibagad sikaton walad Dotan si Eliseo,
14: angibakid man na amayamay a sondalon akakabayo tan akakarwahi. Labiy insabi rad samay baley tan nilakob da.
15: Diad kabkabwasan na ontombuk ya agew, binmangon so aripen nen Eliseo, pinmaway ed abung, et anengneng to ray Sirianon sondalo ya akakabayo tan akakarwahi ra a linmakob ed baley. Pinmawil ed kinen Eliseo tan kuanto, Alakob itayo! Antoy gawaen tayo?
16: Ag ka natatakot, ebat nen Eliseo. Dakel niy walad dapag tayo nen say walad sikara.
17: Insan nampikasi, O Katawan , lokasan mo pay mata to, pian nanengneng to! Inebatan na Katawan so pikakasi to; ninmengneng imay aripen nen Eliseo, et anengneng toy gilig na palandey a napnoy kabayo tan karwahin apoy ya akapaliber iran amin ed kinen Eliseo.
18: Nen dinmogpa ray Siriano, nampikasiy Eliseo, O Katawan , pikasik ed sikan bulag mo ra! Inebatan na Katawan so pikakasi to tan binulag to ra.
19: Insan dinago to ra nen Eliseo tan kuanto, Aliway kawalaan yon dalan; aliwan sikato yay baley ya aanapen yo. Tombuk yo ak, ta iyakar ta kayod toon aanapen yo. Insan inyakar to rad Samaria.
20: Kaloob dad siudad, nampikasiy Eliseo, Lokasan mo pay mata ra, Katawan ; ipawil mo pa lay pakanengneng da. Inebatan na Katawan so pikakasi to; impawil toy pakanengneng da, et anengneng dan wala rad loob na Samaria.
21: Nen anengneng na ari ed Israel iray Siriano, tinepet tod kinen Eliseo, Kagalang a propita, pateyen ko ra? Pateyen ko la ra?
22: Inmebat si Eliseo, Andi! Papateyen mo ta ray sondalon nadadakep mod bakalan? Itdan mo ray nakan tan inomen, insan mo la ra papawilen ed ari ra.
23: Kanyan imparaanan ira na ari ed Israel na baleg a ponsia; kayari ran angan tan inminom, imbaki to la rad ari na Siria. Nanlapu lad saman tinondaan la na saray Siriano so ondogpa ed dalin na Israel.
24: Ag abayag, impangulo nen Ari Ben-hadad na Siria iray amin a sondalo to a mibakal ed Israel tan nilakob day siudad na Samaria.
25: Lapud sayan inkagawa, mapalaloy inkulang na kanen ed siudad, kanyan mambiliy walomplon pilak so sakey ya oloy asno tan mambiliy limaran pilak so kapalduay latay limon a taiy malapati.
26: Aminsan ya agew, nen manaakar ed gilig na padir so ari, ineyag na sakey a bii ed sikato, Tulongan mo ak pa, Kagalang ya Ari!
27: Inmebat so ari, No ag ka tulongan na Katawan , antoy niiter kod sika? Wala sirin so trigok o alak ko?
28: Antoy gunigon mo?
: Inmebat imay bii, Nen sakey ya agew imbaga na sayan bii a kanen miy anak ko, insan diad ontombuk ya agew say anak to.
29: Kanyan inluto miy lakin anak ko tan kinan mi. Diad ontombuk ya agew imbagak ed sikaton kanen miy lakin anak to, balet inyamut to!
30: Kadngel na arid saya, pinilat toy kawes to diad inkagunigon to, tan naimano na saray totoon walad abay na padir ya akasolung na sako diad dalem na kawes to.
31: Inkuanto, Pateyen ak komun na Dios no diad sayan agew et ag napotutay olo si Eliseo!
32: Insan angibakiy sakey a toon mangalad kinen Eliseo.
: Legan to ya, kaiba nen Eliseo ed abung to iray pigaran mamasiken na Israel ya ombibisitad sikato. Kasakbayay insabi na samay imbaki na ari, inkuanen Eliseo ed saramay mamasiken, Saman a managpatey na too et angibakiy mamotul na olok! Kasabi to dia, italak yoy puirta tan ag yo palolooben. Manomtombuk ed sikato so ari.
33: Ag to ni asumpal so ibabaga to nen sinmabiy ari tan kuanto, Say Katawan so angiter ed sikatayo na sayan gunigon! Akin et manalagar ak niy antokaman a gawaen to?