1: No nunoten si Josias, singa samit na balingit na dugarugan inkalauk na insinso, masamit a singa dilo ed taway, singa musikan kaibay alak ed sakey a ponsia.
2: Tinombuk toy dugan totontonen nipaakar ed pangapiger ed kipapasen na bansa tan inekal toy makapaingungot a panangigalang ed saray talintaoy diriyos.
3: Sikatoy sigput a matoor ed Katawan tan pinabiskeg toy tuan rilihion ed saraman a maoges a panaon.
4: Mapalaloy impankasalanan da ray amin ya arari likud ed kindi David, Ezekias, tan Josias, lapud inkaindan da so Ganggan na Sankatageyan ya anggad impangangga na nanarian.
5: Insuko ray pakayari tan kagalangan da ed saray totood arum a bansa
6: ya amool ed masanton siudad tan anaynan a begtebegtew ed saray dalan, onung na impasakbay nen Jeremias.
7: Aliwliway impanggagawa rad sikato, anggaman a sikatoy apili lan sakey a propita kasakbayan na inkianak to, a mamagut tan mangitumba, maneral tan manalo, balet mamaalagey tan mantanem, met.
8: Si Ezekiel so akapangipanengnengan na pasingayew na kagalangan na Dios. Anengneng to ya diad tagey na karwahi tan saray mabilay a pinalsa.
9: Binitla to met si Job a maung lawas so ginagawa to.
10: Ombangon komun ed balon bilay iray pokel na labinduan propita, lapud pinabiskeg na sarayan totoo so linawa da ray totood Israel tan inlaban da ra diad panamegley na ilalon malet.
11: Panoy pangidayew tayod Zerubabel? Sikatoy singa singsing a panagtimbri na ari a walad kawanan na limay Katawan,
12: a singa si Josue a lakin anak nen Josadak. Pinasimbalo ran impaalagey so masanton Timplo na Katawan, ya ingganan para andi-anggaan ya inkabantug.
13: Baleg met so pakanudnunotan ed kinen Nehemias. Pinasimbalo ton impaalagey iray aderal a padir na Jerusalem, tan inyan to ray puirta tan saray balewet. Pinasimbalo to met ya impaalagey iray kaabungan tayo.
14: Anggapoy miparad kinen Enoc a nankurang ed tapew na dalin, ta mabilay a niatagey ed tawen.
15: Anggapoy singa si Jose ed saray nianak a totoo; apagalangan iray anggan pokel to.
16: Mapalalon apagalangan ira di Sem, Set, tan Enos, balet baleg niy kagalangan nen Adan nen say siopaman a too.