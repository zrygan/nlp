1: Wala ray Pariseo tan Saduseo a sinmingger ed kinen Jesus. Labay dan suboken kanyan kinerew dan manggaway sakey a milagron manlapud tawen.
2: Inkuanen Jesus, No onseselek lay agew ikuanyo, Maung so panaon, ta ambalangay tawen.
3: Balet diad kabwasan ikuanyo, Makapoy so panaon, ta ambalanga tan malorem so tawen. Amta yon parlesan so panaon diad pakanengneng yoy tawen, ag yo balet natalusan iray tanday panaon natan!
4: Maoges tan aliwan matoor ed Dios iray totood sayan panaon! Labay yoy makanengneng na milagro, anto? Anggapoy nanengneng yo no ag say milagro nen Jonas!
: Tinaynan nen Jesus ira tan inmarawi.
5: Nen binmaliw ed dayat iray disipulo, alingwanan day nambalon na tinapay.
6: Inkuanen Jesus ed sikara, Manalwar kayod libadura na saray Pariseo tan saray Saduseo.
7: Nantotongtongan ya na saray disipulo. Inkuanda, Imbaga to ya, ta ag itayo nambalon na tinapay.
8: Amta nen Jesus so pantotongtongan da, kanyan tinepet to, Akin et pantotongtongan yoy ag yo impanbalon na tinapay? Makapoy so pananisia yo!
9: Ag yo ta ni natalusan? Alingwanan yo ta la may impampipisag koy limaran tinapay kinan na liman libon totoo? Pigaran tiklis so atipon yod saman a?
10: Tan samay pitoran tinapay kinan na apat a libon totoo; ag yo ta man nanunotan? Pigaran tiklis a tinapay so atipon yod saman a?
11: Akin sirin et ag yo natalusan ya aliwan nipaakar ed tinapay so labay kon ibaga? Manalwar kayod libadura da ray Pariseo tan saray Saduseo!
12: Insan atalusan na saray disipulo ya aliwan samay libaduran ikakanad tinapay so imbaga ton alwaran da, no ag say bangat da ray Pariseo tan saray Saduseo.
13: Nen sinmabiy Jesus ed lugar na Cesarea na Filipos tinepet tod saray disipulo to, Siopa so Anak na Too, onung na ibabagay totoo?
14: Inmebat ira, Wala ray mangibabagan si Juan a Managbinyag. Ibabagay arum a si Elias; wala met iray mangibabagan si Jeremias o sakey ed saray propita.
15: Sikayo balet, antoy kuanyo? Siopa ak? tinepet nen Jesus.
16: Inmebat si Simon Pedro, Sika so Cristo ya Anak na Dios a mabilay.
17: Inkuanen Jesus ed sikato, Maliket kan tua, Simon ya anak nen Jonas! Ta say Amak ed tawen so angipaamtad sika yan katwaan, aliwan say too.
18: Kanyan kuankod sika: sakey kan baton-dampay, Pedro, tan diad tapew na sayan baton-dampay a pundasion, ipaalagey koy iglisiak ya ag taloen na anggan say pakayari na patey.
19: Iter kod sikay tombuk na Panariay tawen. Say isebel mo diad dalin so nisebel met ed tawen; say iyabuloy mo diad dalin so niabuloy met ed tawen.
20: Insan impurek nen Jesus ed saray disipulo to ya ag da ibabagad siopaman a sikato so Cristo.
21: Nanlapud saman, ginapoan ya imbaga nen Jesus a nakaukolan ya onla ed Jerusalem tan pairapen na saray mamatakken na baley, saray manonan papari, tan saray iskriba. Papatey da, balet onolid bilay diad kumatlon agew.
22: Inyarawi nen Pedro na daiset si Jesus tan nansalitaan to. Inkuanto, Ag itan yabuloy na Dios komun, Katawan! Ag itan nepeg a nagawad sika!
23: Balet inarap nen Jesus tan inkuanto, Arawi kad siak, Satanas! Sakey kan mansasaray dalanen ko! Say labay na too so nununoten mo, aliwan say labay na Dios!
24: Inkuanen Jesus ed saray disipulo to, Siopamay malabay ya ontombuk ed siak, nakaukolan a lingwanan toy sikaton dili, sakbaten toy krus to, insan ontombuk ed siak.
25: Ta naandiay bilay so toon mangilaban na bilay to; balet nilaban so toon mangiter na bilay to nisesengeg ed siak.
26: Antoy nagonggona na sakey a toon nakayarian toy intiron mundo, no naandi lamlamang so bilay to? Anggapoy nibayar na too a pamapawil toy bilay to.
27: Ta onsabiy Anak na Too a walad sikatoy pakayari na Ama to, tan kaiba to ray anghil to. Diad satan met a bekta so pambayar tod balang too, onung ed gawgawa to.
28: Tandaan yo ya! Wala ra diad sikayoy ag ompatey ya anggad ag da nanengneng so Anak na Too ya onsabin sakey ya Ari.