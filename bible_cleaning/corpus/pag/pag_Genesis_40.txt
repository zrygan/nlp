1: Ag abayag, nankasalanan ed ari so inkargadoy alak tan say pangulon panadiro ed palasio.
2: Diad pasnuk na arid sikara,
3: impaipriso to rad abung na kapitan da ray guardia, a diman met so akaiprisoan nen Jose.
4: Abayag irad prisowan, tan samay kapitan impasen toy Jose a mangasikasod sikara.
5: Aminsan a labi, diman ed prisowan, nankogip imay inkargadoy alak tan samay pangulon panadiro; nandomaan iray kogip.
6: Nen linmad sikara si Jose diad kabwasan, anengneng ton nagugunigon ira.
7: Tinepet to, Akin et nengneng yoy nagugunigon ed sayan agew?
8: Inmebat ira, Walay kogip na balang sakey ed sikami, et anggapo diay makapangipatalus.
: Say Dios so manangipatalus, inkuanen Jose. Ibaga yod siak ira tay kogip yo.
9: Kanyan inkuanto may inkargadoy alak ed palasio, Diad kogip ko, walay tanaman ya ubas ed arap ko
10: a taloray sanga to. Kapaway na saray bolung, nanrosas, tan aluto ray bunga.
11: Sankabembenan koy kupa na ari, kanyan inalak ira may bungay ubas tan pinespes ko rad kupa, insan ko inter ed ari.
12: Inkuanen Jose, Niay talus to: saramay taloran sanga kabaliksan day taloran agew.
13: Kalabas na taloy agew, ibolus kay ari, pirdonaen to ka, tan ipawil to kad gendat a kimey mo. Iderew mod sikatoy kupa, a singa gagawaen mo nen sikay inkargado na alak to.
14: Balet kerewen ko pad sika a no maung lay kipapasen mo et salita mo ak met ed kinen ari, pian natulongan mo ak ya ompaway ed sayan prisowan.
15: Diad tuay tua, inala ak labat ed dalin da ray Hebreo, tan anggan diad Egipto anggapoy ginawak a makasengeg na kaprisoan ko.
16: Nen naamtaan na samay pangulon panadiro a maung so impangipatalus nen Jose ed kogip na samay inkargadoy alak ed palasio, inkuanto, Wala met so kogip ko; sankaagtok so taloran pananginay tinapay.
17: Diad samay pananginan a walad tapew, wadman ya amin so klasiy kakanen a para ari, balet totoktoken na saray manok.
18: Inmebat si Jose, Niay talus to: saramay taloran pananginay tinapay kabaliksan day taloran agew.
19: Kalabas na taloy agew, ibolus kay aribalet papotul toy olom! Insan paibitin tod tiken so kabalgan mo, et kanen na saray manok so bangkay mo.
20: Kalabas na taloy agew, nen agew na inkianak na ari, angiparaan na ponsia a para amin ya opisyal to; impaipaway to may inkargadoy alak ed palasio tan samay pangulon panadiro to tan inyarap to rad saray opisyal to.
21: Pinapawil to may inkargadoy alak ed gendat a kimey to,
22: balet impapatey to may pangulon panadiro. Agawan amin ira may imbaga nen Jose,
23: balet ag lan balut anunotan na samay inkargadoy alak si Josealingwanan to lan amimpinsan.