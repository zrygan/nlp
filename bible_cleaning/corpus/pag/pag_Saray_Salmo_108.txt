1: Walay talek na linawak, O Dios!
: Mankanta ak tan idayew ta ka!
: Liing ka, O kamarerwak!
2: Liing kayo, sikayon arpak tan lirak!
: Liingen ko so agew!
3: Pisalamatan ta ka diad arap da ray katoowan, O Katawan !
: Idayew ta kad arap da ray bansa!
4: Say ag mangoman a panangarom sasabien to ray katawenan,
: tan say inkatoor mo gagawaten to ray lorem.
5: O Dios, ipanengneng mo pad tawen so talonggaring mo
: tan diad intiron dalin say kagalangan mo.
6: Ilaban mo kami pa diad panamegley na pakayarim; ebatan mo pay pikakasik,
: pian niagel iray totoon inarom.
7: Manlapud santuario to, inkuay Dios,
: Kasumpal na panalok apag-apagen koy Sikem,
: tan ibunog kod saray totook so Patar na Sukot.
8: Kien koy Galaad tan Manases;
: say Efraim so hilmit ko,
: tan say Juda so sitrok.
9: Say Moab so panorasan kon palanggana,
: tan say Edom so pangibantakan koy sandalyak.
: Oneyag ak lapud impanalok ed saray Filisteo.
10: O Dios, siopay mangyakar ed siak diad pinadir a siudad?
: Siopay mangiwanwan ed siak diad Edom?
11: Peteg ya impolisay mo kami la?
: Ag ka la miolup ed saray sondalo mi?
12: Tulongan mo kami pan mibakal ed saray kalaban mi;
: anggapoy kanay tulong na too.
13: Lapud tulong na Dios, manalo kami;
: taloen to ray kalaban mi.