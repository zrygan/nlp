1: Nen asumpal nen Solomon so pikakasi to, pinmelag a nanlapud tawen so apoy tan pinoolan to ray bagat ya insasaklang. Insan say Timplo napno na kagalangan na Katawan .
2: Ag makaloob iray papari, lapud napno na kagalangan na Katawan so Timplo.
3: Nen anengneng na saray totood Israel a naplag a nanlapud tawen so apoy tan pinano na liwawa so Timplo, dinmakmomo ran anggad dalin, inggalang day Dios tan indayew da lapud kaabigan tan ag mangoman a panangaro to.
4: Insan angibagat ed Katawan si Ari Solomon tan amin da ray totoo.
5: Duamplo tan duan libon baka tan sanlasus tan duamplon libon karniro so insaklang nen Ari Solomon a bagat a para kareenan. Diad onya si Solomon tan amin da ray totoo insaklang da so Timplo.
6: Nanalagey iray papari ed angipasenan ed sikara tan nanalagey met iray Levita a sankaarap da ra. Saray Levita indadayew day Katawan diad impantotogtog dad saray kagawaan na musika ya inter nen Ari David tan kinakanta ra may imno, Andi-anggaan so Panangaro to! onung na ingganggan nen David ed sikara. Pinaknul na saramay papari iray trumpita tan nanalagey iray totoo.
7: Diad saman met ya agew insaklang met nen Solomon so pegley a parti na patio a walad arap na Timplo, insan angisaklang diman na saray bagat a popoolan, saray bagat a trigo, tan say taba na saray bagat a para kareenan. Dia to ra insaklang ta say gansan altar a ginawa to et melag a pangisaklangan ed sarayan bagat.
8: Pitoy agew a sinilibraan nen Solomon tan amin da ray Israelita so Pista na saray Abung-abung. Dinmago ya amin iray totood Israel, manlapud Dalan na Hamat diad baybay ya anggad ketegay Egipto diad abalaten.
9: Pitoy agew so impangisaklang dad altar tan pitoy agew so impansilibra ra. Nen kaonuran ya agew sinumpal day sirimonya
10: tan nen ontombuk ya agew, say kumaduamplo tan talon agew na kumapiton bulan, pinasempet la nen Solomon iray totoo. Malikeliket ira lapud amin a bindision ya inter na Katawan ed saray totoo ton Israelita, si David, tan si Solomon.
11: Asumpal nen Solomon ya impaalagey so Timplo tan say palasio; atombuk ya amin iray plano to.
12: Insan diad labi pinmayawar ed sikato so Katawan tan inkuanto, Nadngel koy pikakasim, kanyan awaten ko yan Timplo a sikatoy pasen a pangisaklangan ed siak na saray bagat.
13: Kapag ag ko paoranen, odino kapag mangibaki ak na saray dorun a mangan ed saray tanaman, odino mangipadalan ak na salot ed saray totook,
14: no mampikasi ra tan magbabawi rad kasalanan da, tan ibeneg da ray kaogsan a gagawaen da, dengelen ko rad satan ed tawen, pirdonaen ko ray kasalanan da, tan paaligwasen ko lamet so dalin da.
15: Bantayan ko yan pasen tan sipaparaan ak ya ondengel ed amin a pikakasin iyapay dia.
16: Pinilik tan pinasantok yan Timplo a sikatoy pasen a pangigalangan ed siak diad ando lan ando. Bantayan ko lawas tan iyagel kod amin a panaon.
17: No matoor kan manlingkur ed siak a singa ginawa nen amam a David, no onuren mo ray ganggan ko tan sumpalen mo ray amin a bilin kod sika,
18: sumpalen ko may sipan kod kinen amam a David nen imbagak ed sikato a say Israel et lawas oleyan na saray kabyangay boleg to.
19: Balet no sika tan saray totoom et ag yo onuren iray ganggan tan saray bilin kod sikayo, tan mangigalang kayod arum a diriyos,
20: ekalen ta kayod dalin ya inter kod sikayo, tan ikaindan ko yan pinasantok a Timplo a sikatoy pangigalangan ed siak. Balawen tan melag-melagen na saray totoo ed inerman a pasen so bansan Israel.
21: Sayan Timplo et daydayewen a tuloy natan, balet nikelawan iray amin ya ondalan dia tan tepeten da, Akin et ginawa na Katawan so onya ed sayan dalin tan diad sayan Timplo?
22: Onebat iray totoo, Lapud inkaindan na saray totoo so Katawan a Dios da, ya angipaway ed saray lalaki ra ed dalin na Egipto. Sinmingger irad arum a diriyos, tan sikara yay inggalang tan nanlingkuran da. Kanyan inter na Katawan yan kaogsan ed sikara.