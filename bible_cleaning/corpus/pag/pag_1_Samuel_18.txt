1: Asumpal a nantongtong si Saul tan si David, kayari to ya, si Jonatan a lakin anak nen Saul et naayat a maung ed kinen David tan inaro ton singa panangaro tod sikaton dili.
2: Nanlapud saman ya agew si Saul inala toy David tan ag to la pinasempet.
3: Si Jonatan akisipanan a mikaaron anggad angga ed kinen David, ta inaro to a singa panangaro tod sikaton dili.
4: Inekal toy kawes ya akasolung ed laman to tan inter tod kinen David; inter to met so kawes ton para bakal a pati say ispada, pana, tan say balkes to.
5: Si David analo ed amin a bakal ya angibakian nen Saul ed sikato, kanyan ginawa nen Saul a sakey ya opisyal na saray sondalo to. Akapaliket ya ed saray totoo nen Saul tan saray opisyal to.
6: Nen ompawil si David, kayari ton pinatey si Goliat, tan onsesempet met la ray sondalo, inmabet ed kinen Saul iray bibiin nanlapud amin a baley na Israel. Nankakanta ray maliket a kansion, nansasayaw ira, tan nantotogtog iray tamborin tan saltirio.
7: Diad panliliket da, anganta ray bibii. Si Saul amatey na nilibo, balet si David amatey na asamplon libo.
8: Ag ya labay nen Saul, tan pinmetang so olo to. Inkuanto, Ibabaga ran asamplon liboy pinatey nen David, balet nilibo labat ed siak. Anggapo lay nagawan onsoblay no ag say panari to!
9: Nanlapud saman ya agew, angimon ed kinen David.
10: Diad ontombuk ya agew linmoob ed kinen Saul so maoges ya ispiritu a nanlapud Dios, kanyan manitaw a singa ambagel ed abung to. Manotogtog si David, na arpa, a singa gagawaen ton inagew-agew, tan sankabembenan nen Saul so pika.
11: Ipanek kod padir, kuanen Saul ed sikaton dili, tan pinika ton amidwa; balet alikiran iran dua nen David.
12: Antakot si Saul ed kinen David, ta walad kinen David so Katawan a tinmaynan lad kinen Saul.
13: Kanyan pinaarawi nen Saul si David tan ginawa ton pangulo na saray sanlibon sondalo. Diad bakal, sikatoy dilin angiwawanwan ed saray totoo to,
14: tan maaligwas ed amin a ginawa to, ta walad sikato so Katawan .
15: Naimano nen Saul so ontan lan iyaaligwas nen David tan lalon tinmakot ed sikato.
16: Balet si David inaroy amin a totoo ed Israel tan Juda, ta maaligwas a pangulo.
17: Insan inkuanen Saul ed kinen David, Niay Merab, say anak kon sankapangulowanan a bii. Iter kod sikan asawaen mo, dapot no masebeg tan matoor kan sondalo a manlingkur ed siak, tan milaban kad saray bakal na Katawan . Ginawa ya nen Saul, ta abaloan ton diad onya napatey na saray Filisteo si David, et aliwa lan sikaton dili so mamatey.
18: Inmebat si David, Siopa ak, tan siopa ray pamilyak, et magmaliw ak a manugang na ari?
19: Balet nen sinmabiy agew a niiter lan asawa nen David si Merab, si Adriel a taga Mehola so angikasal.
20: Balet si Micol ya anak nen Saul inmibeg ed kinen David, tan akaliket si Saul nen akabatan to.
21: Inkuantod sikaton dili, Iter kon asawaen nen David si Micol; agamilen kon mangalut ed sikato, pian napatey na saray Filisteo.
22: Ingganggan to ray opisyal a mitongtong irad kinen David no anggapoy arum a makadngel tan ibaga rad sikato, Makaliliket so ari ed sika tan labay ka na amin ya opisyal to; kanyan maung no asawaen mo la natan so anak ton marikit.
23: Kanyan imbaga da ya ed kinen David, tan inmebat, Baleg a kagalangan so magmaliw a manugang na ari, baleg a tuloy ed sakey a mairap-bilay tan abebad kipapasen a singa siak.
24: Saray opisyal imbaga rad kinen Saul so ebat nen David,
25: et si Saul ingganggan to ran mangibaga ed kinen David: Say labay labat na ari ya ibayar mod sikato pian naasawam so marikit to et say baog na ngoroy kayaryan na sanlasus ya inatey a lalakin Filisteo, pian makabawid saray kalaban to. Onyay inisip nen Saul a pagawa; pian napatey na saray Filisteo si David.
26: Imbaga na saray opisyal ed kinen David so papaibaga nen Saul, tan maliket si David ed pagmaliw ton manugang na ari. Kasakbayay agew na kasal,
27: si David tan saray totoo to linma ran amatey na duan lasus a Filisteo. Inawit toy baog na kayaryan na balang sakey tan imbilang tod ari, pian magmaliw a manugang to. Kanyan apasootan si Saul ya impaasawa tod kinen David si anak ton Micol.
28: Abirbir lan sigput nen Saul a say Katawan et walad kinen David; abirbir to met ya inaro nen anak ton Micol.
29: Kanyan lalon tinmakot ed kinen David tan kinabosul to legan ton nambilay.
30: Kapag onsabin mibakal iray Filisteo, maaligwas nin mibakal si David nen saray arum ya opisyal nen Saul. Lapud saya, lalon binmantug si David.