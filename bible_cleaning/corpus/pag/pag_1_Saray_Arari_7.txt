1: Impaalagey met nen Solomon so palasio to, tan asumpal na labintaloy taon.
23: Limamplon mitro so karokey na Baleg a Kuarton Takel na Libano, duamplo tan liman mitro so kaawang to, tan labinliman mitro so kaatagey to. Walay taloran talonton a sidron lusek to, labinlima a lusek so kapag talonton, tan wala ray sidro a panuksolan ya akapeket ed kapag talonton. Sidro met so bubida to, tan nituloy ed saray panagsinupan a kuarto ya inagto met ira na saray lusek.
4: Diad kapag dapag na nantopag a padir, walay taloran talonton na bintana.
5: Ngalngalin kuadrado iray hamba na saray lolooban tan saray bintana tan nampepetekan ira may bintana ed nantopag a padir.
6: Say Baleg a Kuarto na Saray Lusek et duamplo tan anem a mitro so karokey to tan labinliman mitro so kaawang to. Walay balkon ton atarungan ya inagto na saray lusek.
7: Say Kuarton Trono a tatawagen met na Korti na Katonungan, a diay panagsintinsiaan nen Solomon ed saray kaso, et tablan sidro so nipalkap ed saray padir to manlapud datal ya anggad wanan.
8: Agawa met a singa inkagawa na saray arum a paalagey so ayaman nen Solomon diad beneg na Korti na Katonungan. Amaalagey met si Solomon na onyan ayaman a para asawa to ya anak na ari na Egipto.
9: Amin da ra yan paalagey a pati say maawang a patio, manlapud pundasion ya anggad bobung, et agawa rad saray baton niparaan ed panagtebagan a diman ira tinatabas onung ed nitandan sukat tan nililinisay lagari diad duaran pagpag.
10: Ankakabaleg a baton niparaan ed panagtebagan iray niiyan ed saray pundasion, apatiran mitro so karokey na saray arum tan limaran mitro iray arum.
11: Diad tapew da ra ya, niiyan iray tinatabas onung ed sukat a bato, tan saray sidron panuksolan.
12: Say patio na palasio, say patiod Timplo, tan say kuarton lolooban ed Timplo et wala ray padir da a walay sidron panuksolan ed tapew na kapag mikatlon baton tinabas.
13: Impaawit nen Ari Solomon so sakey a lakin manggaray Hiram a taga Tiro, sakey a marunong a pumapanday na gansa.
14: Inatey lay ama ton taga met Tiro tan marunong met a pumapanday na gansa; kabyangay tribu nen Neftali so ina to. Maung ya impanolo si Hiram tan abayag lan pumapanday na gansa. Inmabubon ed labay na ari a sikatoy makaoley ed saray kimey a nipaakar ed gansa.
15: Angibubo si Hiram na duaran malimpek a gansan lusek a siamiran mitro so kaatagey tan anemiran mitro so kinalimpek na balang sakey.
16: Nanggawa met na duaran gansan olo-olo a duara tan kapalduan mitro so kaatagey na balang sakey; inyan to ira ya ed toktok na saramay lusek.
17: Diad nansaipan na balang lusek tan olo-olo, dinikoraan to na singa alaga-lagan golunggolung,
18: tan diad tapew to ya, ininan toy duaran talonton a gansan granada.
19: Singa lirio so nengneng da ra may olo-olo, tan duaran mitro so kaatagey da,
20: tan nitapew ed duaran malimpek a parti a walad tapew na samay singa golunggolung. Apaliberan so balang sakey ed saramay olo-olo na duaran talonton na gansan granada a duan lasus so bilang da.
21: Impaalagey nen Hiram ira yan duaran gansan lusek diad arap na lolooban ed Timplo: walad bandad abalaten so sakey ya angaranan na Jakin, tan walad bandad baybay so sakey ya angaranan na Booz.
22: Niiyan ed toktok na saramay lusek ira may singa lirion gansan olo-olo.
: Kanyan asumpal so kimey ed saramay duaran lusek.
23: Nanggaway Hiram na gansan kawa a dipositoway danum; duaran mitroy kaaralem to, limaran mitroy kaawang to, tan labinliman mitroy kinalimpek to.
24: Diad kaliber-liber na paway na sangab na kawa walay duaran labinliman mitron talonton na gansan atsiw. Nibubo ra ya nen nibubo may kawa.
25: Naampatut yan kawa ed beneg na saray labinduan gansan bakan kalakyan ya akaarap irad paway, taloray akaarap ed baybay, abalaten, bokig tan sagur.
26: Sankarangan so kakapal to may kawa. Singa sangab na kupa so sangab to, tan binmaluk ed paway a singa rosas na lirio. Samplon libon galon so nakarga to.
27: Nanggawa met si Hiram na samploran gansan kariton; balang sakey duaran mitroy karokey to, duaran mitroy kaawang to, tan sakey tan kapalduan mitroy kaatagey to.
28: Agawa ra ed saray kuadradon dingding a nibastidor ira.
29: Diad saray dingding nitatak iray lion, bakan kalakyan, tan saray kirubin; tan diad saray bastidor, diad tagey tan silong na saray lion tan saray bakan kalakyan wala ray nitatak a nibalbaliber a gulis.
30: Kapag kariton walay apatiran gansan dalig to tan wala ray ihi ra. Diad apatiran suyok, wala ray gansan ampatot na kawa. Sarayan gansan ampatot et adikoraan iray nibalbaliber a gulis.
31: Diad tapew na kariton walay liken a gatonay kawa. Niatagey na labinwalon pulgada manlapud tapew na kariton tan niabeba na pitoran pulgada. Wala ray nikorkortin parakep ed kaliber-liber to.
32: Duamplo tan liman pulgada so kaatagey na saramay dalig; wala rad silong na dingding, tan akitekep ed saray kariton ira may ihi.
33: Singa dalig na karwahi ira may dalig to; gansa ray ihi, bakkag, taglang, tan saray kubo ra.
34: Diad leksab a sokung na balang kariton walay apatiran ampatot a nitekep irad kariton.
35: Kapag kariton walay balkes ya akabariber ed tagey to a siamiran pulgaday lapar to. Nitekep ed kariton ira may ampatot tan saramay dingding,
36: tan adikoraan ira na saray nitatak a kirubin, lion, tan saray palmiran kiew, inermay kawalaay pasen a pakapangitatakan ed sikara, tan aliber iray nitatak a nibalbaliber a gulis.
37: Onya sirin so impakagawa ed saramay kariton. Nampapara ran amin; namparay kabaleg da tan say nengneng da.
38: Nanggawa met si Hiram na samploran kawa; sansasakey ira may kariton. Duaran mitro so benlag na sakey, tan mankargay duan lasus a galon.
39: Inyan tod abalaten na Timplo so limara, diad baybay iray arum a limara; inyan tod abalaten a bokig imay kawa a dipositoway danum.
4045: Nanggawa met si Hiram na saray banga, pala, tan saray palanggana. Asumpal ton amin iray kimey tod Timplo na Katawan , tan para si Ari Solomon. Nia ray ginawa to
: Saray duaran lusek
: Saray duaran singa yaung ya olo
: na saramay duaran lusek ed
: toktok na olo na saramay lusek
: Saray golunggolung a balibalin
: imbaliber ed kapag olo-olo
: Saray apat a lasus a gansan granada
: a nidasig ya amidwa ed talonton,
: ya asanlasus so kapag olo na saray
: lusek
: Saray samploran kariton
: Saray samploran palanggana
: Say kawa
: Saray labinduan bakan kalakyan
: ya ampatot na kawa
: Saray banga, pala,
: tan saray yaung
: Pinasileng a gansa ira yan amin a kagawaan na Timplo, a ginawa nen Hiram para si Ari Solomon.
46: Say ari impagawa to ra yan amin diad pandayan a walad nanleetan na Socot tan Zaretan, diad patar na Jordan.
47: Ag impasimbang nen Solomon ira yan gansan kagawaan, ta diad karakel da ag nibagay belat da.
48: Nanggawa met si Solomon na saray balituk a kagawaan a para Timplo: say altar, say lamisaan a para masanton tinapay,
49: saray samploran panangipatoonan na lamparaan a wala rad arap na Sankasantosan a Pasen, limaray walad bandad abalaten tan limaray walad bandad baybay; sary rosas, saray lamparaan, tan saray sipit;
50: saray kupa, saray panagpotut na pabilo, saray yaung, saray plato a pananginay insinso, tan saray kawalin pananginay ngalab; tan saray bisagra na saray kaput na Sankasantosan a Pasen tan bisagra na saray kaput na saray puirtay Timplo. Balituk ya amin ira yan kagawaan.
51: Nen asumpal nen Ari Solomon iray amin a kimey ed Timplo, inyan tod saray kuarton panagsinupan ed Timplo ya amin iray amin a bengatlan insaklang nen ama ton David ed Katawan saray pilak, balituk, tan saray arum a kagawaan.