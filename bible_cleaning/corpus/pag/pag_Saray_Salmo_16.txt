1: Iyagel mo ak pa, O Dios,
: ta onsasalimbeng ak ed sika.
2: Kuankod Katawan , Sika so Katawan ko;
: manlalapud sika ya amin iray maung a bengatlan walad siak.
3: Agaylay inkamaung da ray matoor a totoo na Katawan !
: Pakaliliketan kon maung a nakaiba ra.
4: Nabontunan na kairapan,
: iray manlilingkur ed saray diriyos.
: Ag ak mibiang ed saray bagat dan dala;
: ag ko igalang iray diriyos da.
5: Sika, Katawan , so amin a kayaryan ko,
: iiter moy amin a nakakaukolan ko;
: walad sanduan limam so bilay kod arapen.
6: Makapakelaw a tuloy iray panangarom ed siak;
: agaylay abig da!
7: Idadayew koy Katawan , ta iwawanwan to ak,
: tan no labi papasakbayan ak na konsinsiak.
8: Ag ko lawas nalingwanan so kiwawalay Katawan ;
: walad abay ko, tan ag ak
: nasigensigen na antokaman.
9: Kanyan maliket tan magayaga ak,
: tan anggapon balut so pagpagak,
10: ta iyaagel mo ak ed pakayari na patey.
: Matoor a nanlilingkur ak ed sika,
: kanyan ag mo ak ikaindan ed pasen a panaayaman da ray inaatey.
11: Ipaamtam ed siak so dalan a mamaarap bilay;
: say kiwawalam papanoen to ak na gayaga
: tan iitdan to ak na liket ya anggad angga.