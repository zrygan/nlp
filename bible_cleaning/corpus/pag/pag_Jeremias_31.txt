1: Say Katawan kuanto, Onsabiy panaon a magmaliw ak a Dios na amin a tribu na Israel, tan sikaray magmaliw a totook.
2: Kinasian kod kalawakan iray totoon nibatikan day patey. Nen nampilalek na painawa iray totood Israel,
3: pinmatnag ak ed sikara manlapud arawi. Totood Israel, inaro ta kayo lawas, kanyan intuloy kon impatnag ed sikayo so ag mangoman a panangarok.
4: Pasimbaloen ko so kipapasen yo a totook. Alaen yo lamet iray tamborin yo tan maliket kayon mansayaw-sayaw.
5: Taneman yo lamet iray kaubasan ed toktok na kapokdulan na Samaria, tan saray mantanem kanen da ray bungay kaubasan.
6: On, onsabiy agew a saray managbantay ikolyaot dad toktok na kapokdulan na Efraim, Ontatdang itayod Sion, diad Katawan a Dios tayo.
7: Say Katawan kuanto,
: Mankanta kayod liket para Israel,
: say sankatalonggaringan ed saray bansa.
: Kanta yoy imno na panangidayew,
: Inyagel na Katawan iray totoo to,
: inliktar ton amin iray akeraan.
8: Alaen ko rad bansa ed baybay
: tan tiponen ko ran manlapud saray sokung na mundo.
: Milad sikara iray bulag tan saray lopuy,
: saray malokun tan amin da ray paanak-anak.
: Ompawil ira a sakey a matalonggaring a bansa.
9: Diad liket dan ompapawil iray totook ag da napokpokay interter na lua ra,
: mampipikasi ra legan ko ran iwawanwan.
: Iwanwan ko rad gilig na managagos a danum,
: diad mablak a dalan pian ag ira niparokul.
: Singa ama so pasen ko ed Israel,
: et si Efraim so sankapangulowanan ya anak kon laki.
10: Say Katawan kuanto,
: Dengel yo ak, sikayo ran bansa,
: tan ibawag yod arawi ran gilig na dayat iray salitak.
: Inkaykayat ko ray totook, balet tiponen ko ra,
: bantayan ko ran singa pambabantay na pumapastol ed saray karniro to.
11: Imbolus ko ray Israelita,
: tan inyagel ko rad makapanyarin bansa.
12: Ondago ra tan mankanta rad liket diad Palandey na Sion
: tan panliketan da ray rigalok
: saray rigalon trigo, alak, tan larak na oliba,
: saray karniro tan saray baka.
: Magmaliw iran singa asalusalug a tanamanan,
: tan nawalaan ira na amin a nakaukolan da.
13: Insan mansayaw tan manliket iray bibii;
: manggayaga ray lalaki, malangwer may matakken.
: Ligliwaen ko ra tan pagmaliwen kon liket so ermen da;
: pagmaliwen kon gayaga so ermen da.
14: Peneken ko na mananam a kakanen iray papari,
: tan iter koy amin a nakaukolan na saray totook.
: Siak, say Katawan , so nansalita.
15: Say Katawan kuanto,
: Nadngel so tanul ed Rama,
: tanul na ampaipait a pannangis tan panugaog.
: Si Raquel saray anak to nanangisan to ra;
: maneermen tan ag naligliwa,
: ta naandi la ra.
16: Tondaan yo lay panaakis yo,
: tan ponasan yo ray lua yo.
: Ag nayarin ag natumangan
: iray amin a ginagawa yo para saray anak yo;
: ompawil iran manlapud dalin na kalaban.
17: Maung so ilalo yod arapen a panaon;
: ompawil ed dilin bansa ra iray anak yo.
: Siak, say Katawan , so nansalita.
18: Narerengel kon maermen ya ibabaga na saray Israelita,
: Katawan , nen saman singa kami maatap a bakan kalakyan,
: balet binabangatan mo kamin ontoluk.
: Papawil mo kami pa;
: sipaparaan kamin ompawil ed sika,
: Katawan a Dios mi.
19: Inmarawi kami ed sika,
: balet kabebekta nilabay miy ompawil.
: Kayari mo kamin dinusa,
: nanampat kami lapud ermen na pagbabawi.
: Ambaing kami,
: lapud saray kasalanan mi nen wala kami nid kalangweran.
20: Israel, sikay pinablik ya anak,
: say anak kon inararo.
: Kapag bitlaen koy ngaran mo,
: nununoten ta ka a katekep na panangaro.
: Milmilay linawak ed sika;
: andi-duaruwan kasian ta ka.
21: Mangyan kayo ray tanda tan pakapatnagan ed dalan;
: anap yo may dinalan yo.
: Pawil kayo, sikayon totood Israel,
: sempet kayod saray baley a tinaynan yo.
22: Kapigan mangangga so panduaruwa yo, sikayon anggapoy pananisian totoo?
: Nanggawa ak na bengatlan balo tan nidoma,
: nidoma a singa sakey a bii ya iyaagel toy laki.
23: Say Katawan a Makapanyarin-amin a Dios na Israel kuanto, No papawilen kod dalin da iray totook, ibaga da lamet ed dalin na Juda tan saray baley to,
: Bindisionan komun na Katawan so masanton palandey na Jerusalem,
: say masanton pasen a panaayaman to.
24: Manayam ed Juda tan saray baley to iray totoo; niwalad satan iray dumaralus tan saray pumapastol a wala ray karniro ra.
25: Pasimbaloen koy liknaan da ray mapagpaga, tan peneken koy kakanen iray makapkapoy lad eras.
26: Diad onta, ikuan na saray totoo, Naogip ak, tan binmangon ak ya apasimbaloy liknaan.
27: Siak, say Katawan , kuanko ya onsabiy panaon a panoen ko na totoo tan ayayep so dalin na Israel tan Juda.
28: Onung na impangasikasok ed impamagut, impangibalsak, impangipatalo, impaneral, tan impamataynan kod sikara, ontan met so pangasikasok ed pangiletneg tan pamasimbaloy kipapasen da.
29: No onsabi tan a panaon, ag la ikuan na saray totoo,
: Angan na anakseng ya ubas iray atateng,
: Balet akilem iray anak da.
30: Ingen say nagawa onya: Siopamay mangan na anakseng ya ubas, nakilem so dilin ngipen to, tan ompatey so balang sakey lapud dilin kasalanan to.
31: Say Katawan kuanto, Onsabiy panaon a baloy pisipanan kod saray totood Israel tan saray totood Juda.
32: Aliwan singa samay impisipanan kod saray lalaki ra nen intabin ko ran impaway ed Egipto. Aliwa ran matoor ed saman a sipanan, anggaman ya alimbawak so sakey ya asawan laki ed sikara.
33: Onya so pisipanan kod saray totood Israel: Iyan kod sikaray ganggan ko tan isulat kod kapusoan da. Siak so magmaliw a Dios da, tan sikara so totook.
34: Anggapod sikaray nepeg a mangibangat ed kabansaan to na nipaakar ed pangamta ed Katawan , ta nakabatan da ak ya amin, abeba may atagey so kipapasen da. Pirdonaen ko ray kasalanan da tan ag ko la nunoten iray ginagawa ran kaogsan. Siak, say Katawan , so nansalita.
35: Say Katawan iiter toy agew a manliwawa no agew
: tan say bulan tan saray bitewen a manindag no labi.
: Kimbogen toy dayat, kanyan onungol iray daluyon to;
: Yahweh a Makapanyarin-amin so ngaran to.
36: Isisipan to a legan a mansiansiay gendat ya oksuy na sansinakoban,
: mansiansian sakey a bansa so Israel.
37: No nasukat so tawen,
: tan nasokait iray pundasion na mundo,
: ipolisay tod satan iray totood Israel,
: lapud amin a ginagawa ra.
: Say Katawan so nansalita.
38: Onsabi so panaon, kuay Katawan , a napasimbalon nipaalagey a siudad ko so intiron Jerusalem, manlapud tori na Hananel ya anggad Puirta na Sokung.
39: Insan manlapud man ed sagur say ketegan mampaarap ed pokdul na Gareb, insan diad kaliber-liber na Goa.
40: Say intiron patar na pomponan ed saray bangkay tan bantakan na dotak, tan amin a kaalogan ed pandel na Kolus na Cedron ya anggad Puirta na Kabayo et magmaliw iran masanton pasen ed siak. Ag lan balut nigeba odino naderal yan siudad.