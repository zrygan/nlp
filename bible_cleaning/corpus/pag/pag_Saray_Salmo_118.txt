1: Misalamat kayod Katawan , ta sikato et maung,
: tan andi-anggaan so panangaro to.
2: Ikuan komun na saray totood Israel,
: Andi-anggaan so panangaro to.
3: Ikuan komun na saray papari na Dios,
: Andi-anggaan so panangaro to.
4: Ikuan komun na saray mangigagalang ed sikato,
: Andi-anggaan so panangaro to.
5: Diad kasesegsegang ko, tinmawag ak ed Katawan ;
: inebatan to ak tan imbolus to ak.
6: Kaibak so Katawan , ag ak ontakot;
: antoy nagawaay too ed siak?
7: Say Katawan so ontutulong ed siak,
: et nanengneng koy katalo da ray kalaban ko.
8: Maung ni so manmatalek ed Katawan ,
: nen say manmatalek ed too.
9: Maung ni so manmatalek ed Katawan ,
: nen say manmatalek ed saray totoon pangulo.
10: Niliktub ak na amayamay a kalaban;
: balet pinapatey ko ra diad panamegley na pakayariy Katawan !
11: Niliktub da ak ed amin a dapag,
: balet pinapatey ko ra diad panamegley na pakayariy Katawan !
12: Singa ra bayaung ya angambungal ed siak,
: balet naoput iran tampol a singa pinoolan a sinigit;
: pinapatey ko ra diad panamegley na pakayariy Katawan .
13: Dinogpaan da ak, et ngalngali ak la atalo,
: balet tinulongan ak na Katawan .
14: Say Katawan iitdan to ak na pakayari tan biskeg;
: inlaban to ak.
15: Dengel yoy maliket iran eyag na impanalo diad katuldaan da ray totooy Dios
: Say mabiskeg a pakayariy Katawan so nanggawad saya!
16: Say pakayariy Katawan so angiter ed sikatayoy pananalo
: say mabiskeg a pakayari tod bakal!
17: Ag ak ompatey, no ag ta mambilay ak
: tan ibawag ko ray ginagaway Katawan .
18: Mapalaloy impanusay Katawan ed siak,
: balet ag to ak inabuloyan ya ompatey.
19: Ilokas yon para siak iray puirta na Timplo;
: onloob ak tan misalamat ak ed Katawan !
20: Saya so puirtay Katawan ;
: saray matonung labat so makaloob.
21: Idadayew ta ka, Katawan , lapud dinengel mo ak,
: tan initdan mo ak na pananalo.
22: Say baton impasen ya andi-kakanaan na saray karpintiro
: nagmaliw lamlamang a sankakanaan a bato.
23: Ginawa ya na Katawan ;
: makapakelkelaw a nengnengen!
24: Sikato yay agew na panangilaban na Katawan ;
: manliket tan manggayaga tayo!
25: Ilaban mo kami, pikasi mid sika, Katawan !
: Paaligwas mo kami pa, Katawan !
26: Bindisionan komuy Dios so onsabid ngaran na Katawan !
: Manlapud Timploy Katawan bibindisionan mi ka!
27: Say Katawan et Dios; inimisan to tayo.
: Bembenan yo ray sangasangay kiew, ta igapo yo lay pista
: tan liber-liber yoy altar.
28: Sikay Dios ko, et misalamat ak ed sika;
: ibawag koy inkatalonggaring mo.
29: Misalamat kayod Katawan , ta sikato et maung,
: tan andi-anggaan so panangaro to.