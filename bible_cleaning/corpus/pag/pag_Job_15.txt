1: Inmebat si Elifaz a taga Tema
2: Andi-kakanaan tan andi-kabaliksan iray salitam, Job
3: Say toon makabat ag mansalita na singa pansasalitam,
: odino iyagel toy sikaton dili diad panamegley na saray andi-kakanaan a salita.
4: Ibabangat mon ag ontakot ed Dios iray totoo;
: babanoen mo ran mampikasi ed sikato.
5: Say kaogsan mo ipapanengneng na panagsalitam;
: say panisimolam et saray masilib iran salitam.
6: Ag la nakaukolan a sintinsiaan ta ka;
: saray dilin salitam so manintinsiad sika.
7: Sika ta so onaan a nianak a too?
: Wala ka la sirin nen palsaen na Dios iray kapalandeyan?
8: Nadngel mo ta ray plano na Dios?
: Sika ta labat so kawalaan na kakabatan na amin a katoowan?
9: Anggapoy amtam ya ag mi amta,
: tan anggapoy natalusan mo ya ag mi natalusan.
10: Say nanaralan miy kakabatan saray mamasiken
: saray lalakin mamatakken nen si amam.
11: Akin, kulang nid sika yay panliligliwa na Dios ed sika?
: Insalitaan mi ed sika na maamoyut iran salita.
12: Antoy mamapaawet na pusom?
: Akin et mandarlang iray matam ed pasnuk mod sikami?
13: Akin et ampetang so olom ed Dios,
: tan ansakit iran salitan imbolus mod sikato?
14: Walay toon nagnap a malinis so puso to?
: Walay toon nagnap a matonung ed arap na Dios?
15: Say Dios ag to napanmatalkan iray anggan anghil to;
: anggan sikara aliwa ran malinis ed pakanengneng to.
16: Say panggagawa na too ed kaogsan et singa kakainom to na danum;
: on, marotak tan andi-kakanaan so too.
17: Dengel ka natan Job, ta ibagak ed sikay anengneng tan naamtaan ko.
18: Saray makabat a totoo imbabangat da ak na saray katwaan
: a naaralan dad saray lalaki ra;
: tan anggapo so inyamut da.
19: Sikara labat so nanayam ed dalin da
: tan anggapoy taga arum a bansan ananggoyur ya ikaindan day Dios.
20: Say maoges a too a mamairap ed kapara ton too
: ed nagunigon legan ton mambilay.
21: Makapataktakot iran tanul so narengel to,
: tan dogpaan na saray tutulisan no abaloan ton arawid kaatapan.
22: Anggapoy ilalo ton nibatikan toy kabilongetan,
: ta akaparaan so ispadan mamatey ed sikato,
23: tan manaalagar iray buitrin mangan na bangkay to.
: Amta to ya ambilonget so arapen to;
24: taktakoten na kapagaan tan ipatey
: a singa ra arin akaparaan a mibakal.
25: Onyay pansumpalan na toon ayagan toy poniti so Dios
: tan labanan toy Makapanyarin-amin.
2627: Mapaatagey tan mananumlang yan too;
: lawas sankaegnaan toy samper to
: ta ondogpan milaban ed Dios.
28: Sikato yay toon anakep na saray siudad
: tan angalad saray abung ya imbabatkan na saray akankayarian,
: balet deralen na bakal ira man a siudad tan kaabungan.
29: Ag mambayag iray kayamanan to;
: ag mansiansia ray kayaryan to.
: Naandipat so anggan anino to,
30: tan ag to nibatikan so kabilongetan.
: Sikatoy singa sakey a kiew
: ya apoolan iray sanga-sanga to,
: tan intitikyab ed arawi na dagem iray rosas to.
31: No sikatoy makulang-kulang a manmatalek ed kaogsan
: anggapoy arum a nangunggona to no ag say kaogsan.
32: Kasakbayay panaon to nalaylay la;
: nalenes a singa sanga tan namagaan la.
33: Magmaliw a singa wakal na ubas ya apagpag
: iray maetan bunga to;
: singa kiew na oliban apagpag iray rosas to.
34: Anggapoy nakeraan a kabyangay boleg na saray totoon anggapoy Dios da,
: tan deralen na apoy so abung a nipaalagey lapud pasoksok.
35: Sikara yay totoon mamplaplanoy kaogsan tan manggagaway golo;
: napno lawas na panamalikdo so kapusoan da.