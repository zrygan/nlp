1: Say kakabatan amaalagey na abung to tan nanggawa na pitoran lusek to.
2: Amatas na ayep a para pista, nilaokan toy rikado so alak, insan to insaklang so lamisaan.
3: Imbaki to ray katulong ton bibii ya onla rad sankatageyan a pasen ed baley ta ibando ra
4: Loob kayo, sikayon totoon anggapoy amta! Insan diad toon makulang-kulang kuanto,
5: Gala dia, mangan kad kakanen ya imparaan ko tan inom kad alak a tinimplak.
6: Taynan moy olupan da ray totoon anggapoy amta, tan mambilay ka. Mankurang kad dalan na pakaamta.
7: No peteken moy toon mapaatagey, nabaingan ka labat. No pampasnukan moy toon maoges, nasakitan ka labat.
8: Ag mo pepeteken so toon mapaatagey, ta bosulen to ka. Balet no peteken moy toon makabat, pagalangan to ka.
9: Say antokaman ya ibagam ed toon makabat pagmaliwen ton lalon makabat. Say antokaman ya ibagam ed toon matonung aruman toy pakaamta to.
10: Pian nawalaan kay kakabatan nepeg mon pagalangan ya onona so Katawan . No kabat mo may Masanto, walay pakatalus mo.
11: Say kakabatan parokeyen toy bilay mo diad tapew na dalin.
12: Sikay makalay tumang no walay kakabatan mo, balet sikay manliknay kairapan no ipolisay mo.
13: Say inkakulang-kulang et singa makmaknul, anggapoy amta, tan anggapoy kababaingan a bii.
14: Manyodyorung yan bii ed puirta na abung to, odino diad yorungan ed sankatageyan a pasen ed baley,
15: tan ibabando tod saray totoon ondadalan ya ag da pibabalian iray arum a totoo.
16: Gali dia, sikayon anggapoy amta a totoo! Kuantod toon makulang-kulang,
17: Masamit ni so tinakew a danum. Mananam ni so tinakew a tinapay.
18: Ag amta na saray napapalikdo to ya ompatey iray totoon oonlad abung to, tan saray totoon linmoob la et wala la rad dalem na pasen a panaayaman da ray inaatey.