1: Say toon pinabli toy pakaamta labay ton naamtaay kalilingo to, balet say toon makulang-kulang bobosulen toy panametek.
2: Pakaliliketan na Katawan iray totoon matonung, balet sisintinsiaan ton nadusa iray mamplaplanoy kaogsan.
3: Say kaogsan mangiiter na kaatapan ed too, balet maligen so bilay na toon matonung.
4: Say maung ya asawan bii pakagagayagaan tan ikikinon na asawa to. Balet say bii a mangiiter na kababaingan ed asawa to et singa kanser ed saray pokel to.
5: Matwa so gawaen ed sika na saray totoon maptek; pamalikdo labat so labay a gawaen ed sika na saray totoon maoges.
6: Makapatey iray salita na totoon maoges, balet makapangyagel iray salita na totoon matonung.
7: Nadederal iray totoon maoges tan anggapoy ititilak dan kabyangay boleg da, balet mansiansia ray pamilya da ray totoon matonung.
8: No makabat ka nadayew ka, balet no makulang-kulang ka nabalaw ka.
9: Say toon abebay kipapasen a walay anapay bilay et maung ni nen say toon konkonwarin matalonggaring balet eges toy narasan.
10: Say toon matonung kokomponien to ray ayayep to, balet saray totoon maoges maruksa ed saray ayayep da.
11: Say makolin dumaralus daakan so kakanen to, balet kinaambagelan so pandarak na panaon ed andi-kakanaan iran pamaakaran.
12: Say pilalek na saray totoon maoges et say panggaway kaogsan ed katoowan, balet malet so inkiletneg da ray totoon matonung.
13: Say toon maoges naeerel ed saray dilin salita to, balet say toon matonung makalolokpus ed gunigon.
14: Saray salita tan gawgawa na too so pakatumangan to; say manepeg ed sikato so nagamuran to.
15: Saray totoon makulang-kulang abaloan dan maptek lawas so gagawaen da. Saray makabat a totoo onderengel irad simbawa.
16: No makapasnuk so makulang-kulang a too tampol ya ipapatnag to, balet say toon makatalus palalabasen toy panamabaing.
17: No ibagam so katwaan, nagawa so katonungan, balet no saray tila, mansusumpal ira ed pakapikewet na katonungan.
18: Saray salitan andi-nunotan singa ra ispadan makasugat, balet makapaabig iray salitan napnoy kakabatan.
19: Antikey so bilay na tila, balet mansiansiad anggad angga so katwaan.
20: Panamalikdo so walad kanunotan da ray manggegetman manggaway kaogsan, balet liket so nagamuran da ray manggagaway kamaungan.
21: Anggapoy makapoy a nagagawad saray totoon matonung, balet natatabunan na gunigon iray totoon maoges.
22: Kabosul na Katawan iray matila, balet maliket ed saray matoor ed salita ra.
23: Saray totoon makabat ag to ipanpanta a walay amta to, balet say makulang-kulang ibabawag toy inkakulang-kulang to.
24: Say toon makoli nawalaan na pakayari; say toon mangiras magmaliw ya aripen.
25: Say kapagaan napaandi toy liket mo, balet saray marakep a salita paliketen da ka.
26: Say toon matonung iwawanwan toy kaaro to, balet say dalan da ray totoon maoges ibabalang to ra.
27: Say mangiras a too ag to nagamuray gegemtan to, balet say toon makoli makagamur na kayamanan iran ankabli.
28: Say katonungan so dalan a mamaarap ed bilay; say kaogsan so dalan a mamaarap ed patey.