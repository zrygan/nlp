1: Kanyan natan, mangiter tayoy dayew ed saray totoon masanto,
: saray lalaki tayod linmabas iran kailalakan,
2: saray totoon inikdan day Katawan na baleg a kagalangan,
: a diad sikaray akanengnengan na inkatalonggaring na Katawan
: manlapud gapo na panaon.
3: Wala ray manoley na saray nanarian,
: tan wala ray bibirbiren lapud biskeg da.
: Wala ray makabat a sumisimbawa,
: tan wala ray nansalita na saray propisiya.
4: Wala ray manoley a saray paakseb da so angiwanwan ed saray totoo,
: saray manoley ya angipaakseb na saray ganggan,
: saray totoon maotek ya angibalikas na saray salitan napnoy kakabatan,
: tan saray angikanay aralem a probirbio,
5: saray gumagaway anlong, tan saray gumagaway musika,
6: saray mayaman tan makapanyarin totoon nambibilay a mareen ed kaabungan da.
7: Bantug ya amin ira yan totoo ed dilin panaon da,
: tan pinagalangan ira na saray totoo ed agew da.
8: Wala ray totoon angitilak na maung a ngaran,
: et idadayew ni ran anggad natan na saray totoo.
9: Wala ray arum a totoon ag la ra nanununotan,
: a singa ag iran balut nambilay;
: inaatey ira tan alingwanan ira,
: sikara tan saray anak dan sinmalat ed sikara.
10: Balet idayew tayo ra yan masanton totoo,
: ya ag balut alingwanan iray matonung a ginagawa ra.
11: Niiter ed saray anak da so kagalangan da,
: tan sikato yay tawir da.
12: Itutuloy na saray kabyangay boleg da a sumpalen so sipanan
: tan ag da tondaan, lapud sikato yay ginawa na saray lalaki ra.
13: Mansiansia ya anggad angga so kiwawala na pamilya ra,
: tan ag balut onkupas so inkabantug da.
14: Mampapainawa la iray bangkay da,
: balet mansiansian mabilay so kagalangan da.
15: Salitaen na saray bansa so nipaakar ed kakabatan na sarayan totoo,
: tan idayew ira na saray totoo na Dios.
16: Pinaliket nen Enoc so Katawan tan niakar ed tawen. Nagmaliw a pangaligan ed pagbabawi para amin a panaon ya onsabi.
17: Ayadyariy inkatonung nen Noe. Kayari na insabiy deral, sikatoy angigapo na balon kailalakan na katoowan. Lapud sikato, wala ray totoon atilak ed mundo kayari na delap.
18: Andi-anggaan ya akisipanan ed sikato so Katawan, tan insipan na Katawan a say bilay et ag lan balut deralen na delap.
19: Matalonggaring ya ama na amayamay a bansa si Abraham; anggapoy pakabalawan ed inkatoo to.
20: Inonur toy Ganggan na Sankatageyan tan akisipanan ed sikato, sakey a sipanan a nitanda ed laman to. Nen sikatoy asubok, nalmoan a matoor.
21: Kanyan sinambaan ed sikato na Katawan a magmaliw a bindision ed mundo iray kabyangay boleg to; a magmaliw ya ag nabilang so karakel da, a singa dabuk ed dalin; a sikaray napagalangan a mapalalo nen saray arum a totoo ed tapew na dalin; tan onlaknab so dalin da manlapud sakey a dayat ya anggad sananey a dayat, manlapud Eufrates ya anggad saray samput na dalin.
2223: Pinasimbalo na Katawan ed kinen Isaac iman a sipanan, insan dia lamet ed kinen Jacob; inolit toy sipanan a magmaliw a bindision ed amin a katoowan iray kabyangay boleg nen Abraham. Impasiguro na Katawan a bindisionan toy Jacob; initdan toy dalin a nakayaryan to, a pankalabinduaen ton parti, sakey so para kapag tribu.