1: Kanyan inala na saray taga siudad na Kiryat-jearim so Kaban na Sipanan na Katawan tan inyakar dad abung nen Abinadab a manaayam ed toktok na sakey a pokdul. Si Eleazar a lakin anak nen Abinadab so kinonsagra ran mangasikasoy Kaban na Sipanan na Katawan .
2: Abayag a walad siudad na Kiryat-jearim so Kaban na Sipanan na Katawan , sakey a duamplon taon. Diad loob to yan panaon, amin ya Israelita et kinmekerew iray tulong na Katawan .
3: Inkuanen Samuel ed saray totood Israel, No impapusoy ipawil yod Katawan , nakaukolan ya ibantak yo la ray diriyos na saray arum a bansa tan saray talintao nen diosan Astarot. Isaklang yod Katawan so sikayon dili tan sikato labat so panlingkuran yo, et ekalen to kayo ed pakayari na saray Filisteo.
4: Kanyan imbantak na saray Israelita iray talintao na saray diriyos a Baal tan Astarte, tan say Katawan labat so nanlingkuran da.
5: Insan inkuanen Samuel ed amin da ray Israelita, Mantitipon kayod Mizpa, tan ipikasi ta kayod man ed Katawan .
6: Kanyan nantitipon iran amin ed Mizpa. Angala ray danum tan imbales dan imbagat ed Katawan , tan nanayuno ran sanagew. Inkuanda, Nankasalanan kamid Katawan . Diad Mizpa so nansintinsiaan nen Samuel ed saray kolkolan da ray Israelita.
7: Nen nadngelan na saray Filisteo a nantitipon ed Mizpa iray Israelita, saramay limaran arari et namparaan iran ondogpad sikara. Nen nadngelan ya na saray Israelita, ataktakot ira,
8: tan inkuandad kinen Samuel, Ituloy moy mampikasid Katawan a Dios tayo, pian iyagel to itayod saray Filisteo.
9: Angalay Samuel na onsususo nin kordiro tan pinoolan ton intiro ya imbagat ed Katawan . Insan akikasi a tulongan na Katawan so Israel, et inebatan na Katawan so pikakasi to.
10: Legan nen Samuel a mangibabagat, onaasingger iray Filisteo ya ondogpa, balet makmaksil a pinakarulan ira na Katawan . Agewgew ira, tan kibatiktik ira.
11: Saray Israelitan walad Mizpa inosilan da ra ya anggad Bet-car, tan pinapatey da rad dalan.
12: Insan angalay Samuel na sakey a bato, tan inyan tod ketegan na Mizpa tan Sen, tan inngaran to na Ebenezer, ta inkuanto, Tinulongan itayo na Katawan .
13: Atalo sirin iray Filisteo, tan ag inabuloyan na Katawan a makasakop irad dalin na Israel legan a nambilay si Samuel.
14: Nipawil ed Israel iray amin a siudad ya asamsam na saray Filisteo, saray siudad a walad nanleetay Ecron tan Gat, kanyan abawi na Israel so intiron dalin to. Anggapo met so kolkolan da ray Israelita tan saray Cananeo.
15: Legan a nambilay si Samuel, inoleyan toy Israel.
16: Tinaon a liberen toy Betel, Gilgal, tan Mizpa, tan sinisintinsiaan to ray kolkolan na saray totood sarayan pasen.
17: Insan ompawil ed abung tod Rama, tan diman met nanlingkur a sakey a huis. Amaalagey diman na altar ed Katawan .