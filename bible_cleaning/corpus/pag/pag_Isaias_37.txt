1: Diad ermen nen Ari Ezekias nen nadngel toy imbalita da ra may opisyal to, pinilat toy kawes to, insan linmad Timplo na Katawan .
2: Imbaki tod kinen propita Isaias a lakin anak nen Amoz ira di Eliakim a makaoley ed palasio, Sebna a sikritario na korti, tan saray mamatakken a papari. Akakawes met iray sako.
3: Saya so impaikuantod kinen Isaias: Agew natan na kairapan; nadudusa tan nipepelag itayod kababaingan. Singa itayo biin asabi lay pananak to, balet ta makapkapoy a mangipaway na ogaw.
4: Imbaki na impirador na Asiria so manonan opisyal to ya amabaing ed mabilay a Dios. Nadngel komun na Katawan a Dios mo ira man a panamabaing tan dusaen to ra may nansalita. Kanyan ipikasim pad Dios iray nakdaan a totoo tayo.
5: Nen nadngel nen Isaias so impaibaga nen Ari Ezekias,
6: onyay inyebat to: Ibabaga na Katawan ed sika ya ag ka patataktakot ed saray taga Asiria diad pangibabaga ran ag to ka nilaban.
7: Parengelan na Katawan so impirador na balbalitan makasengeg na pawilan tod dilin bansa to, tan diman papatey na Katawan .
8: Akabatan na samay opisyal na Asiria a tinaynan na impirador so Lakis, tan mibabakal ed siudad na Libna; kanyan linmad man a pangipanonan to.
9: Nadngelan na impirador na Asiria a diad panangipangulo nen Ari Tirhaka na Etiopia onsasabi ray sondalon ondogpad sikato, kanyan nansulat ed kinen Ari Ezekias
10: na Juda tan inkuantod sulat to, Ag ka palilingod imbaga na Dios a panmamatalkan mo, ya ag ka napelag ed silong na pakaoley ko.
11: Nadngelan mo lay ginawa na saray impirador na Asiria ed anggan anton bansan ginetma ran deralen. Abaloan mo a makapaliis ka?
12: Dinederal na saray lalakik iray siudad na Gozan, Haran, Rezef, tan pinapatey da ray totoon taga Eden a manaayam ed Talassar, et anggapod saray diriyos da so akapangyagel ed sikara.
13: Antoy agawaan na saray ararid saray siudad na Hamat, Arfad, Sefarvaim, Hena, tan Iva?
14: Inawat nen Ari Ezekias so sulat ed lima na saramay imbaki na impirador tan binasa to. Insan linmad Timplo, inyan tod man imay sulat diad arap na Katawan ,
15: tan nampikasi,
16: O Makapanyarin-amin a Katawan a Dios na Israel, manyodyorung kad tagey da ray kirubin, bukor moy Dios a manooley ed amin a nanarian diad mundo. Pinalsam so tawen tan dalin.
17: Imanom pa, Katawan , so nagagawad sikami. Dengel mo pan amin iray salitan pamapabaing nen Senakerib ed sika, Dios a mabilay.
18: Amta min amin, Katawan , a dinederal na saray impirador na Asiria so amayamay a bansa, ginagawa ran andi-kabaliksan iray dalin da,
19: tan pinopoolan da ray diriyos data aliwa ran tuan diriyos; talintaon kiew odino bato ra labat a ginagawa na limay too.
20: Kanyan natan, Katawan a Dios mi, iyagel mo kami pad saray taga Asiria, pian naamtaan na amin da ray bansa ed intiron mundo a bukbukor mo so Katawan a Dios.
21: Insan impaibaga nen Isaias ed kinen Ari Ezekias a diad impangebat na Katawan ed pikakasi na ari,
22: inkuan na Katawan , Eelekan ka na siudad na Jerusalem, Senakerib, tan luludlureyen to ka.
23: Siopay abaloan mon papabaingan tan luludlureyen mo? Ag mo ak papagalangan, say masanton Dios na Israel.
24: Angibaki ka na saray totoom ya ipasirayew dad siak a dinakep mo ray sankaatageyan a palandey na Libano, lapud saray amayamay a karwahim. Impasirayew mo a nambabatang kad man na saray sankaatageyan a kiew a sidro tan saray sankaabigan a kiew na saleng, tan nakar mo ray sankaote-otelan na saray takel.
25: Impasirayew mon angotkot ka na saray bobun tan inminom ka na danum ed arum iran dalin, tan pinaekat moy Ilog na Nilo diad panamegley na impanyayarak na saray sondalom.
26: Ag mo ta ni nadngelan ya abayag ko la yan ginetma? Sinumpal ko la ra ya natan. Initdan ta kay pakayarin napagmaliw mon bunton na deral-deral iray siudad ya aliber na padir.
27: Anggapoy agawaan na saray totoon manaayam diman. Ataktakot ira tan akatanga ran nikelawan. Nagmaliw iran singa dikad alog odino dika-rikan tinmubod toktok na abung a siniplug ira na ampetapetang a dagem a nanlapud bokig.
28: Balet amtak iray amin a nipaakar ed sika, saray gagawaen mo tan saray lalaen mo. Amtak so mapalalon petang na olom ed siak.
29: Naawat koy pakabat nipaakar ed satan a pamapasnuk mon maung tan satan a panagpaatagey mo, kanyan natan inan koy patili so eleng mo tan pakalat so sangim tan ipawil ta kad dalan a nanlapwan mo.
30: Insan inkuanen Isaias ed kinen Ari Ezekias, Niay sakey a pakapatnagan ed sakey a nagawa. Diad sayan taon tan diad ontombuk a taon, trigon balang labat so naakan yo, balet diad ontombuk a taon nayarian yo lay mantanem na trigo tan naani yo; makapantanem kayo met na saray ubas tan makapangan kayo na saray bunga ra.
31: Saray mansiansian mabilay a taga Juda onaligwas iran singa saray tanaman a manlamut na aralem, insan ira mambunga.
32: Wala ray mansiansian mabilay a totood Jerusalem tan Palandey na Sion, ta ginetma la na Makapanyarin-amin a Katawan a gawaen to yan andi-saew.
33: Onyay inkuan na Katawan nipaakar ed impirador na Asiria: Ag to looban o panaen yan siudad. Anggapoy onsingger ed siudad a sondalon walay samper to, tan anggapoy nagawan bontun a para panakep ed siudad.
34: Ompawil ed dinalan to, tan ag to looban yan siudad. Siak a Katawan so nansalita.
35: Iyagel ko yan siudad lapud sikatoy pakagalangan ko tan lapud samay sipan kod kinen David ya aripen ko.
36: Diad saman a labi linmad kampo na saray taga Asiria so sakey ya anghil na Katawan tan pinatey toy sanlasus tan walomplo tan liman libon sondalo. Diad palbangon ed ontombuk ya agew kibalatar irad man ya inaatey!
37: Insan sinmener si Senakerib ya impirador na Asiria tan pinmawil ed Ninive.
38: Aminsan ya agew, nen mangigagalang si Senakerib ed dalem na timplo na dios ton Nisroc, pinatey na duara ed saray anak ton lalaki a di Adramelec tan Sarezer, diad panamegley na ispada, insan batik irad dalin na Ararat. Sakey ed saray anak to a si Esarhadon so sinmalat ed sikaton nanoley.