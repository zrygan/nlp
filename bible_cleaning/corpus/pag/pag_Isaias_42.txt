1: Say Katawan kuanto,
: Saya so aripen ko a pinabiskeg ko
: sikatoy pinilik tan pakaliliketan ko.
: Pinanok na ispirituk,
: tan sikatoy mangyakar ed balang bansa na inkatonung.
2: Ag to oneyag odino mangyatagey na bosis to;
: ag mambando ed saray dalan.
3: Ag to poteren so pikewet a tanobung
: odino erepen so makuykuyep a lamparaan.
: Iyakar toy mansiansian inkatonung ed amin a katoowan.
4: Ag naekalan na ilalo odino biskeg na linawa;
: iletneg tod mundo so inkatonung.
: Pampilalekan ya aalagaren na saray ararawin bansa so bangat to.
5: Pinalsa na Dios iray katawenan tan impanat to ra;
: pinalsa toy mundo tan amin a manaayam dia;
: initdan toy bilay tan linawa iray amin a katoowan ed mundo.
: Et natan say Katawan a Dios kuantod aripen to,
6: Siak, say Katawan , tinawag ta ka tan initdan ta kay pakayari
: a mangipakurang na inkatonung ed tapew na dalin.
: Diad panamegley mo misipanan ak ed amin da ray katoowan;
: diad panamegley mo mangyakar ak na silew ed saray bansa.
7: Itdan moy pakanengneng iray bulag,
: tan ibolus mo ray akayorung ed ambilonget a prisowan.
8: Yahweh so ngaran ko,
: Anggapoy arum a dios a makapibiang ed kagalangan ko;
: ag ko abuloyan a makapibiang iray talintaoy diriyos ed dayew ko.
9: Tinmua la natan iray impapasakbay ko.
: Ibagak ed sikayo natan iray balon bengatla
: anggan kasakbayan na igapoy pakagawa ra.
10: Mankanta kayoy balon kanta ed Katawan ;
: ikantam so dayew to, o intiron mundo.
: Idayew yo, sikayon mambiabiahid dayat;
: idayew yo, amin yon pinalsa a walad dayat!
: Mankanta kayo, sikayo ran arawin
: dalin tan amin yon manaayam ditan!
11: Say kalawakan tan saray baley to et igalang da komun so Dios;
: igalang komun na saray totood Kedar!
: Saray totoon manaayam ed siudad na Sela
: et oneyag ira komun diad toktok na kapalandeyan lapud liket da!
12: Saray manaayam ed arawin dalin et idayew tan igalang da komun so Katawan .
13: Say Katawan ompapaway a milaban a singa sondalon mibabakal;
: akaparaan tan mampilalek a mibakal.
: Oneeyag na eyag na bakal;
: ipapanengneng toy pakayari to sumpad saray kalaban to.
14: Say Dios kuanto,
: Abayag a panaon ya ag ak inmeseesel;
: ag ko inebetan iray totook.
: Balet natan sinmabi lay oras na igalaw ko;
: oneeyag ak a singa biin mampapasakit.
15: Deralen ko ray kapalandeyan tan saray kapokdulan,
: tan pamagaen ko ray dika tan saray kiew.
: Pagmaliwen kon pigaran kalawakan iray maawang ya ilog,
: tan pamagaen ko ray dipositoway danum.
16: Itabin ko ray bulag a totook
: diad saray dalan ya ag da nin balut nanakaran.
: Pagmaliwen kon liwawa so bilonget da
: tan pataren koy matibagkul a dalin da.
: Sikara yay sipan ko,
: et sumpalen ko ran sumpalen.
17: Amin da ray manmamatalek ed saray talintaoy diriyos
: ya ibabaga ran dios da iray imahin
: et napaabeba ra tan napelag irad kababaingan.
18: Say Katawan kuanto,
: Dengel kayo, sikayon telek a totoo!
: Konineng kayo, sikayo ran bulag!
19: Wala ta niy mapalaloy inkabulag to nen say aripen ko,
: mapalaloy inkatelek to nen say aripen kon ibabakik?
20: Israel, amayamay so nanenengneng mo,
: balet anggapoy walad sika.
: Akalokas iray layag mo,
: balet anggapoy narerengel mo.
21: Say Katawan a Dios et mampilalek a mangilaban,
: kanyan itanduro to ray ganggan tan saray bangat to,
: tan labay to ya onuren ira na saray totoo to.
22: Balet natan asamsaman iray totoo to;
: akolung ira ed dalem na dalin
: tan niamut irad saray prisowan.
: Atakewan tan asamsaman ira,
: balet anggapoy onsingger a mangyagel ed sikara.
23: Siopad sikayoy ondengel ed saya?
: Manlapud natan manasikaso kayo lan ondengel?
24: Siopay angipalimad Israel ed saray managsamsam?
: Say dilin Katawan a nankasalananan tayo!
: Ag tayo nambilay onung ed linawa to
: odino inmonur ed saray bangat to.
25: Lapud saya indapo tod sikatayoy pasnuk to
: tan impanirap to tayod bakal.
: Singa apoy ya amool ed intiron Israel so pasnuk to,
: balet ag tayo atalusan no antoy kabaliksan na nagagawa;
: ag tayon balut akaaral ed agawa.