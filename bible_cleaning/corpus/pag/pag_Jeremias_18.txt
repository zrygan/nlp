1: Inkuan na Katawan ed siak,
2: Lakad abung na manggaway banga, ta iparengel kod man ed sikay salitak.
3: Kanyan linma ak diman tan anengneng kon mankikimey ed dalig to may managgaway banga.
4: Kapag naaliwa so bangan kikimeyan to, alaen to may damili tan gawaen ton sananey ya ikakana.
5: Insan inkuan na Katawan ed siak,
6: Ag ko ta nagawaan ed sikayo, totood Israel, so singa samay ginawa na manggaway banga ed damili? Bebembenan ta kayod limak a singa pambebemben na managgaway banga ed damili.
7: No diad anggan anton panaon ikuankon baguten, ibasig, odino deralen koy dinanman a bansa o nanarian,
8: balet kabebekta saman a bansa et ikaindan toy kaogsan to, omanen koy imbagak a kanunotan kon gawaen ed saman a bansa.
9: Balet no ikuankon iletneg odino ipaalagey koy dinanman a bansa o nanarian,
10: balet kabebekta saman a bansa et manggaway kaogsan, omanen koy imbagak a kanunotan ko a gawaen ed saman a bansa.
11: Natan sirin, ibagam ed saray totood Juda tan saray taga Jerusalem a walay getmak a sumpaen ira tan ipaparaan koy panusak ed sikara. Ibagam ed sikara a tondaan da lay maoges a panagbilay dasalatan da lay kabibilay da tan bengatlan gagawaen da.
12: Say iyebat da, Andi! Akin ey? Paaweten mi so puso mi tan gawaen miy maoges onung na kaliktan mi!
13: Say Katawan kuanto,
: Tepet mod balang bansa: Wala lay agawan singa onya nen saman?
: Nanggaway makapasinagem a bengatla iray totood Israel!
14: Nanaandian ta na yilo iray mabaton niatagey a pasen ed Libano?
: Nanaekatan kasi ray ambetel a kolus ed palandey to?
15: Balet nilingwanan ak na saray totook;
: mampopool iray insinso ed saray talintaoy diriyos.
: Niparokul irad dalan a nepeg dan dalanen,
: ag da la dadalanen iray gendat a dalan;
: ondadalan irad saray dalan ya anggapo ray tanda.
16: Ginawa ran makapataktakot yan dalin,
: a nabalaw ya anggad angga.
: Nataktakot ya amin iray ondalan, lapud saray nanengneng da;
: ipeyeng-peyeng day olo rad pankelaw da.
17: Ikaykayat kod arap na saray kalaban da iray totook,
: a singa ra dabuk ya insiplug na dagem a nanlapud bokig.
: Ibeneg ko ra tan ag ko ra tulongan
: no onsabiy deral.
18: Insan inkuan na saray totoo, Pankokomplutan tayo lay Jeremias! Wala ray paparin mangibangat ed sikatayo, saray makabat a totoon manimbawad sikatayo, tan saray propitan mangibaga na salitay Katawan . Akusaen tayo, tan tondaan tayo lay ondengel ed ibabaga to.
19: Kanyan nampikasi ak, Katawan , dengel mo pay ibabagak, tan dengel mo no antoy ibabaga da ray totoo nipaakar ed siak.
20: Kaogsan ta so tumang na kamaungan? Balet angotkot iray abut a kapelagan ko. Nunot mo a sinmingger ak ed sika tan insalitaan ko ra nipaakar ed sikara, pian onkepa so pasnuk mod sikara.
21: Balet natan, Katawan , gawam pan ompatey ed eras iray anak da; ipapatey mo pa rad bakal. Iyabuloy mo pan nabalo ray bibii tan naandid mundo ray anak da; gawam pan ompatey ed salot iray lalaki, tan diad bakal iray lalakin walad kalangweran.
22: Mangibaki ka pa na olup da ray totoon bigla-biglan mangakokos ed logan na saray kaabungan da; paeyag mo rad takot. Angotkot iray abut a kapelagan ko, tan angyan iray patit a pangerel dad siak.
23: Balet, Katawan , amtam so pankokomplut dan pamatey ed siak. Ag mo pa pipirdonaen so kaogsan da; ag mo poponasen so kasalanan da. Ipatombam ira diad katalo ra; dusam ira legan a mamapasnuk ka.