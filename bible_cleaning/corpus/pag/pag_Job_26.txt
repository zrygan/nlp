1: Inmebat si Job
2: Agaylay impanulong mod siak,
: siak a sakey ya anggapoy lay pakayari,
: tan naandian na biskeg!
3: Agaylay abig na simbawan inter mod siak,
: tan say kakabatan ya inter mod siak anta makulang-kulang ak.
4: Siopay abaloan mon ondengel ed amin a salitam?
: Siopay angipuyan ed sikan mansalita na singa onya?
: Inmebat si Bildad
5: Mampayegpeg iray ispiritu na saray inaatey a wala rad danum diad silong na dalin.
6: Sankanengneng na Dios so pasen a panaayaman da ray inaatey;
: anggapoy makasanib ed mata to.
7: Impanat na Dios so baybay a tawen,
: tan imbitin tod liwang so mundo.
8: Sikatoy mamapano na danum ed saray lorem,
: tan mamopokpok ed ipelag da anggan ambelat la ra.
9: Iyaamut tod sanib na lorem so baleg a bulan.
10: Imbiig toy liwawa ed bilonget,
: diad panamegley na malimpek a gulis ed tapew na dayat.
11: No pampasnukan to ray lusek na tawen,
: onggalaw tan onggiwgiw irad takot.
12: Lapud pakayari to tinalo to so dayat,
: lapud karunongan to pinatey toy dragon a Rahab.
13: Lapud ingas to pinaliwawa toy tawen,
: tan diad lima to pinatey toy ombabatik a dragon.
14: Melag labat ira yan kabyangan na pakayari to;
: esaes labat so nadngel tayo.
: Siopay makapikabat no kaonungay kabaleg na pakayariy Dios?