1: Sikato yay kinanta nen David ed Katawan nen inyagel na Katawan ed kinen Saul tan saray arum a kalaban to
2: Say Katawan so manangilaban ko;
: sikatoy mabiskeg a tirinsirak.
3: Say Dios ko so manangyagel ko,
: tan no kaibak anggapoy pagpagak.
: Sikatoy singa samper a manasanib ed siak;
: iyaagel to ak tan iyaarawi to ak ed kaatapan.
: Sikatoy manangilaban ko;
: iyaagel to ak ed antokaman a maoges ya onsabid siak.
4: Ontatawag ak ed Katawan ,
: et iyaagel to ak ed saray kalaban ko.
: Idayew yoy Katawan !
5: Walad kaliber-liber ko so kaatapan na patey;
: saray daluyon a managderal tinatabunan da ak.
6: Walad kaliber-liber ko so kaatapan na patey
: tan say lobuk intaryaan to ak na patit.
7: Nen asabian ak na segsegang, tinmawag ak ed Katawan ;
: kinmerew ak ed Dios ko na tulong to.
: Diad dalem na timplo to, dinengel toy bosis ko;
: dinengel toy ikekerew koy tulong.
8: Insan ginmiwgiw tan yinmegyeg so dalin;
: ginmalaw tan ayegyeg iray pundasion na katawenan,
: ta amasnuk so Dios!
9: Pinmaway so asewek ed eleng to,
: pinmaway so manliub ya apoy tan mandarlang a ngalab ed sangi to.
10: Inlokiab toy tawen insan inmakseb,
: walay makapal a lorem ed silong na saray dapan to.
11: Kinmabayod kirubin to insan tinmikyab;
: linmogan ed saray payak na dagem.
12: Nankobut na bilonget;
: aliber na makapal a lorem a napnoy danum;
13: pinaapoy na kirmat ed arap to iray mandarlang a ngalab.
14: Insan manlapud tawen, kinmarul so Katawan ;
: tan nadngel so bosis na Dios a Makapanyarin-amin.
15: Ataytayak iray kalaban to nen pinapana to ra;
: diad panamegley na kirmat, pinapakoyat to ra.
16: Pinmaway so dalem na dayat,
: tan alokasan iray pundasion na mundo,
: nen nampasnukan na Katawan iray kalaban to,
: tan ineyagan to ray maksil lapud sanuk to.
17: Manlapud tagey, say Katawan ginawat to ak tan binembenan to ak;
: inagwat to ak ed araldalem a danum.
18: Inyagel to ak ed saray makapanyarin kalaban ko,
: tan amin da ray mamobosul ed siak,
: ta ag ko nayariay ontan lan inkabiskeg da!
19: Dinogpaan da ak nen maniirap ak,
: balet inyagel ak na Katawan .
20: Inekal to ak ed kaatapan;
: inlaban to ak, ta makaliliket ed siak.
21: Tutumangan ak na Katawan lapud matonung ak;
: bibindisionan to ak lapud anggapoy kasalanan ko.
22: Tinoluk koy ganggan na Katawan ;
: ag ko imbeneg so Dios ko.
23: Inonur koy amin a ganggan to;
: ag ko impolisay iray bilibilin to.
24: Amta ton anggapoy kasalanan ko,
: tan inaarawian koy kaogsan.
25: Kanyan tutumangan to ak lapud matonung ak,
: tan lapud amta ton anggapoy kasalanan ko.
26: Matoor ka, Katawan , ed saray matoor ed sika,
: tan nagnap so inkamaung mod saray totoon ayadyari.
27: Malinis so ipapatnag mod saray malinis so panagbilay da,
: balet mapasnuk kad saray maoges so panagbilay da.
28: Iyaagel mo ray totoon mauyamo,
: balet papaabebaen mo ray mapaatagey.
29: Sika, Katawan , so liwawak;
: papaliwawaen moy bilonget ko.
30: Iitdan mo ak na biskeg ya ondogpad saray kalaban ko,
: tan pakayari a manakep ed saray tirinsira ra.
31: Ayadyari ray gawa na sayan Dios,
: napanmatalkan iray salita to!
: Aliling toy samper
: ed amin da ray pa paiyagel ed sikato.
32: Bukbukor na Katawan so Dios;
: say Dios labat so manangyagel tayo.
33: Sayan Dios so mabiskeg a salimbeng ko,
: eekalen toy kaatapan ed dalan ko.
34: Gagawaen to ak a singa impansaliy ulsa;
: iyaarawi to ak ed kaatapan diad kapalandeyan.
35: Babangatan to ak ed pibabakal,
: pian nayarian kon ikanay sankabiskegan a pana.
36: Katawan , iyaagel tan ilalaban mo ak;
: lapud pananulong mo nagmaliw ak a matalonggaring,
37: Ag mo ak inabuloyan ya adakep,
: tan ag ak balut atumba.
38: Oosilan ko ray kalaban ko et tataloen ko ra;
: ag ko ra tondaan ya anggad ag ko ra napatey.
39: Pepekpeken ko ra, et ag ira makabangun;
: natutumba ran atalo ed saliyan ko.
40: Iitdan mo ak na biskeg a mibakal,
: tan pananalo ed saray kalaban ko.
41: Pababatiken mo ray kalaban ko;
: papateyen ko ray mamobosul ed siak.
42: Onkekerew ira na tulong,
: balet anggapoy mangilaban ed sikara,
: mikakasi rad Katawan , balet ag to ra ebatan.
43: Memekmeken ko ra,
: et magmamaliw iran singa dabuk.
: Gagatinan ko ran singa pitek ed saray dalan.
44: Inliktar mo ak ed saray totoon mananumpa,
: tan impansiamsiam so panooley kod saray bansa;
: panlilingkuran ak natan na saray totoon ag ko kabat nen saman.
45: Dadakmomoan ak na saray totoon taga arum a bansa;
: no narengel da ak, ononur ira.
46: Onkakapoy so linawa ra
: tan manggiwgiw iran onsisingger a manlapud saray tirinsira ra.
47: Say Katawan et mabilay! Idayew yoy manangyagel ko!
: Ibawag yoy talonggaring na mabiskeg a Dios a mangilalaban ed siak!
48: Panataloen to ak ed saray kalaban ko;
: tataloen to ray totoon walad silong na pakaoley ko;
49: tan ililiktar to ak ed saray kalaban ko.
: Katawan , sikay mangiiter ed siak na pananalo ed saray kalaban ko
: tan sikay mangyaagel ed siak ed saray maruksan totoo.
50: Kanyan idadayew ta ka diad pegley da ray bansa;
: kakantaan ta ka na panangidayew.
51: Say Dios mangiiter na pananalo ed arin impasen to;
: ag mangoomay panangaro tod toon pinili to,
: diad kinen David tan saray kabyangay boleg to, diad ando lan ando.