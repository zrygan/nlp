1: No ompaway kayon mibakal ed saray kalaban yo et nanengneng yo ray karwahi tan saray kabayo tan saray sondalon amayamay ni ra nen say sikayo, ag yo ra tatakotan. Say Katawan a Dios yo ya angipaway ed sikayo ed Egipto et kaolup yo.
2: Kasakbayan a mibakal kayo, onlad arap na saray sondalo so sakey a pari tan ikuantod sikara,
3: Lalaki na Israel, dengel kayo! Natad sayan agew onla kayon mibakal. Ag kayo ontatakot ed saray kalaban yo, ag yo papakapoyey linawa yo, tan ag kayo natataranta.
4: Say Katawan a Dios et olupen to kayo, tan panaloen to kayo.
5: Insan saray opisyal ikuandad saray totoo, Wala diad sikayo so kapkapangipaalagey toy abung to ya ag to ni abasaan? No wala, nepeg ya onsempet. Ta no napatey ed bakal, sananey a too so mampabasa.
6: Wala diad sikayo so kakkapantanem toy kaubasan to tan ag nin balut akapamborbor na bunga to? No wala, nepeg ya onsempet. Ta no napatey ed bakal, sananey so manliket ed bungay kaubasan to.
7: Wala diad sikayo so akisipanan a mikasal? No wala, nepeg ya onsempet. Ta no napatey ed bakal, sananey a laki so mangikasal na biin akisipanan to.
8: Saray opisyal ikuanda met ni ed saray totoo, Wala diad sikayo so apatalaw toy linawa to tan antakot? No wala, nepeg ya onsempet. Ta no ag onsempet, patalawen to met so linawa da ray arum.
9: No asumpal lan nansalita ed saray sondalo ira may opisyal, nepeg a pilien iray mangipangulod saray olup na sondalo.
10: No onla kayon ondogpa ed sakey a siudad, itdan yon onona iray totoo to na pankanawnawa ya onsuko ra.
11: No lokasan da ray puirta ta onsuko la ra, magmaliw iran aripen yo tan pasoot yo ran panlingkuren ed sikayo.
12: Balet no saray totood satan a siudad et ag ira onsuko, no ag ingen onlaban ira, liktub yo na sondalo.
13: Insan no say Katawan a Dios yo et iyabuloy ton nadakep yo so siudad, patey yoy amin a lalaki ed satan a siudad.
14: Balet nayarin alaen yo a para sikayo iray bibii, saray ogogaw, saray ayayep da, tan saray arum a bengatlan walad siudad. Nayari yon ikana iray amin a kayaryan na saray kalaban yo. Say Katawan et inter to rad sikayo.
15: Ontan so nepeg a gawaen yo ed saray siudad ya arawid dalin a panayaman yo.
16: Balet no adakep yo la ray siudad ya iiter ed sikayo na Katawan a Dios yo, patey yoy balang sakey a too.
17: Sigput yon pateyen iray amin a totoo: saray Heteo, saray Amorreo, saray Cananeo, saray Pereseo, saray Heveo, tan saray Jebuseo, onung na ingganggan ed sikayo na Katawan .
18: Patey yo ra, pian ag da kayo tanggoyuren a mankasalanan ed Katawan diad pambangat dad sikayon manggawa na saray amin a makapaingongot a gagawaen da diad panangigalang dad saray diriyos da.
19: No manadakep kayo na siudad, ag yo babatangen iray kakiewan to, anggaman a mabaybayag so pibakal yo. Akan yoy bunga ra, balet ag yo ra dederalen; ag yo ra kalaban.
20: Nayarin batangen yo ray kiew ya ag naakay bunga ra tan ikana yo rad iloob yod siudad anggad pakadakep yo.