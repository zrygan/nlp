1: Idayew yoy Katawan !
: Kantaan yoy balon kanta so Katawan ;
: idayew yo diad tipon da ray matoor a totoo to!
2: Israel, manggayaga ka lapud Manamalsam;
: totoo na Sion, manliket kayo lapud ari yo!
3: Idayew yoy ngaran to diad panamegley na sayaw;
: togtog yo ray tambul tan saray arpa diad pangidayew yod sikato.
4: Naliliketay Katawan ed saray totoo to;
: papagalangan to ray mapaabeba diad pangiiter tod sikaray pananalo.
5: Manliket komun iray totooy Dios lapud impanalo ra
: tan lawas mankanta ra komun a maliket.
6: Paneyaeyag yo ra komun legan dan idadayew so Dios,
: a sankabembenan da ray matdem ya ispada,
7: pian natalo da ray bansa,
: tan nadusa da ray totoon pagano;
8: pian nabalor day golonggolong iray arari,
: tan saray pangulo ra na balatyang a golonggolong;
9: pian nadusa da ray bansa onung na ingganggan na Dios.
: Sikato yay pananalo na saray totooy Dios.
: Idayew yoy Katawan !