1: Say Katawan kuantod kinen Moises,
2: Dusam iray taga Madian lapud ginawa ra ed saray totood Israel. Kasumpal mon gawaen itan, ompatey ka la.
3: Kanyan inkuanen Moises ed saray totoo, Mamparaan kayon mibakal, pian nayarian yon dogpaan iray taga Madian et nadusa yo ra lapud ginawa ra ed Katawan .
4: Mangibaki na sanlibon lalakin mibakal so kapag tribu na Israel.
5: Kanyan sanlibon lalaki so apili ed kapag tribu; labinduan libo ya amin iray lalakin akaparaan a mibakal.
6: Si Moises imbaki to ran mibakal diad panangipangulo nen Finees a lakin anak nen Eleazar a pari, tan sikatoy makaoley ed saray masanton bengatla tan saray trumpita a mangiter na saray tanda.
7: Dinogpaan day Madian onung na ingganggan na Katawan ed kinen Moises tan pinatey da ray amin a lalaki,
8: pati saray limaran ari na Madian a di Evi, Rekem, Zur, Hur, tan Reba. Pinatey da met si Balaam a lakin anak nen Beor.
9: Saray totood Israel et dinadakep da ray bibii tan saray ogogaw a taga Madian, inaala da ray baka ra tan saray karniro ra, tan sinasamsam da ray amin a kayamanan da.
10: Pinopoolan da ray amin a siudad da tan saray kampo ra.
11: Inala da ray amin ya asamsam da, pati saray adakep dan priso tan saray ayayep,
12: insan da ra inyakar ed kindi Moises tan Eleazar tan saray arum ya Israelita, a wala rad kampo diad saray patar na Moab diad nibaliw na Jordan manlapud Jerico.
13: Si Moises, si Eleazar, tan arum nin pangulo na saray Israelita et pinmaway irad kampo a mangabet ed saramay sondalo.
14: Akapasnuk si Moises ed saray opisyal, saray pangulo na tunggal libo tan tunggal lasus a sondalo a pinmawil ira kayari ran akibakal.
15: Tinepet tod sikara, Akin et ag yo pinatey iray bibii?
16: Nepeg yon nunoten a saray bibii so inmoonur ed saray bilin nen Balaam tan, diad Peor, inggolo da ray totoo ya onsumpad Katawan . Sikatoy makasengeg a dinmalan so salot ed saray totoo na Katawan .
17: Kanyan natan patey yo ray amin a lalakin ogogaw tan saray bibiin asali da lay akiakdul.
18: Balet ag yo papateyen iray bibiin ogogaw tan saray mamarikit, ta ala yo ran para sikayo.
19: Natan amin yo ya akapatey na siopaman odino aniwit na bangkay et nepeg a manayam a pitoy agew ed paway na kampo. Diad kumatlo tan diad kumapiton agew linisan yoy sikayon dili onung ed ganggan tan saray bibiin adakep yo.
20: Nepeg met a linisan yo onung ed ganggan so balang kawes tan amin a bengatlan ginawad katat, bagoy kanding, odino kiew.
21: Si Eleazar a pari kuantod saray lalakin pinmawil a nanlapud bakal, Saraya so totontonen ya inter na Katawan ed kinen Moises.
2223: Amin a bengatlan ag napoolan a singa balituk, pilak, gansa, balatyang, lata, odino ismay et nepeg a nalinisan onung ed ganggan diad pangipadalan ed apoy. Saray arum nin bengatla nepeg a nalinisan na danum.
24: Diad kumapiton agew nepeg yon ipesak so kawes yo et diad ontan nalinisan kayo onung ed ganggan tan nayarian yo lay onloob ed kampo.
25: Say Katawan kuantod kinen Moises,
26: Sika tan si Eleazar tan saray arum a pangulo da ray totoo et nepeg a bilangen yo ray amin ya adakep, pati saray priso tan saray ayayep.
27: Pankadua yo ra; say kapaldua betang na saray sondalo tan saray kapaldua betang na saray totoo.
28: Diad betang da ray sondalo mamawas kay buis a para Katawan , sakey a priso ed kapag limanlasus; ontan met so gawaen mod saray baka, asno, karniro, tan kanding.
29: Iter mo ra ed kinen Eleazar a pari a nidoma-doma ran rigalo ed Katawan .
30: Diad betang da ray totoo, mamawas ka na sakey a priso ed kapag limamplo; ontan met so gawaen mod saray baka, asno, karniro, tan kanding. Iter mo rad saray Levita a makaoley ed Tulda na Katawan .
31: Ginawa di Moises tan Eleazar so ingganggan na Katawan .
3235: Say onggendan et say listaan na saray adakep na saray sondalo, a kaaruman ira na saray inaala ran kayaryan para sikara: anem a lasus, pitomplo tan liman libon karniro tan kanding, pitomplo tan duan libon baka, anemamplo tan sakey a libon asno, tan talomplo tan duan libon mamarikit.
3640: Say kapalduan betang na saray sondalo et talon lasus, talomplo tan piton libo tan limanlasus a karniro tan kanding a say binawas a buis a para Katawan et anem a lasus, pitomplo tan lima; talomplo tan anem a libon baka a say binawas a buis a para Katawan et pitomplo tan dua; talomplon libo tan limanlasus ya asno a say binawas a buis a para Katawan et anemaplo tan sakey; tan labinanem a libon mamarikit a say binawas a buis a para Katawan et talomplo tan dua.
41: Kanyan inter nen Moises ed kinen Eleazar yan buis a nidoma-doman rigalo ed Katawan , onung na ingganggan na Katawan .
4246: Say betang da ray totoo et kapara na betang na saramay sondalo: talon lasus, talomplo tan piton libo tan limanlasus a karniro tan kanding, talomplo tan anem a libon baka, talomplon libo tan liman lasus ya asno, tan labinanem a libon mamarikit.
47: Diad sayan betang amawas si Moises na sakey a priso ed kapag limamplo; onya met so ginawa tod saray ayayep. Onung ed ganggan na Katawan , inter to rad saray Levita a makaoley irad Tulda na Katawan .
48: Insan saray opisyal ya angipangulo ed saray sondalo linma rad kinen Moises
49: tan inkuandad sikato, Binilang mi ray sondalon ipapangulo mi et anggapoy anggan sakey a naandi.
50: Kanyan inaawit mi ra diay balituk ya alahas, saray pulsiras, saray singsing, saray ikaw, tan saray kolintas ya inaala na balang sakey ed sikami. Iyapay mi ra ed Katawan a bayar ira na bilay mi, pian iyagel to kami.
51: Inawat di Moises tan Eleazar ira may amin ya alahas a balituk.
52: Say belat na amin ya inrigalo na saramay opisyal et sanlasus tan walomplon kilo.
53: Saray aliwan opisyal et insisinup da lan kayaryan iray asamsam da.
54: Kanyan si Moises tan si Eleazar inyakar dad Tulda ira may balituk, pian iyagel na Katawan iray totood Israel.