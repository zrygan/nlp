1: Nen kumatlon taon na panaari nen Joakim ed Juda, dinogpaan nen Ari Nabucodonosor na Babilonia so Jerusalem tan nilakob to.
2: Inyabuloy na Katawan a nadakep nen Ari Nabucodonosor si Ari Joakim tan impasamsam toy pigaran kayamanan na Timplo. Inawit tod Babilonia iray pigaran totoon adakep to, tan inyan tod timplo na saray diriyos to iray kayamanan ya asamsam tod saray panagsinupan a kuarto na Timplo.
3: Ingganggan na ari si Aspenaz, say manonan opisyal to, a mamilid saray adakep ya Israelita na pigaran lalakin tobun-balon kabyangan na pamilyay ari tan saray pamilyan gagalangen ed baley.
4: Nepeg a guapo ra, maung iran impanolo, maung so inkapasal da, masiglat iran manaral, tan anggapoy antokaman a deral na laman da, pian manepeg iran manlingkur ed palasio. Si Aspenaz so nambangat ed sikara a mambasa tan mansulat na salita da ray taga Babilonia.
5: Ingganggan met na ari a nepeg ya itdan iran inagew-agew na kakanen tan alak a singa saray niiiter ed ari tan saray kabyangan na opisyal to. Kayariy taloy taon a pangibangat ed sikara, nepeg ya omparontal irad ari.
6: Akabilang ira dia di Daniel, Ananias, Misael, tan Azarias; kabyangan iran apat na tribu nen Juda.
7: Samay manonan opisyal et initdan to ra na balon ngaran: si Daniel atawag na Beltsasar, si Ananias atawag na Sadrac, si Misael atawag na Mesac, tan si Azarias atawag na Abednego.
8: Tinibokel nen Daniel ed kanunotan to ya ag to abuloyan a magmaliw a marotak onung ed ganggan diad pangan to na kakanen tan diad iyinom to na alak a manlalapud palasio. Lapud saya kinerew tod kinen Aspenaz ya abuloyan ton ag narotakan onung ed ganggan,
9: et say Dios impagmaliw ton mapangasi tan manunot si Aspenaz ed kinen Daniel.
10: Balet antakot ed ari si Aspenaz, kanyan kuantod kinen Daniel, Say ari so nampili na nepeg yon kanen tan inomen, et no nanengneng ton makapoy so laman yo, aliwan singa saray arum a lalakin tobun-balo, nayarin pateyen to ak.
11: Kanyan inasinggeran nen Daniel so guardian impasen nen Aspenaz a makaoley ed kinen Daniel tan saramay taloran kakaaro to.
12: Inkuanto, Subok mo kami karin samploy agew. Itdan mo kami na pising a kanen mi tan say danum ya inomen mi.
13: Insan mo kami ipara ed saray lalakin tobun-balon mangakan na kakanen a manlalapud palasio, et no antoy nanengneng mod sikami sikatoy pangiletnegan moy ebat mo.
14: Inmabuloy imay guardia a suboken to ra na samploran agew.
15: Kalabas na samploran agew, maung niy impanlaman da tan mabiskeg ni ra nen saray arum a mangakan na taganon manlalapud palasio.
16: Kanyan nanlapud saman samay guardia inyabuloy ton mangan ira na pising, aliwa lan samay kakanen a manlalapud palasio.
17: Initdan na Dios ira yan apatiran lalakin tobun-balo na dunong tan kakabatan ed litiratura tan pilosopiya. Say Dios initdan to niy Daniel na karunongan a mangipatalus na saray pasingayew tan saray kogip.
18: Kalabas na taloy taon ya inggetar na ari, inyakar nen Aspenaz ed kinen Nabucodonosor ira may amin a lalakin tobun-balo.
19: Akitongtong ed sikaran amin imay ari, et nalmoan ton matalona nen saray arum ira di Daniel, Ananias, Misael, tan Azarias. Kanyan nagmaliw ira a kabyangan na saray opisyal ed palasio.
20: Anggan antoy itepet ed sikara na ari odino anton problima so ipanon to, maminsamplon maung niy ebat da ra may apatira nen say ebat na siopaman a managparles odino salamangkiro diad intiron nanarian.
21: Nansiansian kabyangan na opisyal na ari si Daniel ya anggad impakadakep ed Babilonia nen Ari Ciro, say impirador na Persia.