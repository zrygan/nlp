1: Bangon ka, Jerusalem, tan sinag kan singa agew;
: Onsisinag ed sikay kagalangan na Katawan !
2: Nakobutan na bilonget iray arum a bansa,
: Balet onsinag ed sika so silew na Katawan ;
: Mansiansiad sikay liwawa na kiwawala to.
3: Onsingger ed silew mo iray bansa,
: Tan onsingger ed ibutay na balon agew mo iray arari.
4: Nengneng kad kaliber-liber mo, tan imanom no antoy nagagawa
: Mantitipon iray totoom ya onsempet la!
: Manlapud arawin pasen iray anak mon lalaki;
: Naawit a singa ogogaw iray anak mon bibii.
5: Nanengneng mo yan nagawa, et nalimbos kay liket;
: Manlukso-lukso ka lapud liket mo.
: Niakar ed sika iray kayamanan na saray bansa;
: Onsabin manlapud biek na dayat iray kayamanan da.
6: Manlapud Madian tan Efa onsabi ray baleg ya olup na kamilyo.
: Manlapu rad Seba a sankaawit day balituk tan insinso.
: Saray totoo ibaga ray maung a balitan nipaakar ed ginawa na Katawan !
7: Amin da ray karniro ed Kedar tan Nebayot
: Niakar iran para bagat ed sika
: Tan nibagat irad altar a pamaliket ed Katawan .
: Pagmaliwen na Katawan a lalon mapagalang so Timplo to.
8: Anto ra yan bapor a singa lorem so panlalayag da?
: Singa ra malapatin onsesempet la?
9: Bapor iran manlalapud arawi ran bansa,
: Sankaawit da ray onsempet lan totoo na Dios.
: Sankaawit na saray totoo so balituk tan pilak
: A pamagalang ed ngaran na Katawan ,
: Say masanton Dios na Israel,
: Ya impagmaliw ton galangen na amin a bansa iray totoo to.
10: Say Katawan kuantod Jerusalem,
: Pasimbaloen ya ipaalagey na saray sangkaili iray padir mo,
: Tan panlingkuran ka na saray arari ra.
: Diad gaway pasnuk ko dinusa ta ka,
: Balet natan abageyen tan kasian ta ka.
11: Agew-labin silolokas naani iray puirtam,
: Pian saray ararid bansa
: Nayarin iyakar dad sika iray kayamanan da.
12: Balet sigput a naderal iray bansa
: Ya ag manlilingkur ed sika.
13: Saray kiew a saleng, sipris, juniper,
: Saray sankaabigan a kiew ed katakelan na Libano,
: Et niakar ira a pamaalagey lamet ed sika, O Jerusalem,
: Pamarakep ira ed Timplok,
: Pian magmaliw a galgalangen so siudad ko.
14: Saray anak na saramay nampapairap ed sika et ondago ra
: Tan ondakmomo ra a pamagalang dad sika.
: Amin da ra may nambabalaw ed sika et igalang da kad saliyan mo.
: Tawagen da kan Say Siudad na Katawan .
: Sion, say Siudad na masanton Dios na Israel.
15: Ag ka la nikaindan tan nabosul,
: Sakey a siudad ya ataynan tan apaolyan.
: Pagmaliwen ta kan matalonggaring tan marakep,
: Sakey a pasen a kawalaay gayaga a mansiansia.
16: Talimaen ka na saray bansa tan saray arari
: A singa pangaasikaso na ina ed anak ton melag.
: Naamtaan mo a siak, so angilaban ed sika,
: Ya ibobolus ka na makapanyarin Dios na Israel.
17: Balituk so iyakar kod sika, aliwan gansa,
: Pilak tan gansa, aliwan balatyang tan kiew,
: Balatyang, aliwan bato.
: Ag ka la pairapen na saray manoley mo;
: Panoleyen ko ra ed inkatonung tan kareenan.
18: Ag la narengel iray tanul na panamairap;
: Anggapo lay nagawan panagderal ed dalin mo.
: Magmaliw ak a singa padir a mangyagel ed sika.
: Idayew mo ak lapud inlaban ta ka.
19: Diad satan aliwa lan agew so manliwawad sika no agew
: Odino say bulan so silew mo no labi;
: Ta siak a Katawan so magmaliw ya andi-anggaan a silew mo;
: Onsinag ed sika so silew na kagalangan ko.
20: Mangangga ray agew na ermen mo.
: Siak a Katawan so magmaliw ya andi-anggaan a silew mo,
: Manganggan onsinag so agew tan say bulan,
: Balet mansiansia ak ya onsinag.
21: Magmaliw a matonung ya amin iray totoo,
: Tan kayaryanen dan ando lan ando so dalin.
: Intanem ko ra, ginawak ira,
: A mangipatnag ed amin a totoo na inkatalonggaring ko.
22: Anggan say sankamelagan tan sankamugmoan a pamilyam
: Magmaliw a singa matalonggaring a bansa.
: No onsabiy niganan panaon,
: Masiglat ko yan sumpalen.
: Siak so Katawan !