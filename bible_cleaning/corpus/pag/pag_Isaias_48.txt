1: Dengel yo ya, sikayo ran totood Israel,
: sikayo ran totoon say sengeg yo et si Juda
: Mansasamba kayod ngaran na Katawan
: tan ibabaga yon igagalang yoy Dios na Israel
: balet anggapoy kabaliksan iray salita yo.
2: Anggaman ontan ikikinon yon
: ibaga a mibabaley kayod masanton siudad
: tan manmamatalek kayod Dios na Israel,
: a say ngaran to et Yahweh a Makapanyarin-amin.
3: Say Katawan kuantod Israel,
: Abaybayag ko lan impasakbay no anto ray nagawa;
: insan kabebekta, ginawak ira.
4: Amtak ya anawet so olom,
: anaweawet a singa balatyang tan ag napiklon singa gansa.
5: Lapud saya impasakbay ko lan abayag so nagawad sika ed arapen;
: kasakbayan a nagawa ray bengatla imbabawag ko la ra,
: pian ag mo ipasen a saray
: talintao tan saray imahin na diriyos mo so angyabuloy a nagawa ra ya.
6: Agawa la ray amin ya impasakbay ko;
: nepeg mon birbiren yan katwaan.
: Natan ibagak ed sikay balon bengatla ya onsabi,
: bengatla ran nagawa ya ag ko impaamta nen saman.
7: Natan ko labat iyaabuloy a nagawa ra;
: ag mo ni nadngelan ya agawa lay onya.
: Ta no agawa la nen saman, ibagam ya amtam lay nipaakar ed saya.
8: Amtak ya ag ka napanmatalkan,
: a sika lawas so bantug a mananumpa.
: Sikato yay makasengeg ya ag mo yan balut nadngelan nen saman,
: ya ag mon balut naamingaw.
9: Pian idayew na saray totoo so ngaran ko,
: popokpokan koy pasnuk ko,
: ag ko la idapo tan ag ta kayo la pateyen.
10: Sinubok ta kayod apoy na kairapan,
: singa pakalinis na pilak ed palbaan.
: Balet apapaway kon andi-kakanaan kayo.
11: Lapud siak so makasengeg na panggagawak ed gagawaen ko
: ag ko abuloyan a nalemlemew so ngaran ko
: odino abuloyan koy siopaman a minabang ed kagalangan
: a siak labat so akankayaryan.
12: Say Katawan kuanto,
: Dengel kad siak, Israel, saray totoon pinilik!
: Siak si Siak, say sankaonaan, tan say sankaonuran!
13: Inlira na limak so pundasion na mundo
: tan impanat koy katawenan.
: No tawagen ko ray mundo tan saray katawenan,
: ondago ran tampol tan iparontal day sikaran dili.
14: Mantitipon kayo, amin yo, tan dengel yo ak!
: Anggapod saray diriyos so
: makapangipasakbay a say toon pinilik et dogpaan toy Babilonia;
: sumpalen to so labay kon pagawad sikato.
15: Siak so nansalita tan anawag ed sikato;
: inwanwan ko tan impanpalabok.
16: Singger kad siak natan tan dengel moy ibagak.
: Nanlapu lad gapo anggapoy iyaamut kod panagsalitak
: tan tinmua ya amin iray salitak.
: Natan say Katawan a Dios initdan to ak na pakayari to tan imbaki to ak.
17: Say masanton Dios na Israel,
: say Katawan a Mananondon yo, kuanto
: Siak so Katawan a Dios yo,
: say Dios a mangibangat ed sikayo ed pankaabigan yo
: tan sikatoy mangiwanwan ed dalan
: na panagbilay a nepeg yon tombuken.
18: No komun ta dinmengel kayo ed saray ganggan ko,
: inmagos komun ed sikayo ray bindision
: a singa kolus ya ag balut naekatan.
: Sinmasabi komun ed sikayoy pananalo
: a singa saray daluyon ya onsisipwak ed gilig na dayat.
19: Singa la komun karakel na buer so karakel na saray kabyangay boleg yo,
: tan andi-duaruwa komun ya ag ko ran balut impapatey.
20: Paway kayod Babilonia, taynanan yo man a pasen!
: Maliket yon ibawag so balita; ipaamta yod amin a pasen
: Dinondon la na Katawan so aripen ton Israel!
21: Nen inwanwan na Katawan ed kalawakan iray totoo to,
: ag da asaliy napgaan.
: Pinapaway ton para sikara so danum ed baton-dampay;
: nilengat toy baton-dampay, et inmagos so danum.
22: Anggapoy kareenan so bilay da ray managkasalanan, kuay Katawan .