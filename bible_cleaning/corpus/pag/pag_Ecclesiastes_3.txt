1: Amin a nagagawa diad tapew na dalin nagagawa ed panaon a pipilien na Dios.
2: Igegetar toy panaon na kianak
: tan say panaon na ipatey,
: say panaon na pantanem
: tan say panaon na panani,
3: Say panaon na pampatey
: tay say panaon na pampaabig,
: say panaon na pangigeba
: tan say panaon na pamaalagey.
4: Igegetar toy panaon na panermen
: tan say panaon na panliket,
: say panaon na pandageyem
: tan say panaon na pansayaw,
5: say panaon na panakdul
: tan say panaon na panarawian;
: say panaon na pananguban
: tan say panaon na ag pananguban.
6: Igegetar toy panaon na pananap
: tan say panaon na pangibalang,
: say panaon na pantipon
: tan say panaon na pambantak,
7: say panaon na pampilat
: tan say panaon na pandait,
: say panaon na panolimek
: tan say panaon na pansalita,
8: Igegetar toy panaon na pangaro
: tan say panaon na pambosul,
: say panaon na bakal
: tan say panaon na kareenan.
9: Antoy nagunggona na sakey a too ed saray kimey to?
10: Amtak iray ambelat a kimey ya inter na Dios ed sikatayo.
11: Inggetar toy manepeg a panaon na amin a bengatla. Initdan to tayo na pilalek a mangamta na arapen, balet ag ton balut iter ed sikatayoy kapenek na ayadyarin pakatalus ed saray gagawaen to.
12: Kanyan abirbir ko ya anggapo lay magmaung nin nagawaay too, no ag say panliket tan panggaway maabig legan ton mambilay.
13: Amin tayo nepeg ya oninom tan mangan tan panliketan so nansagputan tayo, ta rigalo ra na Dios.
14: Amtak a mansiansiad ando lan ando ya amin iray gagawaen na Dios. Anggapoy nayarin iyarum ed sikara odino ekalen ed sikara. Onyay impaakseb na Dios, pian nawalaan itayoy panangigalang ed sikato.
15: Antokaman a nagagawa odino nayarin nagawa et agawa la nen saman. Say Dios olit-oliten ton gawaen so nagagawa.
16: Aliwan saya labat; naimanok met a diad sayan mundo naalmo so kaogsan, anta kaptekan tan katonungan komun so naalmo.
17: Inkuankod siak a dili, Sintinsiaan na Dios so inkatonung tan say kaogsan, lapud amin a bengatla tan amin a kimey et nagawa onung ed nigetar a panaon da.
18: Ninunot ko a say Dios et susuboken to ray totoo, pian nipanengneng tod sikara ya anggapoy pidomaan dad saray ayayep.
19: Ta say nagawa ed saray totoo et nagawa met ed saray ayayep; ompatey iran amin. Nampara ra a pinalsa. Anggapoy panmaungan na too ed ayep lapud andi-kakanaan so bilay para ed sikaran dua.
20: Mansumpal iran dua ed saksakey a pasensay dabuk. Dabuk so nanlapwan da, dabuk so pawilan da.
21: Siopay makapangibaga ya onlad tagey so ispiritu na too, balet onlad dalem na dalin so ispiritu na ayep?
22: Abirbir ko sirin a say sankaabigan a nagawaan tayo et say panliket ed saray nansagputan tayo. Anggapo lay arum a nagawaan tayo. Anggapoy polaing a pakaamtaan tayo no antoy nagawad sikatayo kayari na ipatey tayo.