1: Maliket iray totoon anggapoy pakabalawan ed panagbilay da,
: saray mambibilay onung ed ganggan na Katawan .
2: Maliket iray manusumpal na saray ganggan to,
: saray mangoonur ed sikato ed intiron puso ra.
3: Ag iran balut manggagaway maoges;
: mankukurang irad saray dalan na Katawan .
4: Katawan inter mod sikami ray ganggan mo,
: tan imbagam a matoor mi ran onuren.
5: Agaylay pampipilalek kon matoor ak komun ed pangonur kod saray bilibilin mo!
6: No imanoen kon amin iray ganggan mo,
: ag ak nabaingan.
7: Legan kon aaralen iray matonung a sintinsiam,
: idayew ta ka diad panamegley na malinis a pusok.
8: Onuren ko ray ganggan mo;
: ag mo ak pan balut ikakaindan!
9: Panon a napansiansia na tobun-balo so bilay ton malinis?
: Diad panamegley na pangonur tod saray ganggan mo.
10: Lilingkuran ta ka ed intiron pusok;
: ag mo ak pa aabuloyan ya onsumlang ed saray ganggan mo.
11: Iyootel kod pusok so ganggan mo,
: pian ag ak mankasalanan ed sika.
12: Idadayew ta ka, Katawan
: ibangat mo pad siak iray pananontonan mo.
13: Olit-oliten kon ibelyaw
: ya amin iray ganggan ya inter mo.
14: Panliliketan ko niy mangonur ed saray ganggan mo,
: nen say pakagamur koy baleg a kayamanan.
15: Aaralen ko ray bilin mo,
: tan sosokayan ko ray bangat mo.
16: Panliliketan ko ray ganggan mo;
: ag ko lingwanan iray ganggan mo.
17: Ipanengneng mo pad siak ya aripen mo so kamaungan mo,
: pian mambilay ak tan naonur ko ray bangabangat mo.
18: Lokasan mo pa ray matak pian nanengneng ko
: iray makapakelaw a katwaan a walad ganggan mo.
19: Magangganoy panayam ko diad tapew na dalin;
: ag mo pa iyaamut ed siak iray ganggan mo.
20: Mapalaloy pampipilalek na pusok;
: labay kon naamtaan lawas iray sintinsiam.
21: Pamapasnukan mo ray mapaatagey;
: nisamba ray onsusumlang ed saray ganggan mo.
22: Ipaliis mo ak pad saray panagpabaing tan panagbalaw da,
: ta inonur ko ray ganggan mo.
23: Anggan mantitipon iray manoley tan pankokomplutan da ak,
: siansian aralen ko ray bilibilin mo.
24: Saray bilibilin mo paliliketen da ak,
: sikaray manisimbawad siak.
25: Mandokdokul ak ed dabuk ta atalo ak;
: bangon mo ak pa, onung na insipan mo!
26: Impatwak ya amin iray ginagawak, et inebatan mo ak;
: ibangat mo pad siak so pananontonan mo!
27: Tulongan mo ak pa, pian natalusan ko ray ganggan mo,
: et dalepdepen ko ray makapakelaw a bangabangat mo.
28: Nalmay ak la lapud kaermenan ko;
: pabiskeg mo ak pa, onung na insipan mo.
29: Iyarawi mo ak pad aliwan tua a dalan,
: tan lapud kaabigan mo ibangat mo pad siak so ganggan mo.
30: Pinilik so pagmaliw kon maonur;
: inimanok iray sintinsiam.
31: Tinombuk ko ray bilibilin mo, Katawan ;
: ag mo ak pa ipepelag ed kababaingan.
32: Mapeleng kon onuren iray ganggan mo,
: ta aruman mo niy pakatalus ko.
33: Katawan , ibangat mo pad siak so kabaliksan da ray ganggan mo,
: et lawas ko ran onuren.
34: Itdan mo ak pay pakatalus pian naonur koy ganggan mo;
: onuren ko ed intiron pusok.
35: Pansiansia mo ak pan matoluk ed saray ganggan mo,
: ta pakalmoan ko ray liket.
36: Itdan mo ak pay pilalek a mangonur ed saray ganggan mo,
: aliwan say pilalek ya onyaman.
37: Iyarawim pad siak so pangimanod antokaman ya andi-kakanaan;
: ipanengneng mo pad siak so kamaungan mo onung na insipan mo.
38: Sumpal mo pay sipan mod siak ya aripen mo,
: say sipan mod saray matoluk ed sika.
39: Ipaliis mo ak pad saray panamabaing a tatakotan ko;
: makapakelaw a tuloy iray sintinsiam!
40: Labay kon onuren iray ganggan mo;
: matonung ka, kanyan pasimbalom pay bilay ko.
41: Katawan , ipanengneng mo pad siak so ontan lan panangarom,
: tan ilaban mo ak onung na insipan mo.
42: Diad ontan naebatan ko ray mamapabaing ed siak,
: ta manmamatalek ak ed salitam.
43: Iyabuloy mo pan say katwaan lawas so salitaen ko,
: ta say ilalok walad saray sintinsiam,
44: Onuren ko lawas so ganggan mo,
: ed ando lan ando.
45: Mambilay ak ed nagnap a kawayangan,
: ta pampepelengan kon onuren iray bangabangat mo.
46: Ibawag kod saray arari iray ganggan mo,
: et ag ak ombaing.
47: Panliliketan kon onuren iray ganggan mo,
: ta inarok ira.
48: Gagalangen tan aaroen ko ray ganggan mo;
: dalepdepen ko ray bilibilin mo.
49: Nunot mo pay sipan mod siak ya aripen mo;
: angiter ed siak na ilalo.
50: Anggan nen maniirap ak aligliwa ak,
: ta say sipan mo initdan to ak na bilay.
51: Mapalaloy pambabalaw ed siak na saray mapaatagey a totoo,
: balet ag ak sinmian ed ganggan mo.
52: Katawan , nanununotan ko ray sintinsiam nen saman,
: et liligliwaen da ak.
53: Mapalaloy petang na olok,
: no nanenengneng ko ray totoon maoges a susumlangen day ganggan mo.
54: Manggagawa ak na saray kanta nipaakar ed saray ganggan mo,
: legan na antikey a panayam kod tapew na dalin.
55: Nununoten ta ka no labi, Katawan ,
: tan dadalepdepen koy ganggan mo.
56: Nanaalmok so liket
: ed pangoonur kod saray ganggan mo.
57: Sika labat, Katawan , so pampipilalekan ko;
: isisipan kon onuren iray ganggan mo.
58: Kekerewen kod sika ed intiron pusok
: a kasian mo ak pa onung na insipan mo!
59: Ninunot koy kagagawak,
: et isisipan kon tombuken iray ganggan mo.
60: Ag ak manaabala no ag ta gaganatan ko
: ya onuren iray ganggan mo.
61: Saray maoges a totoo pinatitan da ak,
: balet ag ko lilingwanan so ganggan mo.
62: Diad pegley-labi onliliing ak,
: a mangidayew ed sika lapud saray maptek a sintinsiam.
63: Kaaro ak na amin da ray manlilingkur ed sika,
: amin da ray mangoonur na saray ganggan mo.
64: Katawan , say mundo napno na ag mangoman a panangarom;
: ibangat mo pad siak iray ganggan mo.
65: Tinoor moy sipan mo, Katawan ,
: tan maumaung kad siak ya aripen mo.
66: Itdan mo ak pay kakabatan tan pakatalus,
: ta manmamatalek ak ed saray ganggan mo.
67: Kasakbayan na impanusam ed siak, maoges so kagagawak,
: balet natan oonuren koy salitam.
68: Agaylay kamaungan mo tan panangasim!
: Ibangat mo pad siak iray ganggan mo.
69: Saray mapaatagey a totoo mantitila ra nipaakar ed siak,
: balet oonuren ko ed intiron pusok iray pananontonan mo.
70: Ag makatalus ira yan totoo,
: balet panliliketan koy ganggan mo.
71: Pankaabigan ko so impakadusak,
: ta naaral ko lalaingen iray ganggan mo.
72: Say ganggan ya inter mo et mablid siak,
: nen say nilibo a balituk tan pilak.
73: Pinalsa mo ak tan aasikasoen mo ak;
: itdan mo ak pay pakatalus pian naaralan ko ray ganggan mo.
74: Makaliliket iray manangigalang ed sika no nanengneng da ak,
: ta maniilalo ak ed sipan mo.
75: Amtak, Katawan , a maptek iray sintinsiam;
: amtak met a dinusa mo ak ta matoor ka.
76: Iyabuloy mo komun a naligliwa ak na ag mangoman a panangarom,
: onung na insipan mod siak ya aripen mo.
77: Kasian mo ak pa, et mambilay ak,
: ta makaliliket ak ed ganggan mo.
78: Nabaingan komun iray mapaatagey lapud panagpaoges dad siak;
: para say siak, dalepdepen ko ray bilibilin mo.
79: Onasingger komun ed siak iray mangigagalang ed sika,
: amin da ray makaamtad saray ganggan mo.
80: Sigput ko komun a naonur iray ganggan mo,
: pian ag ak napelag ed kababaingan na inkatalo.
81: Katawan , nalmay ak lad panaalagar koy pangilaban mod siak;
: maniilalo ak ed salitam.
82: Naksawan la ray matak ed panaalagar koy insipan mo,
: legan a tetepeten ko, Kapigay panulong mod siak?
83: Andi-kakanaan ak a singa imbantak a supot a katat a pananginay alak;
: anggaman ontan ag ko lilingwanan iray ganggan mo.
84: Kaonungay kabayag na panalagar ko, siak ya aripen mo?
: Kapigay panusam ed saray mamapairap ed siak?
85: Saray mapaatagey ya ag mangoonur
: na saray ganggan mo et angotkot ira na saray abut a pamatit dad siak.
86: Napanmatalkan ya amin iray ganggan mo;
: papairapen na saray totoo diad panamegley na panagpalikdo ratulongan mo ak pa!
87: Apatey da ak la lawari,
: balet ag ko inkaindan iray ganggan mo.
88: Pansiansia mo ak pan mabilay lapud ag mangoman a panangarom,
: pian naonur ko ray ganggan mo.
89: Mansiansia ya anggad-angga so salitam, O Katawan ;
: ando lan ando ed tawen.
90: Mansiansia ya anggan kapigan so inkatoor mo;
: inliram so mundo, et ag nagalaw ed pasen to.
91: Mansiasiansia ya anggad natan iray amin a bengatla lapud ganggan mo,
: ta aripen mo ran amin.
92: No ag labat sobul na gayagak so ganggan mo,
: inatey ak la komun lapud paniirap ko.
93: Ag kon balut ikaindan iray bilibilin mo,
: ta diad panamegley da, pansiasiansiaen mo ak a mabilay.
94: Kayaryan mo ak, ilaban mo ak pa!
: Nampelengan kon onuren iray ganggan mo.
95: Saray totoon maoges tatalaranan da ak a pateyen,
: balet dalepdepen ko ray ganggan mo.
96: Naaralan ko ya aliwan ayadyari ya amiy bengatla;
: balet ayadyari so ganggan mo.
97: Agaylay panangarok ed ganggan mo!
: Lawas kon dadalepdepen.
98: Walad siak lawas so ganggan mo
: tan pagmamaliwen to ak a makabat nen saray kalaban ko.
99: Maung niy pakatalus ko nen saray amin a managbangat ed siak,
: ta dadalepdepen ko ray bilibilin mo.
100: Makabat ak ni nen saray mamasiken,
: ta oonuren ko ray ganggan mo.
101: Papaliisan koy maoges a kagagawa,
: ta labay kon onuren so salitam.
102: Ag ko inkaindan iray bilibilin mo,
: tan sikan diliy bumabangat ko.
103: Diad pakataway ko masamsamit iray bilibilin mo;
: masamsamit ira nen say dilo!
104: Nanaarumay kakabatan ko lapud saray ganggan mo,
: kanyan kabosul koy amin a maoges a kagagawa.
105: Say salitam et sakey a lamparaan a mangiwanwan ed siak,
: tan sakey a liwawad dalan ko.
106: Tooren ko so sinambaan ko,
: ya onuren ko ray maptek a bilibilin mo.
107: Katawan , mapalalon talagay paniirap ko;
: pansiansia mo ak pan mabilay onung na insipan mo!
108: Awat mo pay iiter kon pisasalamat ed sika, Katawan ,
: tan ibangat mo pad siak iray ganggan mo.
109: Sipaparaan ak a mangipostay bilay ko;
: ag ko nilingwanay ganggan mo.
110: Papatitan ak na saray totoon maoges,
: balet ag ko sinumlang iray ganggan mo.
111: Andi-anggaan a tawir ko iray ganggan mo;
: sikaray liket na pusok.
112: Tinibokel kod kanunotan ko a sumpalen iray ganggan mo,
: anggad agew na ipatey ko.
113: Kabosul ko ray aliwan sigput a matoor ed sika,
: balet inarok so ganggan mo.
114: Sikay manangyagel ko tan manangasikasok;
: maniilalo ak ed sipan mo.
115: Arawian yo ak, sikayon totoon maoges.
: Onuren ko ray ganggan na Dios ko.
116: Pabiskeg mo ak pa, O Dios, onung na insipan mo, et mambilay ak;
: ag ak komun nabaingan ed paniilalok!
117: Ampaya mo ak pa, et arawi ak ed kaatapan,
: tan imanoen ko lawas iray ganggan mo.
118: Ipopolisay moy balang toon mangoonur na ganggan mo;
: andi-kakanaan iray kasiliban da.
119: Singa dotak so pangipapasen mod saray totoon maoges,
: kanyan inarok iray bilin mo.
120: Lapud sika natatakot ak;
: lapud saray sintinsiam natatakot ak.
121: Inkatonung tan kamaungan iray ginawak;
: ag mo ak pa ikakaindan ed lima da ray kalaban ko!
122: Isipan mo pan tulongan mo ak a managlingkur mo;
: ag mo iyaabuloy a pairapen ak na saray totoon mapaatagey!
123: Naksawan la ray matak lapud panaalagar koy panangilaban na tulong mo,
: say kilalaban ya insipan mo.
124: Ipanengneng mo pad siak so ag mangoman a panangarom,
: tan ibangat mod siak iray ganggan mo.
125: Aripen mo ak; itdan mo ak pay pakatalus,
: pian naamtaan ko ray bangat mo.
126: Katawan , natan lay pangipanengneng moy pakayarim,
: tan saray totoo susumlangen day ganggan mo!
127: Inarok iray ganggan mo nen say balituk,
: anggan say sankaabigan lan balituk.
128: Kanyan oonuren ko ray amin a bili-bilin mo;
: kabusol kon amin iray maoges a kagagawa.
129: Makapakelaw iray bangat mo;
: oonuren ko ra ed intiron pusok.
130: Say pangipaliwawa na saray salitam
: et mangiter na liwawa tan kakabatan ed saray anggapoy pakatalus.
131: Akanganga ak tan abut-abuten koy linawak,
: diad pampipilalek kod saray ganggan mo.
132: Lingaw mo ak pa tan kasian mo ak,
: a singa gagawaen mod saray mangaarod sika.
133: Onung na insipan mo, ag mo pa iyaabuloy a natumba ak;
: ag mo pa iyaabuloy a naoleyan ak na maoges.
134: Iyagel mo ak pad saray mamapairap ed siak,
: pian naonur ko ray ganggan mo.
135: Ibindision mo pad siak so kiwawalam;
: ibangat mo pad siak iray ganggan mo.
136: Singa ilog a managos iray lua ed matak,
: lapud ag oonuren na saray totoo so ganggan mo.
137: Matonung ka, Katawan ,
: tan maptek iray ganggan mo.
138: Sigput a matonung tan maptek
: iray inter mon pananontonan.
139: Singa apoy a mamopool ed siak so pasnuk ko,
: lapud ag ikabkabilangan na saray kalaban ko iray ganggan mo.
140: Agay lay inkatwa na sipan mo!
: Agaylay panangarok ed sipan mo!
141: Namemelag-melag ak tan nababalaw-balaw ak,
: balet ag ko ikakaindan iray bangat mo.
142: Mansiansia ya anggad angga so inkatonung mo,
: tan tua lawas so ganggan mo.
143: Nagugunigon tan nanaermenan ak,
: balet pagagayagaen ak na saray ganggan mo.
144: Lawas a matonung iray bilibilin mo;
: itdan mo ak pay pakatalus, et mambilay ak.
145: Diad intiron pusok ontatawag ak ed sika, O Katawan ;
: ebatan mo ak pa, et onuren ko ray ganggan mo!
146: Ontatawag ak ed sika;
: ilaban mo ak pa, et sumpalen ko ray ganggan mo.
147: Palbangon ni, ontatawag ak lan patulongan ed sika;
: maniilalo ak ed sipan mo.
148: Sanlabin abangon ak
: a mandadalepdep ed saray bilibilin mo.
149: Katawan , dengel mo ak pa, onung ed ag mangoman a panangarom;
: pambilay mo ak pa, lapud panangasim!
150: Manasingger iray maruksan mamapairap ed siak,
: saray totoon ag balut mangoonur na ganggan mo.
151: Balet wala kad abay ko, Katawan ,
: tan tuan amin iray ganggan mo.
152: Abayag lay impakaaral kod saray bilibilin mo;
: ginawam iran mansiansia ya anggad angga.
153: Imanom pay paniirap ko, tan ilaban mo ak,
: ta ag ko inkaindan so ganggan mo.
154: Italindeg mo pay katonungan ko, tan ibolus mo ak;
: ilaban mo ak pa, onung na insipan mo!
155: Ag nilaban iray totoon maoges,
: ta ag da oonuren iray ganggan mo.
156: Balet agaylay kabaleg na panangasim, Katawan ;
: kasian mo ak pa tan ilaban mo ak.
157: Dakerakel iray kalaban ko tan saray mamapairap ed siak,
: balet ag ak onkukulang ed panangonur ed saray ganggan mo.
158: Nanaingungotan ak no nanenengneng ko ray traidor,
: ta ag da oonurey ganggan mo.
159: Imanom pa so ontan lan panangarok ed saray bilibilin mo, Katawan .
: Ilaban mo ak pa onung ed ag mangoman a panangarom.
160: Say otel na ganggan mo et say
: katwaan tan andi-anggaan ya amin iray matonung a sintinsiam.
161: Saray makapanyarin totoo papairapen da ak ya anggan anggapoy makasengeg,
: balet papagalangan koy ganggan mo.
162: Agaylay liket ko lapud saray sipan mo,
: a singa toon akalmoy baleg a kayamanan.
163: Kabosul tan kagulak so antokaman a tila,
: balet inarok so ganggan mo.
164: Inagew-agew mamimpiton pisasalamatan ta ka,
: lapud saray matonung a sintinsiam.
165: Walay nagnap a kareenan da ray mangaarod ganggan mo,
: tan anggapoy bengatlan makatumbad sikara.
166: Aalagden koy pangilaban mod siak, Katawan ,
: ta susumpalen koy antokaman ya iganganggan mo.
167: Oonuren ko ray bangabangat mo;
: inarok ira ed intiron pusok.
168: Oonuren ko ray ganggan tan saray bilibilin mo;
: sankanengneng moy amin a gagawaen ko.
169: Onsabi komun ed sika, O Katawan , so pikekerew ko na tulong mo!
: Itdan mo ak pay pakatalus, onung na insipan mo.
170: Dengel mo pay pikakasik,
: tan ilaban mo ak pa, onung na insipan mo.
171: Idayew ta kan naynay,
: ta ibabangat mod siak iray ganggan mo.
172: Mankanta ak na nipaakar ed ganggan mo,
: ta matonung iray ganggan mo.
173: Sipaparaan ka komun ya ontulong ed siak,
: ta oonuren ko ray ganggan mo.
174: Pampilpilalekan koy manangilaban a tulong mo, Katawan !
: Panliliketan koy ganggan mo.
175: Pambilay mo ak pa ni, pian nidayew ta ka;
: tulongan ak komun na saray bilibilin mo!
176: Akar-akar ak a singa abalang a karniro;
: anap mo ak pa sirin ya aripen mo,
: ta ag ko inkaindan iray ganggan mo.