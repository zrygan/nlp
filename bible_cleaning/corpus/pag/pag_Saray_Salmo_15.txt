1: Katawan , siopay nayarin onloob ed Timplom?
: Siopay nayarin mangigalang ed sika diad Sion, say masanton palandey mo?
2: Say toon oonuren toy Dios, tan kamaungan lawas so gagawaen to,
: tua tan napanmatalkan iray salita to,
3: tan ag to papaogesey kapara ton too.
: Ag manggagaway maoges ed saray kakaaro to,
: tan ag mangikakayat na tila nipaakar ed kapara ton too.
4: Babalawen to ray totoon ipopolisay na Dios,
: balet gagalangen to ray mangoonur ed Katawan .
: Susumpalen toy amin ya insipan to,
: anggan antoy nagawad sikato.
5: Mampapautang ya anggapoy abang
: tan ag napasoksokan a mantasi sumpad toon anggapoy kasalanan.
: Siopamay toon manusumpal ed sarayan amin et maligen lawas so bilay to.