1: Wala ray minas a pangokotkotay pilak;
: Wala ray pasen a panggogogolay balituk.
2: Nakotkot ed dalin so balatyang
: Tan naalad saray bato so gansa.
3: Susukimaten na saray totoo so sankabilongetan a pasen.
: Panaanapan day dalem na dalin,
: Tan mankokotkot iray ankakabaleg a bato ed kabilongetan.
4: Saray totoo mankokotkot iray minas ed dalem na dalin,
: Diad pasen ya arawid panaayaman na totoo
: Tan ag balut nagagatinan.
: Diman bukbukor day mankikimey
: Tan bitin-bitin irad saray lobir.
5: Ontotobod dalin iray tagano,
: Balet diad dalem to yan dalin
: Wala ray mankokotkot tan mandederal.
6: Walay sapiro ed saray bato na mundo,
: Tan walay balituk ed dabuk to.
7: Anggapoy wawak a makapikabat ed saray dalan a mamaarap ed saray minas,
: Anggan saray agila ag da ni ra anengneng.
8: Anggapoy lion odino arum a masebeg ya ayep
: Ya akasali lan nankurang ed sarayan dalan.
9: Kokotkoten na saray totoo iray sankaawetan a bato,
: Kotkoten da ray pundasion na saray palandey.
10: Diad panggagawa ra na saray usok,
: Makakalmo ra na saray mabmablin bato.
11: Kokotkoten da so anggad panlalapwan na saray ilog
: tan ipapaway dad liwawa so antokaman a niamut.
12: Balet iner so pakalmoan na kakabatan?
: Iner so pakaaralan na pakatalus?
13: Ag narumog ed saray totoo so kakabatan;
: Anggapoy makaamta na petepeteg a kablian to.
14: Ibabaga na kaaralman na saray ilog tan saray dayat
: Ya ag narumog diman so kakabatan.
15: Ag nasaliw na balituk tan pilak.
16: Say bili na saray sankarakepan a balituk tan alahas
: Ag makapipara ed bili na kakabatan.
17: Mabli nen say balituk,
: Nen say ikakanan balituk odino sankarakepan a salming.
18: Say kakabatan mabli
: Nen say koral o kristal o pirlas.
19: Say sankaabigan a topasio tan say balituk a sankapuroan,
: Et ag ira mipara ed kablian na kakabatan.
20: Iner, sirin, so pakalmoan na kakabatan?
: Iner so pakaaralan na pakatalus?
21: Anggapoy mabilay a pinalsa a makanengneng ed kakabatan,
: Anggan say manok ya ontitikyab.
22: Bibirbiren na anggan say patey tan say deral,
: A dengel-dengel labat so amta ra.
23: Say Dios labat so makaamta na dalan;
: Amta to so pasen a pakarumogad kakabatan,
24: Lapud sankanengneng toy amin a sokung na mundo,
: Tan amin a bengatlan walad silong na tawen.
25: Nen inter na Dios so pakayari ed dagem
: Tan inggetar toy kabaleg na dayat;
26: Nen ginetma na Dios no iner so kapelagan na oran,
: Tan no iner so dalanen na kirmat,
27: Anengneng tod satan so kakabatan tan sinubok toy kablian to,
: Et apaknaan to.
28: Inkuan na Dios ed too,
: Magmaliw kan makabat no takotan moy Katawan ,
: Nawalaan kay pakatalus no ibatikan moy kaogsan.