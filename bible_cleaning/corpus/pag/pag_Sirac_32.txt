1: No apili kan pangulo ed baleg a ponsia, ag ka magmamaliw a maragem. Iparam so sikan dili ed saray arum a totoo. Asikasom ni ray sangkaili kasakbayan kan onirung.
2: Kayari na impakasumpal mod saray kimey mo, nayarian mo lay onirung tan miliket ed saray arum a totoo. Pagalangan da ka lapud impanggawam na maung a kimey.
3: No matakken ka nen saray karaklan a bisita, nayarin mansalita ka; sakey yan kanepegan mo. Balet nepeg ya amtam so sasalitaen mo tan ag mo papatondaen so togtog na musika.
4: No walay mamapaliket, ag ka mitotongtong lan mitotongtong, aliwa yan panaon na pangipasirayew mod inkasilib mo.
5: Say musika ed baleg a ponsia a nisisirbi so alak et singa rubi a nilira ed balituk.
6: Say marakep a musika tan masamit ya alak et singa ismiralda a nilira ed balituk.
7: No malangwer ka, ag ka mansasalita likud no nakaukolan, balet ag nayarin balut a mamidwa, tan no wala labat lay akaonan nansalita nen sika.
8: Ibagam a tampol so labay mon ibaga tan antikey so pansalitam. Ipanengneng mon dakel so amtam, balet mandeen ka.
9: Ag mo ipapasen a kaparam iray totoon bibirbiren tan ag ka makmaknul diad pantepet mo lan pantepet.
10: Onoonay inkabantug na toon masimpit, a singa onoonay kirmat ed karul.
11: Taynan mo so ponsia ed dugan oras tan ag ka ontataynan a samput. Ag ka mantatayam-tayam ed puirta; ituloy mon tampol so onsempet ed abung.
12: Makapanliket kad abung mo na anggaay nayarian mo, balet ag ka mankakasalanan na panaglastug.
13: Ag mo lilingwanan so misalamat ed Manamalsam, lapud inabuloyan ton napanliketan moy amayamay a bengatlan maung.
14: No takotan moy Katawan, awaten moy panametek to. Bindisionan to ray totoon masakbay ya ombangon ed kabwasan a mampikasi.
15: Aral mo so Ganggan na Katawan, et natalutalusan mo, likud no aliwa kan matwa nipaakar ed Ganggan; no onya ka, ag mo natalusan.
16: No takotan moy Katawan, naamtaan mo no anto so maung, ta ombantug ka lapud inkaptek mo.
17: Anggapoy kanad saray makasalanan so panametek tan ipapatalus day Ganggan pian ontokuy ed labay da.
18: Aralen na makalakal a totoo so amin a kanunotan, balet ag abuloyan na saray totoon mapaatagey a walay makasara ed dalan da.
19: Ag ka manggagawa na antokaman ya ag mo ni ninunot, tan no walay bengatlan ginawam, ag mo lilingawen tan ag mo pampipilalekan a sananey komuy ginawam.
20: Ag ka manggagawa na bengatlan walay kaatapan, tan ag mo pipidwaey lingom.
21: Ag mo ipapasen a sigsiguro ka, anggaman a singa mainomay so nengneng na dalan.
22: Alwaran mo lawas so lalaen mo.
23: Apiger moy antokaman a gagawaen mo; panangonur ya ed saray ganggan na Katawan.
24: Say pananisiad Ganggan et kabaliksan toy panangonur ed saray ganggan na Katawan.
: No Manmatalek kad Katawan, ag ka nabalang.