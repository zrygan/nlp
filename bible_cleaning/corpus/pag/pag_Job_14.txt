1: Nianak a makapoy so too;
: antikey tan magunigon so bilay to.
2: Ombaleg, ombuskag tan nalaylay a singa saray rosas;
: naandipat a singa saray anino.
3: Iimanoen moy anggan siak, O Dios,
: odino sasalaysayen tan sisintinsiaan mo ak?
4: Anggapoy malinis a napapaway
: ed antokaman a marotak a singa say too.
5: Walay nigetar a dokey na bilay na too
: nigetar lay bilang na bulan a pambilay to.
: Sikay angipasen na panganggaan to et ag to nalabsanan.
6: Ag mo la kari nenengnengen tan paolyan mo lan bokur;
: paolyan mon panliketan toy mairap a bilay to
: no nayarian to.
7: Wala niy ilalo ed sakey a kiew ya abatang;
: nayari nin onsimit tan mansanga.
8: Anggaman a matakken la ray lamut to,
: tan aboluk lad dalin so akeraan a sengeg to,
9: no nasalog-salog onsimit ni,
: tan mansangan singa malangwer a tanaman.
10: Balet no ompatey so too, anggaan to la;
: no naoyus so linawa to, iner lad satan so kawalaan to?
11: Onsabiy panaon ya ontondan onagos so ilog,
: tan naekatan so anggan dayat.
12: Ontan met say toon inatey ag lan balut ombangon;
: ag la nabangon anggad mangangga ray katawenan;
: ag lan balut naliing ed ogip to.
13: Iyamut mo ak komun ed pasen a panaayaman da ray inaatey;
: iyamut mo ak diman ya anggad napakepay pasnuk mo,
: insan iganam so panaon a nunoten mo ak.
14: No ompatey so too, nabilay ni kasi?
: Balet manalagar ak na magmaung a panaon,
: anggad napalabas yan panaon na gunigon.
15: Insan ka ontawag et onebat ak;
: manliket kad satan ed siak, siak a pinalsam.
16: Diad satan imanoen moy amin a gawaen ko,
: balet ag mo la anapen iray kasalanan ko.
17: Pirdonaen tan lingwanan mo ray kasalanan ko;
: paandien mo ray amin a kaogsan ko.
18: Onsabiy panaon a nageba ray palandey,
: tan nagalasogus iray ankakabaleg a bato.
19: Say danum oputen to ray bato,
: tan say maples ya oran iyagos to so dalin;
: onya so panederal mod ilalo na too.
20: Ipasilong mod pakayarim so sakey a too, insan mo paandipaten ya anggad angga;
: omanen moy nengneng na lupa to, insan mo la pasiputen ed sayan bilay.
21: Makagamur na kagalangan iray lalakin anak to,
: balet ta ag to amta;
: ag to met amta no napelag irad kababaingan.
22: Nalikna to labat so sakit na dilin laman to tan say ermen na dilin kanunotan to.