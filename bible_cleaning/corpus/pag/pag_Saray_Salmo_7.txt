1: Katawan a Dios ko, pasalimbengan ak ed sika;
: ilaban tan iyagel mo ak pad amin da ray mangoosil ed siak,
2: ta no andi, singa ra lion a mangyakar ed siak ed arawin pasen,
: ya anggapo lad may makapangilaban ed siak,
: et bingbingkasen da ak.
34: Katawan a Dios ko, no nanggawa ak na maoges ed siopaman,
: no nantraidor ak ed kaarok,
: odino pinasakitan kon anggapoy makasengeg so kalaban ko,
: no ginawak so anggan dinan ed saraya,
5: paosilan mo ak ed saray kalaban ko ta erelen da ak,
: pagatin-gatinan mo ak ya anggad ipatey ko,
: insan diad dabuk taynan day bangkay ko!
6: Alagey ka lapud pasnuk mo, O Katawan !
: Talindeg ka sumpad sebeg da ray kalaban ko;
: bangon ka pa tan tulongan mo ak!
: Katonungan so labay mon nagawa,
7: kanyan pantitipon mo pa ray katoowan ed kaliber-liber mo,
: tan manlapud tagey oleyan mo ra.
8: Sikay huis na amin a katoowan.
: Sintinsiaan mo ak pa, O Katawan ,
: onung ed inkatonung tan inkamaung kon too.
9: Matonung kan Dios
: tan sisintinsiaan moy kanunotan tan pilalek mi.
: Patondam pay kaogsan da ray
: totoon maoges tan tumangan mo pa ray maung a totoo.
10: Say Dios so manangyagel ko,
: ilalaban to ray matoluk ed sikato.
11: Matonung a huis so Dios
: tan dudusaen to lawas iray totoon maoges.
12: No ag ira mampatauli,
: iyobul na Dios so ispada to.
: Pipinaten ton itaryay bekang na pana to;
13: ipaparaan to ray armas ton makapatey,
: iinan to na apoy so ngoro na saray pana to.
14: Imanom so pannununot na totoon maoges ed kaogsan;
: iplaplano ray panggawa ray golo tan say pamalikdo ra.
15: Balet sikaran diliy napelag ed abut ya impatit dad arum a totoo.
16: Kanyan dudusaen ira lamlamang na dilin kaogsan da,
: tan napapasakitan ira na dilin panagduksa ra.
17: Pisasalamatan koy Katawan lapud inkatonung to;
: kakantaan ko na pangidayew so Katawan a Sankatageyan.