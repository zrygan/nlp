1: Iyagel mo ak pa, Katawan , ed saray totoon maoges;
: ag mo ak pa padidiwit ed saray totoon maruksa.
2: Mannununot ira lawas na kaogsan
: tan manangigapo ra lawas na kolkol.
3: Singa makapatey ya oleg so kadilaan da;
: singa ditay kobra iray salita ra.
4: Iyagel mo ak pa, Katawan , ed pakayari da ray totoon maoges;
: ag mo ak padidiwit ed saray maruksan totoo,
: a pankokomplutan day nipaakar ed katumbak.
5: Pinatitan ak na saray mapaatagey a totoo;
: inlira da ray patit da,
: tan angyan ira na saray kalut ed dalan ta erelen da ak.
6: Kuankod Katawan , Sikay Dios ko.
: Dengel mo pay ikekerew ko na tulong, O Katawan !
7: Katawan a Dios ko, say mabiskeg a manangyagel ko,
: inyagel mo ak legay bakal.
8: Katawan , ag mo pa iiter so labay da ray totoon maoges;
: ag mo pa aabuloyan a nasumpal day maoges a getma ra!
9: Ag mo pa panataloen iray kalaban ko;
: ipoktal mod sikaray panataktakot dad siak.
10: Napelagan ira komun na saray ampetapetang a ngalab;
: napelag ira komud aralem ya abut tan ag la ra makaagwat.
11: Ag komun manalo iray totoon mangaakusay tila ed kapara ran too;
: naosilan tan naderal komun na kaogsan iray totoon maruksa.
12: Kabat ko, Katawan , ya itatalindeg moy katonungan da ray mairap-bilay,
: tan saray walad pankaukolan.
13: Tuan idayew da ka ray totoon matonung;
: manayam ira ed kawaalaan mo.