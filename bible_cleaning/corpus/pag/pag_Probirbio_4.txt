1: Anak, dengel yoy ibabangat na ama yo. Asikaso yo, et nawalaan kayoy pakatalus.
2: Maung iray ibabangat ko, kanyan ag yo ra lilingwanan ya amin.
3: Nen ogaw ak nin melag, a bukbukor koy anak na saray ateng ko,
4: binabangatan ak nen amak. Inkuanda, Nunot mo ray ibabagak tan ag mo ra lilingwanan. Onur mo ray ganggan ko, et mambilay ka.
5: Anap mo so kakabatan tan say pakatalus! Ag mo lilingwanan o ipopolisay iray ibabagak.
6: Ag mo ikakaindan so kakabatan, et iyagel to ka; arom, et iyarawi to kad kaatapan.
7: Say sankamanonaan a nayarin gawaen mo et say pananap moy kakabatan. Gawam so anggaay nayarian mo a mananap na pakatalus.
8: Arom so kakabatan, et pagmaliwen to kan matalonggaring. Lakap mo, et itdan to kay kagalangan.
9: Say kakabatan so koronam a napnoy kagalangan.
10: Dengel mo ak, anak ko. Ipapusom ya awaten iray salitak, et andokey so pambilay mo.
11: Imbangat kod sikay kakabatan tan inwanwan ta kad dalan na matonung a panagbilay.
12: No manakar ka, anggapoy makasarad dalan mo tan no ombatik ka, ag ka nipatakba.
13: Nunot mo lawas so naaral mo. Say aral mo sikatoy bilay mosimpitan mon maung.
14: Ag ka oonla ed lalaen da ray totoon maoges odino aaligen so kagagawa ra.
15: Ag mo gagawaen! Arawian moy antokaman a kaogsan! Ipolisay mo tan ituloy moy kurang mo.
16: Ag makaogip iray totoon maoges no ag ni ra akapanggaway kaogsan. Ag ira makalirep no anggapo niy apasakitan dan too.
17: Diad sikara say kaogsan tan karuksaan et singa kakanen tan iinomen.
18: Say dalan a pankukurangan da ray totoon matonung et singa ombubutay ya agew ya onliliwawa lan onliliwawa ya anggad maliwliwawa la.
19: Balet say dalan a pankukurangan da ray totoon maoges et ambilonget a singa labi. Natumba ra, ta ag da nanengneng so akapateran da.
20: Anak ko, dengel moy ibabagak. Talineng mo ray salitak.
21: Ag mo aabuloyan a nalingwanan mo ra. Nudnunot mo ra tan yan mo rad pusom.
22: Itdan da na bilay tan abig-laman so siopaman a makatatalus ed sikara.
23: Alwaran moy panagnunot mo; say panagnunot mo so mangooksuy na bilay mo.
24: Ag kan balut mansasalita na aliwan tua. Ag ka mibabali ed palikdo.
25: Nengneng ka lawas a sitatalek ed lalaen mo; ag mo itetewek so olom diad kababaingan.
26: Iplanom a maung so gagawaen mo, pian maabig so pansumpalan na antokaman a gawaen mo.
27: Arawian moy kaogsan tan mankurang kan mapmaptek. Ag ka onsuasuawi na anggan sakey a kutdang ed maptek a dalan.