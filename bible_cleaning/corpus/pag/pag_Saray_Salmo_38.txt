1: Katawan , ag mo ak pa dudusaen lapud pasnuk mo!
2: Sinugat mo ak na saray panam,
: kinabil mo ak na saray limam.
3: Lapud petang na olom, agaylay paniirap ko;
: lapud saray kasalanan ko mansasakit so intiron laman ko.
4: Onlelereg ak ed karakel na kasalanan ko;
: nadedetdetan ak lapud ontan lay belat da.
5: Lapud kalokowan ko,
: naboboluk tan ombabanget iray girik.
6: Abokut ak la tan naknaksawan ak;
: maermen ak lawas ya inagew-agew.
7: Singa ak popoolan ed kapepetang ko,
: tan ngalngali ak la ompatey.
8: Makapkapoy ak tan agaylay kesaw ko;
: nagugunigon ak tan manay-ay ak lad sakit.
9: Katawan, amtam ya amin iray pampipilalekan ko;
: narerengel mo ray amin a panay-ay ko.
10: Mampokal so pusok tan naoput lay biskeg ko,
: tan ngalngali ag ak la makanengneng.
11: Ag ak la singgeran na saray kakaarok tan saray kakaabay ko,
: lapud saray girik;
: aarawian ak na anggan saray kabyangay pamilyak.
12: Saray malabay a mamatey ed siak et papatitan da ak;
: saray malabay a mamasakit ed siak et tataktakoten da ak a pateyen;
: ag ira ontotondan mankokomplut sumpad siak.
13: Singa ak telek ya ag makadngel,
: singa ak emel ya ag makasalita.
14: Singa ak toon ag makadngel,
: kanyan ag ak makaebat.
15: Balet manmamatalek ak ed sika, O Katawan ;
: et sika, Katawan a Dios ko, so onebat ed siak.
16: Ag mo pa iyaabuloy ya elek-elekan
: na saray kalaban ko so paniirap ko;
: ag mo pa met iyaabuloy a manlastug ira lapud inkatalok.
17: Ngalngali ak la natumba,
: tan ag ontotonday panliliknak na sakit.
18: Ipapatwak iray kasalanan ko;
: paneermenan ko ra.
19: Saray kalaban ko et maabig so laman da tan mabiskeg ira;
: dakerakel iray mamobosul ed siak ya anggapoy makasengeg.
20: Saray mangibabales na maoges ed maung
: et kalaban da ak lapud panggagawak na kamaungan.
21: Ag mo ak pa ikakaindan, Katawan ;
: ag mo ak pa aarawian, O Dios ko!
22: Tulongan mo ak pa natan, O Katawan a manangilaban ko!