1: Kantaan yoy balon kanta so Katawan ;
: nanggagaway makapakelkelaw iran bengatla!
: Lapud dilin pakayari tan masanton biskeg to, sikatoy analo.
2: Imbawag na Katawan so impanalo to;
: impaamta tod saray bansa so manangilaban a pakayari to.
3: Sinumpal toy insipan tod saray totood Israel,
: a katekep toy ag mangoman a panangaro tan say inkatoor tod sikara.
: Anengneng na amin a katoowan so impanalo na Dios tayo.
4: Mankanta kayod liket ed Katawan , amin yon walad mundo;
: idayew yo diad panamegley na saray kanta tan saray maliket ya eyag!
5: Kantaan yo na saray dayew so Katawan !
: Mantogtog kayod saray arpa!
6: Sibuk yo ray trumpita tan saray tamboyug,
: tan eyag kayod liket ed Katawan ya ari tayo.
7: Ungol ka, dayat, tan amin da ray pinalsan manaayam ed sika;
: mankanta ka, dalin, tan amin da ray manaayam ed sika!
8: Mantipak kayo, sikayo ran ilog;
: mantetekep kayon mankanta a maliket diad arap na Katawan , sikayo ran kapokdulan,
9: ta onsasabi so Katawan a manoley ed sankamundoan.
: Matonung tan maptek
: so panoley tod amin a katoowan ed mundo.