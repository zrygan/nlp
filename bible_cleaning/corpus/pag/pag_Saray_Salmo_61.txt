1: Dengel mo pay ey-ey ko, O Dios;
: dengel mo pay pikakasik!
2: Diad inkaekalan koy ilalo nen arawi ak ed abung ko,
: ontatawag ak ed sika!
: Iyakar mo ak pad salimbengan ya arawid kaatapan,
3: ta sikay manangyagel ko,
: say mabiskeg a mangilaban ed siak ed saray kalaban ko.
4: Panayam mo ak pad santuariom legay pambilay ko;
: diad silong na saray payak mo anggapo komuy nasagmak kon maoges.
5: Nadngel mo ray sipan ko, O Dios,
: tan inter mod siak so tawir da ray mangigagalang ed sika.
6: Parokey mo pay bilay na ari; amayamay komuy taon a pambilay to!
7: Panoley mo pan anggad angga, O Dios, diad arap mo;
: iyagel mo pa diad panamegley na ag mangoman a panangarom tan inkatoor mo.
8: Diad ontan, ikantak lawas so pangidayew kod sika,
: diad inagew-agew a pangibagat koy insipan ko.