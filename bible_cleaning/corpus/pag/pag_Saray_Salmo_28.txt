1: Ontatawag ak ed sika, Katawan , a manangyagel ko.
: Dengel mo ak pa!
: No ag mo ak ebatan, magmaliw ak
: a sakey ed saray totoon onlalasur ed pasen a panaayaman da ray inaatey.
2: Dengel mo ak pa no onkerew ak ed sika na tulong,
: no iyatagey ko ray limak tan iyarap ko rad masanton Timplom.
3: Ag mo ak pa pidudusad saray totoon maoges,
: totoon managgaway kaogsan
: saray totoon maung so pitotongtong dad kapara ran too,
: balet walay bosul ed kapusoan da.
4: Dusam ira lapud saray ginagawa ra,
: lapud saray kasalanan da.
: Dusam ira lapud saray ginagawa ran kasalanan;
: iter moy dusan kanepegan da!
5: Ag da iimanoen iray ginagaway Katawan ,
: odino saray pinapalsa to;
: kanyan dusaen to ra,
: tan deralen to ra ya anggad angga.
6: Idayew yoy Katawan ;
: ta dinengel toy inkerew ko na tulong.
7: Say Katawan so biskeg tan manangyagel ko,
: imamatalek kod sikato so bilay ko.
: Tutulongan to ak tan pagagayagaen to ak;
: idayew ko diad panamegley na saray maliket a kanta.
8: Say Katawan iyaagel to ray totoo to,
: iyaagel tan ilalaban toy pinili ton ari.
9: Ilaban mo pa ray totoom, O Katawan ,
: tan bindisionan mo pa ray totoon kayaryan mo!
: Sika komuy pumapastol da,
: tan asikasom ira ya anggad angga.