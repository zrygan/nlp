1: Labi-labin kokogkogipen kod dokulan so inarok;
: aanapen ko, balet ag ko narumog.
2: Binmangon ak tan linma ak ed kaliber-liber na siudad,
: nanakar-akar ak ed saray dalan tan diad saray plasa.
: Inanap ko lan inanap so inarok, balet ag ko narumog.
3: Anengneng ak na saray guardia nen manaakar-akar iran mambantay ed siudad.
: Tinepet kod sikara, Anengneng yoy lakin inarok?
4: Kataynan kod arapan da, arumog koy inarok.
: Binembenan ko tan ag ko inikbanan
: ya anggad niyakar kod abung nen inak,
: tan pinaloob kod kuarton nianakan ko.
5: Isipan yod siak, sikayon bibiid Jerusalem;
: mansamba kayod ngaran na mabatik ya ulsa tan diad ayep a korso
: ta ag yo kami sisigensigenen ed arowan min dua.
6: Anto yay onsasabin singa lusek na asewek a manlalapud kalawakan,
: abalingitan na insinso tan mira,
: say insinson ilalako da ray nigosianti?
7: Onsasabiy Solomon; sankasakbat dad trono to;
: anemaplon sondalo so mangguaguardiad sikato;
: sankamaungan ira yan sondalo ed Israel.
8: Amin da et marunong iran mangikana na ispada;
: matalonggaring iran mibabakal.
: Akaawit so balang sakey ed sikara na ispada,
: sipaparaan iran mibakal anggan labiy idogpay kalaban.
9: Si Solomon sankasakbat dad trono to
: a ginawad sankaabigan a kiew.
10: Saray lusek na trono et naokupan ira na pilak;
: abordaan na balituk so abel a sakbung to.
: Say kotsun to et naapisan na ambalbalangan abel,
: a lapud aro inabel na saray bibiin taga Jerusalem.
11: Bibiid Sion, gali dia ta nengneng yoy Ari Solomon.
: Akakorona na koronan intoon nen ina to
: diad samay agew na impankasal to,
: diad samay agew na impanliket tan impanggayaga to.