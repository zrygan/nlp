1: Nen kumatlon taon na panaari nen Ciro ed Persia, sinmabid kinen Daniel a tatawagen met na Beltsasar so salita. Tua ra so salita, balet mapalalon mairap a talusan. Nipaliwawad sikato diad panamegley na sakey a pasingayew.
2: Diad saman a panaon, maneermen ak a taloy simba.
3: Ag ak angan na antokaman a mananam a kakanen odino antokaman a karni; ag ak inminom na dinanman ya alak, tan ag ko sinagaysay so buek ko ya anggad kalabas na taloy simba.
4: Diad kumaduamplo tan apat ya agew na ononan bulan na saman a taon, manalalagey ak ed gilig na baleg ya Ilog na Tigris.
5: Tinmangay ak, et anengneng koy sakey a lakin akakawes na linen tan akabalkes na pinon balituk.
6: Mankidyam a singa alahas so laman to. Singa kirmat so liwaway lupa to, tan singa mandarlang ya apoy iray mata to. Mansiayap a singa pinasileng a gansa iray taklay tan bikking to, tan makmaksil a singa ungol na olup na dakerakel a totoo so bosis to.
7: Bukbukor koy akanengneng na saman a pasingayew. Anggapoy antokaman ya anengneng na saray totoon kaibak, balet lapud mapalalon inkataktakot da, batik iran inmamut.
8: Bukbukor koy atilak diman, a bambantayan ko man a makapakelaw a pasingayew. Anggapoy nakdaan a biskeg ko, tan naoman so nengneng na lupak, kanyan anggapoy makabirbir ed siak.
9: Nen nadngel koy bosis to, nipatiblak ak ed dalin tan nakalan ak na liknaan.
10: Insan walay liman angegnad siak, intagey to ray limak, tan impatalimukor to ak; manggiwgiw ak nid saman.
11: Inkuan na samay anghil ed siak, Daniel, inararo ka na Dios. Alagey ka tan dengedengel moy ibagak ed sika. Nibaki ak ed sika. Kapangibaga to yad siak, inmalagey ak a mangigiwgiw ni.
12: Insan inkuanto, Daniel, ag ka natatakot. Dinengel na Dios so pikakasim nanlapu lad samay ononan agew na impanpaabebam, pian nawalaan kay maung a pakatalus. Ebat na pikakasim so inyakar ko dia.
13: Say prinsipin anghil na nanarian na Persia et sinumlang to ak na duamplo tan sakey ya agew. Insan si Miguel a sakey ed saray manonan anghil et dinmagon tinmulong ed siak, lapud bukbukor koy atilak ed Persia.
14: Linma ak dia, ta ipatalus kod sikay nagawad saray totoom diad arapen a panaon. Sikato yay pasingayew a nipaakar ed arapen a panaon.
15: Kayari to ra yan imbaga, ninmengneng ak ed dalin ya ag ak makasalita.
16: Insan samay anghil, a singa tooy nengneng to, et diniwit to ray bibil ko. Inkuankod sikato, Pakakapoyen ak a maung na sayan pasingayew. Ag ontonday panggiwgiw ko.
17: Singa ak aripen ya akaalagey ed arap na amo to. Panoy pakapitongtong kod sika? Anggapo lay nakdaan a biskeg odino ingas ko.
18: Inegnaan to ak lamet, et binmiskeg ak.
19: Inkuanto, Inaro ka na Dios, kanyan ag ka natatakot no ag ingen mandeen ka tan pabiskeg moy linawam.
: Kayari ton nansalita, lalon binmiskeg ak tan inkuanko, Ibagam ed siak so labay mon ibaga. Pinabiskeg mo ak?
2021: Inkuanto, Amtam so makasengeg na inyakaran kod sika? Linma ak dia, ta ipaamtak ed sika so nisulat ed Libro na Katwaan. Ompawil ak la natan, ta milaban ak ed anghil a bantay na Persia. Kayari to ya ompanengneng so anghil a bantay na Grecia. Anggapoy arum ya ontulong ed siak likud ed kinen Miguel ya anghil a bantay na Israel.