1: Saray Levitan pari a kabyangan ira na tribu nen Levi et anggapoy betang dad dalin na Israel; ingen say panlapwan na pambilay da et saray bagat tan saray rigalon inter ed Katawan .
2: Ag ira nepeg a mangayaryan na dalin, aliwan singa saray arum a tribu; say betang da et say kanepegan dan pari na Katawan , onung na insipan na Katawan .
3: Kapag nibagat so baka odino karniro, nepeg ya iter ed saray papari iray takeb, saray aping, tan say eges.
4: Sikaray nepeg a mangawat na ononan apag ed trigo, alak, larak na oliba, tan lanan abel.
5: Diad amin da ray tribu yo say Katawan pinili to ray kabyangay tribu nen Levi a manlingkur irad sikato a papari ya anggad angga.
6: Anggan siopan Levita a taga inerman a baley ed Israel et nayarian toy onla ed samay pasen a panangigalangan
7: tan nayarin manlingkur diman a sakey a pari na Katawan a Dios to, a singa saray arum a Levitan manlilingkur lad man.
8: Sikatoy nepeg a mangawat na kakanen a singa karakel na aawaten da ray arum a papari; tan nayari ton isinup so antokaman ya ipawit ed sikato na saray kabyangay pamilya to.
9: No onsabi kayod dalin ya iiter ed sikayo na Katawan a Dios yo, ag yo aaligen iray makapaingongot ya ogali na saray bansan wadman la.
10: Ag yo ibabagat ed apoy a walad tapew na altar iray anak yo, tan ag yo aabuloyan a saray totoo yo et mamparles ira, tan ag yo aaligen so gagawaen da ray managbuyon, mananem, manangipanon ed maoges ya ispiritu,
11: manangikanay anting-anting, manangipanon ed ispiritu da ray inaatey, managsalamangka, tan saray managanito.
12: Say Katawan a Dios yo et kabosul to ray totoon manusumpal na sarayan makapaingongot a gawgawa, tan sikato yay makasengeg a pataynanen to ray totoo ed sarayan bansa legan yon mankukurang.
13: Ag kayo manggagaway pakabalawan ed sikayo ed arap na Katawan .
14: Insan inkuanen Moises, Diad dalin a ngalngali yo la panayaman, saray totood man et oonuren day simbawa na saray managparles tan saray managbuyon, balet say Katawan a Dios yo et ag to kayo abuloyan a manggawa na onya.
15: Ingen, mangibaki ed sikayo na sakey a propita a singa siak a manlapud saray totoo yo, tan nepeg ya onuren yo.
16: Diad samay agew a nantitipon kayod Palandey na Sinai, kinerew yon ag yo la dengelen a mansalita lamet so Katawan o nengnengen yo so mandarlang a kiwawala to, ta antakot kayo ompan ompatey kayo.
17: Kanyan say Katawan kuantod siak, Maung so kekerewen da.
18: Mangibaki ak ed sikara na sakey a propita a singa sika a manlapud saray totoo ra; salitaen kod sikatoy ibaga to tan ibaga tod saray totoo iray amin ya iganggan ko.
19: Sikatoy mansalita ed ngaran ko, tan dusaen koy siopaman ya ag mangonur ed sikato.
20: Balet nepeg ya ompatey so siopaman a propitan mansalitad ngaran ko anta ag ko ingganggan a mansalita, odino siopaman a propitan mansalita ed ngaran na saray diriyos.
21: Nayarin mankelaw kayo no panoy pakapangibaga yo ya ag nanlapud Katawan so salita na sakey a propita.
22: No mansalitad ngaran na Katawan so sakey a propita balet ag ontuay salitaen to, ag nanlapud Katawan so salita to. Satan a propita et nansalita ed pakayari ton dili, kanyan nepeg ya ag yo takotan.