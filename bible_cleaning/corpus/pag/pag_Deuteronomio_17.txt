1: Ag kayo mangibabagat ed Katawan a Dios yo na baka odino karniron walay deral na laman; kabosul ya na Katawan .
2: No walay nadngelan yon balita a diad sakey ed saray baley yo et walay laki odino bii a nankasalanan ed Katawan a Dios yo tan dineral toy impisipanan na Katawan
3: diad panamegley na pangigagalang tan panlilingkur tod saray diriyos odino diad agew odino diad bulan odino diad saray bitewen, a sumlang ed ganggan na Katawan ,
4: osisa yon maung no kasi et tua o andi. No talagan tua ya agawa yan kaogsan ed Israel,
5: ipaway yod baley itan a too tan tupak yo ya anggad ag to ipatey.
6: Balet nayari labat a pateyen no walay duara odino dakel nen say duara a mantasin sumpad sikato; ag nepeg a pateyen no saksakey so mantasi.
7: Saray tasi so ononan mangitupak na saray bato ed samay toon nankasalanan, insan ontombuk iray arum; diad onya napaandipat yo la yan kaogsan.
8: Nayarin wala ray kason mairap a tuloy a sintinsiaan na saray huis ed baley, a singa bilang saray kason nipaakar ed saray kayaryan, odino impakasugat ed laman, odino ed impamatey ed too. No onyay nagawa, laka yod samay pasen a panangigalangan a pinili na Katawan a Dios yo,
9: tan iparontal yoy kaso yo ed saray Levitan papari tan diad huis ya akayorung ed saman a panaon, ta sikaray panintinsia yo.
10: Iter day sintinsia ra, tan no antoy imbaga ran gawaen yo sikatoy nepeg a tombuken yo.
11: Awat yo so sintinsia ra tan apiager yon sumpalen so pagagawa ra.
12: Nepeg a pateyen so siopaman a manumlang ed sintinsia na huis odino pari a manlilingkur ed saman a panaon; diad onya napaandipat yo yan kaogsan ed Israel.
13: Narengel ed satan na balang sakey a too so agawa et ontakot ira, tan anggapo lay makatepel a manggawa na ontan nin kaogsan.
14: Kayari yon nakayaryan so dalin ya iter ed sikayo na Katawan a Dios yo tan manaayam kayo lad man, pampapaknaan yod satan a mankaukolan kayo na sakey ya ari a singa saray arum a bansan walad kaliber-liber yo.
15: Nepeg a say pilien a manari et say toon pinili na Katawan a Dios yo. Nakaukolan a sikatoy sakey ed saray totoo yo; ag yo pagmamaliwen ya ari yo so sangkaili.
16: Say ari ag nepeg ya amayamay iray kabayo ton para saray sondalo to, tan ag to nepeg ya ibaki ray totoo to a manaliw ed Egipto na saray kabayo, ta imbaga la na Katawan ya ag lan balut ompawil diman iray totoo to.
17: Say ari ag nepeg ya amayamay iray asawa to, ta sikato yay makasengeg na iyarawi tod Katawan ; nepeg ya ag mampayaman na pilak tan balituk.
18: No nagmaliw lan ari, nepeg a nawalaan na libro na saray ganggan tan saray bangat na Dios a kinopia ed libron isisinup da ray Levitan pari.
19: Nepeg a sayan libro et wala lawas ed abay to tan basaen ton naynay legan a mabilay, pian naaralan toy ontakot ed Katawan tan matoor ton naonur iray amin a ganggan a logan to.
20: Diad onya ag to isipen ya atagey niy kipapasen to nen saray kapara ton Israelita tan niyarawi ed panumlang tod saray ganggan na Katawan diad anggan anton polaing. Diad ontan ombayag so panoley tod Israel, tan kapag onsalat a manoley et manlapud boleg to.