1: Jerusalem, mampabiskeg ka tan mampatalonggaring ka lamet!
: Masanton siudad na Dios, kawesan moy sikan dili na kagalangan!
: Ag lan balut looban na saray pagano iray puirtam.
2: Pokpokan moy dabuk ed sikan dili, O Jerusalem!
: Bangon kad dabuk tan yorung kad tronom!
: Okbar yoy golunggolung ya akasinger ed sikayo,
: sikayon adakep a totood Sion!
3: Say Katawan a Dios kuantod saray totoo to, Nen nagmaliw kayon aripen, anggapoy kuartan imbayar; ontan met anggapoy kuartan ibayar diad panondon ed sikayo.
4: Nen linma kayon nanayam a sangkaili ed Egipto, linma kayod dilin linawa yo; balet say Asiria inala to kayod pasootan tan anggapo so antokaman ya imbayar to.
5: Natan say agawad sikayod Babilonia et singa samay agawa lad sikayo nen saman; aripen kayo, balet anggapoy antokaman ya imbayar. Saray manooley ed sikayo et mapaatagey tan malastug ira tan lawas dan ipapanengneng so ag da pangingalngalep ed siak.
6: Onsabiy agew a birbiren yon siak so Dios tan siak so akisalita ed sikayo.
7: Agaylay abig a nengnengen so
: ibabaki ya onsasabin bebeltangen toy kapalandeyan
: a taruk toy maung a balita, say balita na kareenan!
: Ibabawag toy pananalo tan kuantod Sion,
: Ari so Dios mo!
8: Maneeyag iray mangguaguardiad siudad,
: mambabansag iran oneeyag lapud liket.
: Nanengneng dad dilin mata ra
: so ipapawil na Katawan ed Sion.
9: Ikasil yoy pankanta yo lapud liket,
: sikayo ran deral-deral na Jerusalem!
: Ta say Katawan iyagel toy siudad to tan ligliwaen to ray totoo to.
10: Ikana na Katawan so masanton pakayari to;
: ilaban to ray totoo to,
: tan nanengneng ya na sankamundoan.
11: Ag yo sasaewen a taynan so Babilonia,
: amin yon umaawit na saray kagawaan na Timplo.
: Ag yo didiwiten so antokaman a marotak onung ed ganggan;
: pansiansia yon masanto so sikayon dili tan taynan kayo.
12: Ag kayo natan nepeg ya ontaynan a magangganat;
: ag yo ipapasen ya onlilimot kayon ontaynan.
: Say Katawan a Dios yo so mangiwanwan ed sikayo
: tan mangyagel ed sikayod amin a dapag.
13: Say Katawan kuanto,
: Maung so kasumpalay kimey na aripen ko;
: ontan lay kitanduro tan kigalang to.
14: Amayamay iray atalagnaw nen anengneng day aripen ko;
: asugat-sugat so intiron laman to kanyan singa aliwa lan tooy nengneng to.
15: Balet natan amayamay a bansay mankelaw ed sikato,
: tan diad pankelaw da ray arari ag ira makaskasel.
: Nanengneng tan natalusan day ag da ni akabatan nen saman.