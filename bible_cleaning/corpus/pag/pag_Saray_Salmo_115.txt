1: Sika labat, Katawan , sika labat,
: aliwan sikami so nepeg a pangitnay galang,
: lapud ag mangoman a panangarom tan say katooran mo.
2: Akin et tetepeten da ray bansa ed sikami,
: Kawalaay Dios yo?
3: Walad tawen so Dios mi,
: tan gagawaen toy antokaman a labay to.
4: Saray diriyos da et balituk tan pilak,
: ginawa ra na limay totoo.
5: Walay sangi ra, balet ag ira makasalita;
: walay mata ra, balet ag ira makanengneng.
6: Walay layag da, balet ag ira makadngel;
: walay eleng da, balet ag ira makaangub.
7: Walay lima ra, balet ag ira makabemben;
: walay sali ra, balet ag ira makaakar;
: ag da anggan napaungol so kolukolung da.
8: Saray nanggagawad sikara tan amin da ray manmamatalek ed sikara
: et magmaliw ira komun a singa saray talintao a ginagawa ra.
9: Manmatalek kayod Katawan , sikayon totood Israel.
: Tutulongan tan iyaagel to kayo.
10: Manmatalek kayod Katawan , sikayon papariy Dios.
: Tutulongan tan iyaagel to kayo.
11: Manmatalek kayod Katawan , sikayon manangigalang ed sikato!
: Tutulongan tan iyaagel to kayo.
12: Say Katawan nununoten tan bindisionan to itayo;
: bindisionan to ray totood Israel
: tan amin da ray papariy Dios.
13: Bindisionan ton amin iray manangigalang ed sikato,
: atagey man o abeba so kipapasen da.
14: Itdan kayo komuy Katawan na amayamay ya anak,
: sikayo tan saray kabyangay boleg yo.
15: Bindisionan kayo komuy Katawan ,
: ya amalsay tawen tan dalin!
16: Kayaryan a bukor na Katawan so tawen,
: balet inter toy mundo ed too.
17: Say Katawan ag idadayew na saray inaatey,
: saray oonlad dalin na kareenan.
18: Balet sikatayon mabilay pisalamatan tayoy Katawan
: manlapud natan ya anggad angga.
: Idayew yoy Katawan !