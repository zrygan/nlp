1: Saray sankarakepan a kanta nen Solomon.
2: Siak komun so angub-anguban mo na bibil mo;
: masamit nen say alak so panangarom.
3: Ambalbalingit ka,
: singa mansamiong a pabalingit so ngaran mo.
: Kanyan amin a marikit aroen da ka.
4: Ala mo ak, ta ombatik ita;
: sika so arik tan iyakar mo ak ed kuartom.
: Manliket itan dua,
: penepeneken tay sikaton dili ed panangaro a singa pampera na sakey a too ed alak.
: Ag pankelawan ya inaro ka na amin a bibii!
5: Bibiid Jerusalem, andeket ak balet maganggana ak,
: andeket ak a singa saray tulda ed Kedar,
: balet maganggana ak a singa kurtinad palasio nen Solomon.
6: Ag yo ak memelag-melagen lapud kolor na baog ko,
: lapud tinektek ak na agew.
: Akapasnuk ed siak nen saman iray agagik a lalaki,
: kanyan impankimey da ak ed kaubasan.
: Anggapoy oras kod saman a nanasikasod laman kon dili.
7: Ibagam ed siak, O inarok,
: Iner so pampakabkaban mod saray karnirom?
: Iner so pampainawaan da no kaagewan?
: Akin et anapen ta ka nid saray
: karniro da ray arum a pumapastol?
8: Ag mo amta no iner a pasen,
: O sika a sankagangganaan ed saray bibii?
: Laka, ta tombuk moy olup da ray karniro;
: mananap kay pankabkaban da ray kanding mo,
: diad abay da ray tulda na saray pumapastol.
9: O inarok, pagagalien mo ray lalaki
: o singa pamapagali na saray kabatyan ed kalakyan ya isisintad saray karwahi na Faraon.
10: Agaylay dakep na buek mon manasakbung na lupam;
: singa ra alahas a mansaloyloy ed tenger mo.
11: Igawaan mi ka na pulsiras a balituk
: ya adikoraan na saray pilak.
12: Nen mandokdokul so arik ed katri to
: samyong na pabalingit koy inmalingernger ed kaliber-liber.
13: Ambalbalingit a singa mira so inarok
: legan ton akasaral ed pagew ko.
14: Say inarok et singa saray balang a rosas
: ya ombubuskag ed kaubasan na En-gadi.
15: Alay gangganam, O inarok;
: inmagayep iray matam!
16: Agaylay inkaguapom, O pinablik;
: makapalikliket kan tua ed siak!
: Saray malambut a dika so dokulan ta;
17: saray kiew a sidro so panoksulan na abung ta,
: tan tablan sipris so bobida.