1: Nen kumapiton bulan, si Ismael a lakin anak nen Natanias tan apo nen Elisama, tan sakey a kabyangay pamilya na ari, linmad Mizpa a kaiba to ray samploran lalaki, ta nengnengen day Gobirnador Gedalias. Nen wala rad Mizpa tan mandorongo ra,
2: inoyus nen Ismael so ispada to tan saramay samploran lalaki, insan da pinatey si Gedalias.
3: Pinatey met nen Ismael ya amin iray Israelitan kaiba nen Gedalias ed Mizpa tan saray sondalon taga Babilonia a nibanan wadman.
4: Kaimbuas, kasakbayan a naamtaan so impamatey ed kinen Gedalias,
5: wala ray walomplon lalakin sinmabi a nanlapud Sikem, Silo, tan Samaria. Inekal da ray balbas da, pinipilat da ray kawes da, tan sinasalger day laman da. Sankaawit da ray trigo tan say insinso ya ibagat da ed dalem na Timplo.
6: Pinmaway ed Mizpa si Ismael tan manakakis ya inabet to ra. Kaasingger tod sikara, inkuanto, Loob kayod siudad ta nengneng yoy Gedalias.
7: Kaloob dad siudad, pinatey ira nen Ismael tan saray totoo to, insan da impepelag ed bobun iray bangkay da.
8: Balet walay samplora ed samay grupo ya akikasid kinen Ismael, Ag mo kami kari papateyen! Walay trigo, sibada, larak na oliba, tan dilo mi a niamut ed kaalogan. Kanyan kinawanan toy bilay da tan ag to ra impipatey ed saramay kakaiba ra.
9: Balbaleg a bobun imay angipelagan nen Ismael ed saray bangkay na saramay pinapatey to. Sikato man imay bobun a ginawa nen Ari Asa nen dodogpaan nen Ari Baasa na Israel. Pinano nen Ismael na bangkay imay bubon.
10: Insan dinakep nen Ismael iray bibiin anak na ari tan saray arum a totoo ed Mizpa a sikaray impalima nen Nebuzaradan a pangulo da ray sondalo na Babilonia ed kinen Gedalias. Inala nen Ismael iran priso, insan da ginapwan so amaarap ed dalin na Ammon.
11: Nadngelan nen Johanan a lakin anak nen Carea tan amin da ra may kakaiba ton pangulo na sondalo so maoges a ginawa nen Ismael.
12: Kanyan intagar da ray totoo ra tan nila ran labanan si Ismael. Nabot da ed pasen ya asingger ed baleg a dipositoway danum ed Gabaon.
13: Aliketan ira may prison inaala nen Ismael nen anengneng day Johanan tan saray pangulo na saray sondalo.
14: Kanyan pinmoliktar ira may priso tan batik irad kinen Johanan.
15: Balet nibatikan nen Ismael tan saramay waloran kakaiba to si Johanan, insan linma rad dalin na Ammon.
16: Si Johanan sirin tan saramay kakaiba ton pangulo na sondalo et inaasikaso da ra may sondalo, bibii, anak, tan saray yunuko ya inaalan priso nen Ismael ed Mizpa kayari ton pinatey si Gedalias.
17: Insan ira sinmiput ya onlad Egipto. Tinmonda ran agano ed Kimham ya asingger ed Betlehem. Ginetma ray onla ed Egipto,
18: pian nibatikan da ray taga Babilonia, ta antakot da ra lapud samay impamatey nen Ismael ed kinen Gedalias a ginawa na ari na Babilonia a gobirnador na dalin.