1: Misalamat kayod Katawan , ibawag yoy pakapanyari to,
: tan ipaamta yod saray bansa iray ginagawa to!
2: Kantaan yoy dayew so Katawan ;
: ibelyaw yoy amin a makapakelkelaw iran gawgawa to.
3: Manggayaga kayo, ta kayaryan to itayo;
: manliket komun ya amin iray mangigagalang ed Katawan !
4: Laka yod Katawan tan kerew kayoy tulong to;
: tan igalang yo ed ando lan ando.
56: Sikayo ran kabyangay boleg nen Abraham ya aripen na Katawan ,
: sikayo ran kabyangay boleg nen Jacob a pinili na Katawan ,
: nunot yo ray makapakelkelaw a milagron ginagawa to,
: tan saray sintinsian iniiter to.
7: Say Katawan so Dios tayo,
: para amin a katoowan iray ganggan to.
8: Sumpalen toy impisipanan to ya anggad angga,
: saray sipan to ya anggad nilibon kailalakan.
9: Sumpalen toy impipakna tod kinen Abraham
: tan say insipan tod kinen Isaac.
10: Say Katawan akisipanan ed kinen Jacob,
: say andi-anggaan ya impisipanan tod kinen Israel.
11: Iter kod sikay dalin na Canaan, inkuanto.
: Sikatoy tawiren mo.
12: Pigpigara nen saman iray totoo na Dios,
: tan sangkaili rad dalin na Canaan.
13: Nansosoblay so nanaayaman da ran bansa
: tan saray nanarian.
14: Balet ag inyabuloy na Dios a pairapen ira na anggan siopa,
: tan diad panangyagel tod sikara, pinapasakbayan to ray arari.
15: Inkuanto, Ag yo didiwiten iray aripen kon pinilik;
: ag yo papasakitan iray propitak!
16: Impadalan na Katawan so eras ed bansa ra,
: tan inala ton amiy kakanen da.
17: Balet pinaona tod sikara si Jose,
: a nilakon sakey ya aripen.
18: Agolunggolungan iray sali to,
: tan abariberay balatyang so beklew to,
19: ya anggad tinmua so impropisiya to.
: Pinaneknekay salita na Katawan a tuay imbaga nen Jose.
20: Insan impaibolus na ariy Egipto;
: imbolus na manoley na saray bansa.
21: Impasen ton makaoley ed gobirno to,
: tan impanoley tod intiron dalin to
22: a walay pakayari tod saray opisyal na ari
: tan pakaoley a mambangat ed saray sumisimbawa to.
23: Insan linmad Egipto si Jacob,
: tan nanayam ed saman a bansa.
24: Say Katawan initdan to na amayamay ya anak iray totoo to,
: tan ginawa to ran mabiskeg nen saray kalaban da.
25: Inabuloyan to ray Egipsio a mamosul ed saray totoo to,
: tan mamalikdo ed saray aripen to.
26: Insan imbaki toy aripen ton si Moises,
: tan si Aaron a pinili to ra.
27: Ginagawa ray makapanyarin gawgawa na Dios
: tan nanggagawa ray milagro ed Egipto.
28: Pinabilonget na Dios so bansa,
: balet ag inonur na saray Egipsio so ganggan to.
29: Impagmaliw ton dala iray ilog da
: tan pinatey to ray amin a sira ra.
30: Apano na patang so bansa ra;
: anggan say palasioy ari nanaayaman da.
31: Nangganggan so Katawan et apano na apangat tan ageyet so intiron bansa.
32: Aliwan say oran so impelag tod dalin da,
: no ag ingen pinaoran toy yilo tan pinakirmat to;
33: dinederal to ray kaubasan da tan saray kakiewan dan igos,
: tan tinumba ton amin iray kakiewan.
34: Nangganggan et sinmabi ray dorun, ya ag ira nabilang ed karakel da.
35: Kinan day amin a tantanaman da;
: kinan day amin a bungay dalin da.
36: Pinatey ton amin iray pangulowan a lakin anak
: na balang pamilya ed Egipto.
37: Pinapaway tod satan iray Israelita;
: nanaawit iray balituk tan saray pilak;
: mabiskeg tan maabig so laman dan amin.
38: Makaliliket iray Egipsio nen tinmaynan iray Israelita,
: ta antakot da ra.
39: Tinarungan na Dios iray totoo to na lorem,
: tan initdan to ray apoy a nanliwawad sikara no labi.
40: Kinmerew ira, et initdan to ray pugo;
: initdan to ray kakanen a nanlapud tawen a mamesel ed sikara.
41: Nilokasan toy sakey a baton-dampay, et tinmuroy danum;
: singa ilog ya inmagos ed kalawakan.
42: Anunotan toy masanton sipan to
: ed kinen Abraham ya aripen to.
43: Kanyan pinapaway tan inwanwan to ray totoo to,
: et nankakanta tan naneeyag ira lapud liket.
44: Inter tod sikaray dalin na saray taga arum a bansa
: tan impakayaryan tod sikara so kaalogan da,
45: pian onuren na saray totoo to iray ganggan to tan sumpalen da ray bilin to.
: Idayew yoy Katawan !