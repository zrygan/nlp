1: Pagalangan yoy Katawan a Dios yo diad panamegley na pansilibra yo na Paskua no bulan na Abib; diad aminsan a labi ed saman a bulan so impangipaway tod sikayod Egipto.
2: Laka yod samay pasen a panangigalangan ta patas yod man so sakey ed saray karniro odino baka yo a kanen yo no Paskua a pamagalang ed Katawan a Dios yo.
3: No kanen yo yan panangan, ag kayo mangakan na tinapay a walay libadura. Ta pitoy agew mangan kayo na tinapay ya anggapoy libadura to, a singa samay ginawa yo nen tinaynan yon magangganat so Egipto. Akan yo yan tinapay, say tinapay na kairapan, pian legan na pambilay yo nanunotan yo may agew ya impaway yod Egipto, saman a pasen a nanirapan yo.
4: Pitoy agew a sebel ed siopaman a too ed dalin yo so mangisinup na arina ed abung to; tan say karni na pinatas ya ayep ed labi na ononan agew et nakaukolan a kanen ed saman met lamlamang a labi.
56: Patas yod samay pasen a panangigalangan iray ayayep ya onkanad Paskuaaliwan diad anggan iner a pasen ed dalin ya iter ed sikayo na Katawan a Dios yo. Patas yo ra no onseselek so agew, ta sikato yay oras na impanaynan yod Egipto.
7: Ilambung yo so karni tan akan yo ed samay pasen a panangigalangan; diad ontombuk a kabwasan sempet ki la.
8: Diad ontombuk ya anem agew nepeg a mangan kayoy tinapay ya anggapoy libadura, tan diad kumapiton agew mantitipon kayon mangigalang ed Katawan a Dios yo, tan ag kayo mankikimey ed satan ya agew.
9: Mambilang kayo na pitoran simba manlapud pangigapo yo na panagani,
10: insan yo silibraan so Pista na Panagani a pamagalang yod Katawan a Dios yo, diad panamegley na pangisaklang yod sikato na bagat a manlapud mabolus a linawa onung ed karakel na ani ya impamindision tod sikayo.
11: Manliket kayo ed arap na Katawan a pati saray anak yo, saray aripen yo, tan saray Levita, saray sangkaili, saray olila, tan saray balon bibii a manaayam ed saray baley yo. Gawa yo yad samay pasen a panangigalangan.
12: Pampelengan yon onuren ira yan ganggan; ag yo lilingwanan ya aripen kayo met nen saman ed Egipto.
13: Kayari yon nailik iray amin a trigo yo tan napespes iray ubas yo, silibraan yo na pitoran agew so Pista na saray Abung-abung.
14: Manliket kayo a pati saray anak yo, saray aripen yo, tan saray Levita, saray sangkaili, saray olila, tan saray balon bibii a manaayam ed saray baley yo.
15: Pagalangan yo so Katawan a Dios yo diad panamegley na pansilibra yon pitoy agew diad samay pasen diad sakey a pasen a panangigalangan. Manliket kayo, ta binindisionan na Katawan so panagani yo tan say kimey yo.
16: Amin da ray lalakin totood bansa yo et nepeg ya onla ran mamitlod sakey taon ed samay pasen a panangigalangan ta igalang day Katawan no Paskua, no Pista na Panagani, tan no Pista na saray Abung-abung. Balang sakey a laki et nepeg a mangawit na nayarian ton iter a rigalo
17: onung ed karakel na saray bindision ya inter ed sikato na Katawan a Dios yo.
18: Manoro kayo na saray huis tan saray arum ya opisyal ed kapag baley ya iter ed sikayo na Katawan a Dios yo. Sarayan totoo et nepeg ya ipakurang day katonungan ed saray totoo.
19: Ag nepeg a pikeweten da so katonungan o walay lalabien da ed panagsintinsia ra; ag ira nepeg a mangawat na pasoksok, ta bulagen to ray anggan makabat tan matonung a totoo, et natanggoyur la ran mamikewet na katonungan.
20: Lawas a maptek tan matonung kayo komun, pian napanayaman yoy dalin ya iiter ed sikayo na Katawan a Dios yo tan makapansiansia kayon manayam diman.
21: No manggawa kayo na altar a para Katawan a Dios yo, ag yo iyaabay so kiew a tanda na diosan Asera.
22: Tan ag kayo mangililira na baton lusek a pangigalangan ed talintaoy dios; kabosul ya na Katawan .