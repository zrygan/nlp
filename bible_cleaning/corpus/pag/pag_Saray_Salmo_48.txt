1: Matalonggaring so Katawan , tan manepenepeg ya idayew
: ed siudad na Dios tayo, diad masanton palandey to.
2: Atagey tan marakep so Sion a palandey na Dios;
: say siudad na matalonggaring ya ari
: so mangiiter na gayaga ed intiron mundo.
3: Impanengneng na Dios ya anggapoy nagawan maoges ed loob na saray tirinsira na siudad lapud kiwawala tod man.
4: Nantitipon iray arari
: tan dinmago ran dinmogpa ed Palandey na Sion.
5: Balet kanengneng da nikelawan ira;
: ataktakot tan kibatiktik ira.
6: Asabian irad may baleg a takot tan segsegang,
: singa biin ngalngali la mananak,
7: singa saray bapor ya ipapalig-palig na maksil a bagyo.
8: Say nadngelan min ginaway Dios
: et anengneng mi la natan
: diad siudad na Dios mi, say Katawan a Makapanyarin-amin;
: asikasoen toy siudad ya anggad angga.
9: Diad loob na Timplom, O Dios,
: dadalepdepen miy ag mangoman a panangarom.
10: Idadayew kay amin a katoowan ed inerman a pasen,
: tan say inkabantug mo lalaknaban toy intiron mundo.
: Matonung so panooley mo;
11: panggayagam pa ray totood Sion!
: Matonung so pananintinsiam,
: wala komuy gayaga ed saray siudad na Juda.
12: Totoo na Dios, liber yoy Palandey na Sion tan bilang yo ray tori to;
13: imano yo ray padir to tan nengneng yo ray tirinsira to,
: pian nibaga yo ed ontombuk a kailalakan
14: Sayan Dios et Dios tayo ya anggad angga;
: iwanwan to itayo ed amin a panaon ya arapen.