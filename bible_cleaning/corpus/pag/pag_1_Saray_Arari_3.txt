1: Akigampiy Solomon ed ari na Egipto, lapud impangasawa nen Solomon ed anak na ari. Inyakar to yan asawa to ed Siudad nen David, tan impanayam tod man ya anggad asumpal ton impaalagey so palasio to, say Timplo, tan say padir ed kaliber-liber na Jerusalem.
2: Nen saman ag ni nipaalagey so Timplo a para Katawan , kanyan nambabagat nin nandoroman altar iray totoo.
3: Inaro nen Solomon so Katawan tan sinumpal to ray bilibilin nen ama ton David, balet nampapatas met na saray amayamay ya ayayep tan imbabagat to rad nandoroman altar.
4: Aminsan linmad Gabaon a mangibagat si Solomon, ta dimay kawalaay sankabantugan ya altar. Nilasus la ran ayayep so imbabagat tod man nen saman.
5: Diad saman a labi, pinmayawar ed sikato so Katawan diad sakey a kogip tan tinepet na Katawan ed sikato, Antoy labay mon iter kod sika?
6: Inmebat si Solomon, Balbaleg a panangaroy inter mod kinen amak a David ya aripen mo, ta maung, matoor, tan matonung so impanbilay tod arap mo. Intuloy mo nin inter ed sikato yan baleg tan ag naoman a panangaro diad impangiter mod sikatoy sakey ya anak a lakin manooley natan a kasalat to.
7: O Katawan a Dios, insalat mo ak ed kinen amak a manari, anggaman ya ogaogaw ak ni tan ag ko amta no panoy panoley.
8: Wadya ak sirin a manoley ed saray totoon pinilim a kayaryan mo; ag ira nabilang lapud dakerakel la ra.
9: Kanyan itdan mo ak pay kakabatan a nakaukolan kod matonung a panoley ed saray totoom tan pakaamta na pandomaan na maung tan maoges. Ta no andi, panon kon naoleyan ira yan matalonggaring a totoom?
10: Akaliket so Katawan lapud saya so kinerew nen Solomon.
11: Kanyan kuantod sikato, Lapud ag ka kinmerew na andokey a bilay, odino kayamanan ya onkanad sikan dili, odino say ipatey na saray kalaban mo, no ag ingen kinmerew ka na kakabatan pian matonung so panoley mo,
12: iter kod sikay kinerew mo. Iter kod sikay kakabatan tan pakatalus a matalonggaring ni nen say nipalabo lad siopaman a toon akaonan nambilay nen say sika odino diad toon mambilay a naonur nen say sika.
13: Iter ko met ed sikay ag mo kinerew: makagamur kay kayamanan tan say kagalangan ed legay pambilay mo, tan ag yan balut naparaan na anggan siopan ari.
14: Et no mambilay ka onung na linawak, no onuren mo ray ganggan tan saray bilin ko a singa ginawa nen amam a David, itdan ta ka na andokey a bilay.
15: Abangon si Solomon, insan to naamtaan ya akisalitad sikato so Dios diad panamegley na kogip. Insan linmad Jerusalem, nanalagey ed arap na Kaban na Sipanan na Katawan tan angisaklang ed Katawan na bagat a popoolan tan say bagat a para kareenan. Kayari to ya, nanggaway baleg a ponsia a para saray amin ya opisyal to.
16: Aminsan, walay duaran marotak a bibii ya inmapireng ed Ari Solomon.
17: Inkuan na sakey ed sikara, Kagalang ya Ari, manaayam kami yan bii ed saksakey ya abung! Legan ton wadman ed abung, nananak ak na sakey a laki.
18: Kayariy taloran agew ed impananak ko, nananak met na sakey a laki. Bukbukor min duay wadman ed abunganggapo lay arum a kaiba mi.
19: Balet aminsan a labi atapilan toy anak to, kanyan inatey imay ogaw.
20: Binmangon ed saman a labi, inala toy anak ko, insan to inyan ed dokulan to; inala to may inatey ya anak to, insan to inyan ed dokulan ko.
21: Diad kaimbuas, abangon ak, et nen pasusoen ko lay anak ko anengneng kon inatey met la. Ninengneng kon maung imay ogaw, et abirbir kon ag ko anak.
22: Balet samay sakey a bii inmebat, Andi! Anak ko yay mabilay! Anak mo may inatey!
: Inmebat imay sakey a bii, Andi! Anak mo may inatey! Anak ko yay mabilay!
: Onyay impansangsangan da diad arap na ari.
23: Insan inkuanen Ari Solomon, Kakayaryanen na balang sakey ed sikayo so mabilay ya ogaw, tan ag birbiren na balang sakey ed sikayo ya anak to may inatey ya ogaw.
24: Kanyan amaalay sakey ya ispada so ari, et nen wala la may ispada
25: inkuanto, Pankadwa yo tay ogaw; say kapaldua iter yod sayay sakey a bii, tan say kapaldua iter yod sayay sakey.
26: Say peteg ya ina a napnoy puso to na panangaro ed saman ya anak to inkuantod ari, Panangasi yo, Kagalang ya Ari, ag yo papateyen so ogaw! Iter yo lad sikato!
: Balet samay sakey a bii inkuanto, Anggapoy pangitdan yod sikami tay ogaw, paldua yo la.
27: Insan inkuanen Solomon, Ag yo papateyen so ogaw! Iter yod sayan biisikatoy petepeteg ya akananak.
28: Nen nadngelan na saray totood Israel yan impanintinsia nen Solomon, mapalaloy panamagalang dad sikato, ta amta ran initdan na Dios na kakabatan a mangiter na katonungan.