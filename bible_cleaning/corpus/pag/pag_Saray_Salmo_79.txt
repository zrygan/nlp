1: O Dios, say dalin mo et nilooban na saray pagano.
: Dinotakan day inkasanto na Timplom
: tan dineral-deral day Jerusalem.
2: Impabwag dad saray manok a buitri iray bangkay na saray aripen mo,
: diad saray ayayep ed katakelan iray bangkay na saray totoom.
3: Imbung dan singa danum so dala da ray totoom;
: say dala ra inmagos ed intiron Jerusalem,
: et anggapoy akeraan a mangipompod saray bangkay.
4: Luludlureyen da kami ray kakaabay min bansa;
: elek-elekan tan balbalawen da kami.
5: Katawan , ag la mangangga so pasnuk mod sikami?
: Mansiansian mandarlang a singa apoy so pasnuk mo?
6: Pampasnukan mo pa ray bansan ag mangigagalang ed sika,
: saray totoon ag mampipikasid sika.
7: Ta pinapatey da ray totoom,
: tan dinederal day bansam.
8: Ag mo kami pa dudusaen lapud saray kasalanan da ray lalaki mi.
: Kasian mo kami pa natan;
: naandi lan amiy ilalo mi.
9: Tulongan mo kami pa, O Dios, tan ilaban mo kami pa;
: iyagel mo kami pa tan pirdonam pa ray kasalanan mi,
: lapud kagalangay ngaran mo.
10: Akin et tetepeten ed sikami na saray bansa,
: Kawalaay Dios yo?
: Ipanengneng mo pad sikami so panusam ed saray bansa
: lapud impangibung dad dala na saray aripen mo.
11: Dengel mo pay panay-ay da ray priso tan lapud baleg a pakayarim ibolus mo pa ray asintinsiaan lan ompatey.
12: Katawan, bales mo pan mamimpito iray arum a bansa,
: lapud saray impanpapabaing dad sika.
13: Insan sikami ran totoom, saray karniro na poluk mo, anggad anggan misalamat kamid sika
: tan idayew mi kad amin a panaon ya onsabi.