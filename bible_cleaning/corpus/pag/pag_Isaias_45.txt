1: Say Katawan pinili ton manari si Ciro.
: Tinoro to a manakep ed saray bansa;
: ibabaki ton mangekal na pakayari da ray arari;
: ilokas na Katawan iray puirta na saray siudad a looban nen Ciro.
: Say Katawan kuantod kinen Ciro.
2: Siak a diliy mangiparaan na dalan mo,
: pataren ko ray kapalandeyan tan saray kapokdulan.
: Igebak iray gansan puirta
: tan poteren ko ray balewet a balatyang.
3: Itdan ta ka na saray kayamanan a manlapud saray ambilonget tan maamut a pasen;
: naamtaan mod satan a siak so Katawan ,
: say Dios na Israel ya anawag ed sika ed ngaran mo.
4: Totoroen ta kan ontulong ed aripen kon Israel,
: saray totoon pinilik.
: Initdan ta kay baleg a kagalangan
: anggaman ya ag mo ak kabat.
5: Siak so Katawan ; anggapo lay arum a Dios.
: Itdan ta kay biskeg a nakaukolan mo,
: anggaman ya ag mo ak kabat.
6: Gagawaen ko ya pian naamtaan
: na amin a katoowan ed sankamundoan a siak so Katawan tan anggapo lay arum.
7: Papalsaen ko so liwawa tan kabilongetan;
: iiter koy bindision tan ipapadalan koy deral.
: Siak a Katawan so manggagawa ed sarayan amin.
8: Mangiter ak na pananalon singa oran a manlapud tawen;
: onsangiy dalin a mangawat ed oran
: et manrosas na kilalaban tan inkatonung.
: Siak, say Katawan , so mangyabuloy a nagawa ya.
9: Makasopyat kasiy banga ed nanggawad sikato,
: say banga ya iyaliling to ray arum?
: Nayari kasin tepeten na banga
: no antoy gagawaen na dumadamilid sikato?
: Nayari kasin manriklamoy banga ya aliwan marunong so nanggawad sikato?
10: Nitepel kasi na sakey a too ya ikuan ed saray atateng to,
: Akin et onyay impanggawa yod siak?
11: Say Katawan a masanton Dios na Israel,
: a walad lima toy nagawad arapen, kuanto
: Anggapoy kanepegan mon manepet na nipaakar ed saray anak ko odino ibagam ed siak so nepeg kon gawaen!
12: Siak so nanggawad mundo
: tan amalsad too a manayam ed tapew na dalin.
: Lapud pakayarik impanat koy katawenan;
: siak so makaoley ed agew, bulan, tan saray bitewen.
13: Siak a dili so anogsog ed kinen Ciro
: a manumpal na getmak
: tan mangoksuy ed amin a bengatla.
: Peteken koy amin a dalanen to.
: Ipaalagey to lamet so siudad kon Jerusalem,
: tan ibolus to ray totook ya adakep.
: Anggapoy angupa odino amasoksok ed impanggawa tod saya.
: Say Katawan a Makapanyarin-amin so nansalita.
14: Say Katawan kuantod Israel,
: Kayaryanen mo ray kayamanan ed Egipto tan Sudan,
: tan magmaliw ya aripen mo iray atatagey a totood Seba;
: akagolunggolung iran ontombuk ed sika.
: Ondakmomo rad sika tan ibawag da,
: Walad sika so Diossikato labat so Dios.
15: Say Dios na Israel a mangilalaban ed saray totoo to
: et Dios ya iyaamut toy sikaton dili.
16: Nabaingan ya amin iray managgaway talintaoy diriyos;
: napelag iran amin ed kababaingan.
17: Balet ta inlaban na Katawan so Israel,
: tan mansiansiad ando lan ando so impanalo to;
: ag balut napelag ed kababaingan iray totoo to.
18: Say Katawan pinalsa toy katawenan
: sikato so Dios!
: Tinibokel tan ginawa toy mundo
: ginawa ton malet tan mansiansia lawas.
: Ag to ginawan anggapoy kabaliksan to,
: no ag ingen ginawa ton pasen a panayaman na saray totoo.
: Sikato so angikuan, Siak so Katawan ,
: tan anggapo lay arum.
19: Ag ak nansalita ed maamut
: odino inamut koy getmak.
: Ag ko imbagad saray totood Israel
: ya anapen da ak ed maamut a pasen.
: Siak so Katawan , sasalitaen koy katwaan;
: Ipapaamtak no antoy maptek.
20: Say Katawan kuanto,
: Mantitipon kayo, sikayon totood saray bansa,
: amin yon nilaban nen atalo so impirio;
: mamparontal kayod panalaysay ed sikayo!
: Saray totoon mampaparadan awit da ray talintao ra
: tan mampipikasi rad saray diriyos ya ag makapangilaban ed sikara
: totoo ran anggapon balut so amta!
21: Dago kayo tan iparontal yod korti so dalem yo;
: mampapanonan komun iray nidalem.
: Siopay abayag lan angipasakbay ed agawa?
: Aliwa tan siak, say Katawan , say Dios so mangilalaban ed saray totoo to?
: Anggapo lay arum a Dios likud ed siak.
22: Pawil kayod siak natan, et nilaban kayo,
: amin yon totoo ed intiron mundo!
: Siak labat so Dios, anggapo lay arum.
23: Tua so sipan ko,
: tan ag balut naoman.
: Sasambaan kod siak a dili;
: Ondagod siak so balang sakey tan ontalimukor irad arap ko
: tan sambaan dan matoor irad siak.
24: Ibaga ra a diad siak labat
: so pakalmoan na pananalo tan biskeg;
: balet amin da ray mamobosul ed siak et napelag irad kababaingan.
25: Siak, say Katawan , ilaban ko ray amin a kabyangan na boleg nen Jacob,
: et idayew da ak.