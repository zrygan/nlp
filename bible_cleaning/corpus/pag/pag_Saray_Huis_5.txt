1: Diad saman ya agew si Debora tan Barac a lakin anak nen Abinoam et kinanta da yan kanta
2: Idayew yoy Katawan !
: Talagan sipaparaan lan mibakal nen saman iray Israelita;
: maabuloy ya akibakal iray totoo.
3: Dengel kayo, sikayo ran arari!
: Talineng kayo, sikayo ran manoley!
: Kantaan tan togtogan ko
: so Katawan a Dios na Israel.
4: Katawan , nen tinaynan moy kapalandeyan na Seir,
: nen pinmaway ka ed dalin na Edom,
: ayegyeg so dalin, tan pinmelag so oran a nanlapud tawen.
: On, nikalbo so danum a nanlapud saray lorem.
5: Saray kapalandeyan ayegyeg ira ed arap na Katawan na Sinai,
: diad arap na Katawan a Dios na Israel.
6: Diad saramay agew nen Samgar a lakin anak nen Anat,
: diad saramay agew nen Jael,
: ag la ondadalan ed bansa iray manoolup a biahiro,
: tan onsasaliberber ed basbas iray totoo.
7: Debora, abayag ya ataynan iray baley na Israel;
: anggapoy onkitakitaw ed sikara kasakbayan a sinmabi ka,
: a singa sakey ya ina ed Israel.
8: Insan walay bakal ed dalin
: nen nampili na balon diriyos iray Israelita.
: Diad apataplon libon lalaki ed Israel,
: walay sakey a nanawit na samper odino pika?
9: Akilad saray pangulod Israel so pusok,
: diad saray totoon mabolbolus ya akilan akibakal.
: Idayew yoy Katawan !
10: Salita yoy nipaakar ed saya,
: sikayo ran managkabayod ampotin asno,
: a manyodyodyorung ed saray silya,
: tan sikayo ran nepeg a manakar inermay laen yo.
11: Dengel kayo! Saray maingal a karaklan ed kaliber-liber na saray bobun
: et ibabaga ra so saray impanalo na Katawan , saray impanalo na saray Israelita!
: Insan nambabansag ya inmakseb a nanlapud saray siudad da iray totoo na Dios.
12: Ipangulom, Debora, ipangulom!
: Ipangulom! Mankanta ka! Ipangulom!
: Kurang ka, Barac a lakin anak nen Abinoam;
: mankurang kan sankatengteng mo ray totoon adakep mo!
13: Insan saray matoor ya Israelita et linma ran namparontal ed saray pangulo ra;
: saray totooy Katawan dinmago rad sikato a sipaparaan iran mibakal.
14: Manlapu ra ed Efraim linma ra ed patar
: diad nibeneg na tribu nen Benjamin tan saray totoo to.
: Inmakseb manlapud Makir iray panguloy sondalo;
: inmakseb manlapud Zabulon iray opisyal.
15: Sinmabi ray pangulo nen Isacar a kaiba ray Debora;
: on, sinmabiy Isacar a pati si Barac,
: tan saray totoo et tinombuk dad patar.
: Balet naapag so tribu nen Ruben;
: ag ira akapampapakna ya ontombuk.
16: Akin et tinmilak iran kaiba da ray karniro?
: Pian narengel da ray pumapastol ya ontatawag ed saray karniro?
: On, apaldua so tribu nen Ruben; ag ira akapampapakna ya ontombuk.
17: Nanayam ed bokig na Jordan iray kabyangay tribu nen Gad,
: tan saray kabyangay tribu nen Dan et nansiansia rad abay na saray bapor.
: Nanayam ed gilig na dayat iray kabyangay tribu nen Aser;
: nansiansia rad abay na danum.
18: Balet saray totoo di Zabulon tan Neftali
: imposta ray bilay dad bakalan.
19: Sinmabid Taanac ed gilig na kolus na Megido iray arari tan akilaban ira;
: akibakal iray arari na Canaan,
: balet anggapoy imbatik dan pilak.
20: Manlapud tawen akilaban iray bitewen;
: diad ibebeltang dad tawen,
: nilabanan day Sisara.
21: Intaban iray agos na delap ed Kison
: Say maples ya agos na Ilog na Kison.
: Ituloy koy onsulong, onsulong, a mabiskeg!
22: Insan mapanaspas a sinmabi ray kabayo,
: a mabanegbeg ed dalin iray sali ra.
23: Isamba yoy dalin na Meroz, kuay anghil na Katawan .
: Isamba yo, isamba yo iray manaayam diman.
: Ag ira sinmabin ontulong ed Katawan ,
: sinmabi ran sondalo a mibakal ed saray kalaban to.
24: Say sankapalaran ed saray bibii et si Jael,
: say asawa nen Heber a Cineo
: sikatoy sankapalaran ed saray manaayam ed saray tulda.
25: Kinmerew na danum si Sisara, balet initdan to na gatas;
: inyakaran to na kinmegtel a gatas ed marakep a yaung.
26: Binembenan tod sakey a lima to
: so sakey a palpal na tulda,
: tan diad sakey a lima say martilyo;
: minaso tod olo si Sisara, et nabtag so lapis-lapis na olo to;
: pinanekan toy palpal so alopising to.
27: Nipatalimukor si Sisara,
: insan atumbad saliyan nen Jael.
: Diad saliyan nen Jael kinmapoy si Sisara; nipatalimukor, tan alokbub;
: alokbub ed dalin, insan inatey.
28: Tinmandag ed bintana si ina nen Sisara;
: tinmakiling ed saray barandilyas na bintana.
: Tinepet to, Akin et abayag lan ag ni sinmabi so karwahi to?
: Akin et agaylay tantan na isabi na saray kabayo to?
29: Inmebat iray sankarunongan a katulong ton bibii,
: tan inolit-olit ton imbagad sikaton-dili,
30: Naabala ra labat a manaanap
: na nasamsam da a panaapagan da,
: sakey o duaran bibii so para sakey a sondalo,
: marakep ya abel so para si Sisara,
: abordaan ya abel so para kolibemben na riyna.
31: Ontan pa komun so ipatey na amin a kalaban mo, O Katawan ,
: balet onsinag komun a singa ombubutay ya agew iray kakaarom!
: Insan nanarin apataploy taon so kareenan ed dalin.