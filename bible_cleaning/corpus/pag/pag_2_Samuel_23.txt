1: Si David a lakin anak nen Jesse et sikatoy ginawa na Dios a matalonggaring, pinili na Dios nen Jacob a manari, tan sikatoy nanggawa na saray marakep a kanta a para Israel. Nia ray kaonuran a salita nen David
2: Say ispiritu na Katawan misasalita ed panamegley ko;
: walad dilak iray salita to.
3: Nansalita so Dios na Israel;
: inkuan ed siak na manangyagel na Israel
: Say arin maptek so panooley to,
: tan manooley a walay takot ed Dios,
4: et singa agew ya onsisindag ed kabwasan ya anggapoy lorem,
: say agew a mamapasileng na karikaan kayariy oran.
5: Onyay pamindision na Dios ed saray kabyangay boleg ko,
: ta andi-angga so impisipanan tod siak,
: sakey a paknaan ya ag naderal,
: sakey a sipan ya ag naoman.
: Sikato ya labat so labay kon nagawa;
: sikato yay panananalok,
: et andi-duaruwan ipagamur ed siak na Dios.
6: Balet saray totoon ag manisiad Dios et singa ra sabit ya imbantak;
: anggapoy liman makadiwit ed sikara.
7: Nakaukolan a mangikana kay kagawaan a balatyang odino pika;
: sigput a napoolan ira.
8: Saraya so kangaranan na saray bantug a sondalo nen David; say onona si Yosevbasevet a taga Takerom a pangulo na Saray Talora; inkana toy pika diad impilaban to ed walon lasus a lalaki, et apatey to ran amin legan na sakey a bakal.
9: Say kumadwa ed sarayan taloran bantug et si Eleazar a lakin anak nen Dodo a kabyangay boleg nen Aho. Aminsan ya agew sinagyat dan dua nen David a milaban iray Filisteo a nantitipon a mibakal. Sinmoner iray Israelita,
10: balet ag inmalis si Eleazar tan nilabanan to ray Filisteo ya anggad inkelat a maung na taklay to, kanyan ag to la naikbanan so ispada to. Diad saman ya agew, balbaleg so impanalo na Katawan . Kayariy bakal, pinmawil iray Israelita ed kawalaan nen Eleazar tan inaala ray armas na saray inaatey.
11: Say kumatlod sarayan taloran bantug et si Samma a lakin anak nen Age, tan taga Harar. Nantitipon iray Filisteo ed Lehi a kawalaay alog na agayep. Imbatikan na saray Israelita iray Filisteo,
12: balet ag inmalis ed alog si Samma, inyagel to, tan pinapatey to ray Filisteo. Diad saman ya agew, balbaleg so impanalo na Katawan .
13: Aminsan ya agew, nen asingger lan onggapoy panagani, talora ed Saray Talomplo so linma ed Ongib na Adullam a kawalaan nen David; wala met iray pigaran Filisteo a mankakampod Patar na Refaim.
14: Diad saman a panaon walad pokdul a tirinsira si David, tan sakey ya olup na saray Filisteo so linmoob ya anakup ed Betlehem.
15: Sinmabid kinen David so pakakailiew kanyan inkuanto, Wala komuy makapangiter ed siak na danum a nanlapud bobun a walad abay na puirtay Betlehem.
16: Saramay taloran bantug a sondalo et pinasoot day sinmelak ed kampo da ray Filisteo, angala ray danum ed bobun, insan da inter ed kinen David. Balet ag to inomen, no ag ta inkalbo to tan imbagat tod Katawan ,
17: tan kuanto, Katawan , ag nayarin balut ya inomen ko ya! Ta no inomen ko, singa iinomen ko so dala da ra yan totoo ya angipostay bilay da! Kanyan ag to ininom.
: Sikara ya so ginagawa na saramay taloran bantug a sondalo.
18: Say lakin agi nen Joab a si Abisai Si Sarvia so ina ra so pangulo da ray Talomplon Bantug. Inkana toy pika diad impilaban tod saray talon lasus a lalaki tan pinapatey to ra, kanyan nagmaliw a bantug ed Saray Talomplo.
19: Sikatoy sankabantugan ed Saray Talomplo, kanyan nagmaliw a pangulo ra, balet ag to aparaan so inkabantug na Saray Talora.
20: Say lakin anak nen Joiada a si Benaya a taga Cabseel et sakey met nin bantug a sondalo; wala ray ginagawa ton makapakebiew. Pinatey toy duaran matalonggaring a bumabakal a taga Moab. Aminsan ya agew ya ambetebetel, linma ed dalem na ongib tan pinatey toy sakey a lion.
21: Pinatey to met so sakey ya Egipsion baleg so laman to tan nanarmas na pika. Pinekpek to na baston, sinamsam toy pika to tan sikatoy impamatey to.
22: Saraya so ginagawa nen Benaya a sakey ed Saray Talomplo.
23: Bantug ed Saray Talomplo, balet et ag to aparaay inkabantug na Saray Talora. Si David ginawa ton pangulo na saray mambabantay ed sikato.
2439: Sikara ya so arum a lalakin kabyangan na Saray Talomplo
: Asahel a lakin agi nen Joab
: Elhanan a lakin anak nen Dodo, tan taga Betlehem
: Samma tan Elica a taga ra Harod
: Helez a taga Pelet
: Ira a lakin anak nen Ikes, tan taga Tecoa
: Abiezer a taga Anatot
: Mebunai a taga Husa
: Zalmon a taga Aho
: Maharai a taga Netofa
: Heleb a lakin anak nen Baana, tan taga Netofa
: Itai a lakin anak nen Ribai, tan taga Gabaa a sakop nen Benjamin
: Benaya a taga Piraton
: Hidai a taga saray patar a kaabay na Gaas
: Abi-albon a taga Araba
: Azmavet a taga Bahurim
: Eliaba a taga Saalbon
: Saray lalakin anak nen Jasen
: Jonatan
: Samma a taga Arar
: Ahiam a lakin anak nen Sarar, tan taga Arar
: Elifalet a lakin anak nen Ahasbai, tan taga Maaca
: Eliam a lakin anak nen Ahitofel, tan taga Gilo
: Hezro a taga Carmel
: Paarai a taga Arab
: Igal a lakin anak nen Natan, tan taga Soba
: Bani a taga Gad
: Zelek a taga Ammon
: Naharai a taga Beerot tan sikatoy
: umaawit na armas nen Joab ya anak nen Sarvia
: Ira tan Jareb a taga ra Jatir
: Urias a Heteo
: Talomplo tan pito ran amin a bantug a sondalo.