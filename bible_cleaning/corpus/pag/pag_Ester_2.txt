1: Ag abayag kinmepay pasnuk na ari. Anggaman ontan pinunot to may ginawa nen Vasti tan samay ganggan a sumpad sikato.
2: Kanyan inkuan ed sikato na pigarad saray sumisimbawa to a maasingger ed sikato, Akin et ag ka mamaanap na pigaran magangganan mamarikit?
3: Manoro ka na saray opisyal ed balang luyag na impirio, tan paawit mod sikara iray amin a maganan malangwer a mamarikit ed harim mo diad Susa, say manonan siudad. Ibagam ya iyakar da rad panagayaman na saray bibii. Ipaasikasom ira ed kinen Hegai a yunukon makaoley ed saray bibiim. Ibagam a pagang-ganaen da ran maung.
4: Insan ka mamilid satan na kalikaliktan mod sikara, tan pagmaliw mon riyna a kasalat nen Vasti.
: Apaknaan na ari a maung yan simbawa, kanyan tinombuk to.
5: Diad Susa a manonan siudad walay manaayam diman a sakey a Judio a manngaran na Mardokeo ya anak nen Jair; nanlapud tribu nen Benjamin tan kabyangay boleg nen Kis tan si Simei.
6: Nen inawit nen Ari Nabucodonosor na Babilonia si Ari Joakin na Juda tan saray arum a totoon adakep ed Jerusalem, kaiba ra si Mardokeo.
7: Walay sakey a biin kapinsan nen Mardokeo ya Ester so ngaran to, a diad salitay Hebreo et Hadasa. Maganggana yan bii tan balibaliy impanlaman to. Nen inatey iray ateng nen Ester tinagibi nen Mardokeo tan impasen to a singa dilin anak to.
8: Nen impaakseb sirin na ari yan balon ganggan to, sakey si Ester ed saray amayamay a mamarikit a niakar ed Susa. Niakar met si Ester sirin ed palasio na ari tan nipaasikasod kinen Hegai a makaoley na harim.
9: Labalabay nen Hegai si Ester, kanyan nala nen Ester so maung a linawa to. Ag nanabala si Hegai ed impangigapo to na pampagangganad kinen Ester diad panamegley na panagmasahi tan pangiter na nidoman kakanen. Inter toy sankamaungan a pasen ed ayaman, tan initdan to na pitoran bibiin pinili rad palasio a manlingkur ed kinen Ester.
10: Lapud pananimbawa nen Mardokeo, inyamut nen Ester so katwaan a sikatoy sakey a Judio.
11: Inagew-agew a manakar a mampawil-pawil ed arap na solar na harim si Mardokeo, pian naamtaan to no antoy kipapasen nen Ester tan no antoy pansumpalan to.
12: Sakey taon so niganan panaon a pampaganggana na saramay bibiianem bulan so pangimasahid sikara na larak na mira tan anem bulan so pangimasahid sikara na saray pabalingit a pampaganggana. Kayari to ya sansakey iran niakar ed kinen Ari Asuero ira may bibii.
13: Nayarian na balang sakey ed sikara so mangisolung na labay ton kawes, diad iyakar tod palasio a manlapud panagayaman da ray bibii.
14: Onlad kawalaay ari no labi, tan diad kaimbwasan niakar ed sananey a panagayaman na saray bibii, tan nipaasikaso ed kinen Sasgar, say yunukon makaoley ed saray bibiin iyaamung na ari. Ag to onla lamet ed ari likud no labalabay na ari tan kerewen to diad pamitla toy ngaran na saman a bii.
15: Sinmabiy liber nen Ester ya onlad ari. Si Ester ya anak nen Abihael tan kapinsan nen Mardokeo ya anagibid sikato et indayew na balang sakey ya akanengneng ed sikato. Nen linmad ari inkawes toy insimbawa nen Hegai ya isolung to.
16: Kanyan diad kumapiton taon na panooley nen Ari Asuero, diad kumaplon bulan a tatawagey Tebet, niakar si Ester ed palasio na ari.
17: Labalabay na ari si Ester nen saramay arum a bibii; si Ester so akalay sankabalgan ya abig-linawa tan panangaro na ari. Kinoronaan to sirin si Ester tan ginawa ton riyna a kasalat nen Vasti.
18: Insan nanggawa na baleg a ponsia so ari a pamagalang ed kinen Ester; inimbitaan ton amin iray opisyal to tan saray manoley to. Imbawag tod intiron nanarian so sakey a pista opisyal, tan nambubunog na saray rigalon manepeg ya iter ed ari.
19: Legan to ya, say ari impagmaliw ton sakey a manoley si Mardokeo.
20: Balet ag ni imbaga nen Ester a sikatoy sakey a Judio. Imbagad sikato nen Mardokeo ya ag to ibabagad siopaman, et inonur ton singa impangoonur tod sikato nen ogaw nin aasikasoen nen Mardokeo.
21: Legan na pangoopisina nen Mardokeo ed palasio, di Bigtan tan Teres a guardia rad lolooban na saray kuarto na ari et binosul day ari tan nankomplutan dan pateyen.
22: Naamtaan nen Mardokeo yan plano ra, kanyan imbaga tod kinen Riyna Ester et imbaga ya nen Ester ed ari.
23: Nen asalaysay yan balita, arumog a tua, kanyan binitay da ra may duara. Ingganggan na ari a nikorit yan inkagawa ed panagsulatan na palasio.