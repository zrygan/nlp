1: Si Ari Nabucodonosor impaikuanto ed amin da ray totoo ed amin a bansa, anggan antoy kolor na baog da tan salita ra, diad intiron mundo
: Pinablik iran totook!
2: Dengel yoy isalaysay ko ran pakelaw tan milagro ya impanengneng ed siak na Sankatageyan a Dios.
3: Agaylay kabaleg na pakelaw ya
: ipapanengneng na Dios ed sikatayo!
: Makapakelaw a tuloy iray milagron gagawaen to!
: Say Dios et ari ya anggad angga;
: ag mangangga so panoley to.
4: Siak, si Nabucodonosor, mambibilay ak nen saman a mainawa ed palasiok, panliliketan ko so ontan lan iyaaligwas ko.
5: Balet nankogip ak na makapataktakot tan akanengneng ak na makapakebyew a pasingayew nen naogip ak.
6: Ingganggan kon niakar ed siak ya amin iray sumisimbawak diad Babilonia, pian nibaga rad siak so kabaliksan na saman a kogip ko.
7: Insan niakar ed siak ya amin iray managparles, saray salamangkiro, saray managanito, tan saray astrologo, tan imbagak ed sikara so kogip ko, balet ag da nipaliwawad siak so kabaliksan to.
8: Insan linmoob si Daniel. Beltsasar met so tawag ed sikato; niboluy ed dios ko. Walad sikato so ispiritu na saray masanton diriyos, kanyan imbagak ed sikato so akogip ko. Inkuankod sikato
9: Beltsasar a pangulo da ray managparles, amtak a walad sika so ispiritu da ray diriyos, tan natalusan mon amin iray mistirio. Sikato ya so kogip ko. Ibagam ed siak so kabaliksan to.
10: Legan kon naogip, walay nipasingayew ed siak a balbaleg a kiew a walad pegley na mundo.
11: Binmiskeg tan inmatagey ya anggad asabi to so tawen tan nanengneng na amin a totoo ed intiron mundo.
12: Marakerakep iray bolung to tan napno na bungan nayarin kanen na anggan amin a totoo ed intiron mundo. Nampapainawad silong to iray ayayep ed takel, nanoobung ed saray sanga to iray manok, tan angakan na saray bunga to iray amin a mabilay a pinalsa.
13: Legan kon nununoten so nipaakar ed samay pasingayew, anengneng koy sakey ya anghil ya onaakseb a nanlapud tawen; sipaparaan lawas a mambantay yan anghil.
14: Imbawag tod makmaksil a bosis, Batang yoy kiew tan salingsing yo ray sanga to; ekal yo ray bolung to tan itayak yo ray bunga to. Abul yo ray ayayep a walad silong to tan saray kamanukan a walad sangasanga to.
15: Balet itilak yod dalin so sengeg to tan isinger yo na golunggolung a balatyang tan gansa. Paolyan yod man ed alog a kaiba to ray dikan malambot.
: Natan paolyan yon nalinaewan yan laki tan nakaiba to ray ayayep tan saray tanaman.
16: Pitoy taon a say panagnunot na ayep so niwalad sikato, aliwan panagnunot na too.
17: Sikato yay sintinsia na saray sipaparaan lawas a mambantay ya anghil, pian naamtaan na amin a katoowan ed inerman a pasen a say Sankatageyan a Dios so manoley ed saray nanarian na too tan nayarian to ran iter ed siopaman a labay ton pangitdananggan diad sankamugmoan lan too.
18: Sikato yay akogip ko, kuanen Ari Nabucodonosor. Natan Beltsasar, ibagam ed siak so kabaliksan to. Anggapod saray sumisimbawak so akapangibagad siak na kabaliksan to, balet nayarian mo, lapud walad sika so ispiritu da ray masanton diriyos.
19: Lapud saya, si Daniel a tatawagen met na Beltsasar et apagaan, kanyan ag makasel. Inkuan na ari ed sikato, Ag ka mapaga lapud samay kogip tan say labay ton ibaga.
: Inmebat si Beltsasar, Kagalang ya Ari, aliwan sika komun so kipaakaran na kabaliksan na kogip, no ag ta saray kalaban mo.
20: Samay kiew ya anengneng mon balbaleg tan asabi toy tawen et nanengneng na amin a totoo ed tapew na dalin.
21: Mararakep iray bolung to, tan nayarin kanen na anggan amin a katoowan ed intiron mundo iray bunga to. Nampapainawad silong to iray ayayep ed katakelan, tan nanoobung ed saray sanga to iray manok.
22: Kagalang ya Ari, sika man so kiew, atagtagey tan mabiskeg. Diad imbalbaleg mo atokdul moy tawen, tan say pakaoley mo et linmaknab ed intiron mundo.
23: Legan kan mamabantay, walay sakey ya anghil ya inmakseb a nanlapud tawen tan kuanto, Batang yoy kiew tan deral yo, balet itilak yod dalin so sengeg to tan isinger yo na golunggolung a balatyang, tan gansa. Paolyan yod man ed alog a kaiba to ray dikan malambut. Paolyan yon nalinaewan yan laki, tan nakaiba ton pitoy taon iray ayayep.
24: Saya sirin so kabaliksan to, Kagalang ya Ari, tan sikato yay imbawag na Sankatageyan a Dios a nagawad sika.
25: Napaarawi kad kawalaan da ray totoo tan manayam kad kawalaan da ray ayayep ed katakelan. Pitoy taon a mangan kay dika a singa baka, tan manogip ka ed pasen ya anggapoy tarung, a diman ka nalinaewan. Insan birbiren mo a walad silong na pakaoley na Sankatageyan a Dios iray nanarian na too tan nayarian to ran iter ed siopaman a labay ton pangitdan.
26: Ingganggan na saray anghil ya itilak ed dalin so sengeg ton nambatangan. Say kabaliksan to ya et say pagmaliw mo lamet ya ari no birbiren mon say Dios ooleyan toy intiron mundo.
27: Kanyan, Kagalang ya Ari, tombuk mo pay simbawak. Tondaan mo lay mankasalanan, manggawa ka lay katonungan, tan kasian mo ray mairap-bilay. Diad satan mansiansia kan onaligwas.
28: Amin da ra ya et agawan tua ed kinen Ari Nabucodonosor.
29: Kalabas labat na labinduay bulan, nen manliliber a manaakar ed toktok na palasio na Babilonia,
30: inkuanto, Nengneng yo so ontan lan inkatalonggaring na Babilonia! Lapud biskeg tan pakayarik impaalagey kon manonan siudad na nanarian ko a pakapatnagay kagalangan ko tan say katageyan ko.
31: Mansasalita ni si Ari Nabucodonosor nen walay bosis a nanlapud tawen a kuanto, Ari Nabucodonosor, dengel moy ibagak ed sika! Nakal lad sika so pakayarim ya ari.
32: Napaarawi kad kawalaan da ray totoo, manayam kan kaibam iray ayayep ed katakelan, tan pitoy taon kan mangay dika a singa baka. Insan birbiren mod satan ya amin a nanarian na too et walad silong na pakaoley na Sankatageyan a Dios tan nayarian to ran iter ed siopaman a labay ton pangitdan.
33: Tinmuan tampol ira may salita. Apaarawi ed kawalaan da ray totoo si Nabucodonosor tan singa baka a nanaakan na dika. Alitlinaewan so laman to, tan dinmokey a singa payak na agila so buek to tan singa kokoy manok iray koko to.
34: Kalabas na pitoy taon, inkuan na ari, tinmangay ak ed tawen, et pinmawil ed siak so kalakal ko. Inggalang ko, indayew ko, tan intandurok so Sankatageyan a Dios a mambibilay ed anggad angga.
: Sikato so manoley ed anggad angga,
: tan mansiansia ed ando lan ando so panarian to.
35: Say pakanengneng tod amin a katoowan et anggapoy kabaliksan da;
: walad silong na pakayari to iray anghil ed tawen tan saray totoo ed mundo.
: Anggapoy makasumlang ed linawa to
: odino makasumpa ed gagawaen to.
36: Nen pinmawil so kalakal ko, nipawil ed siak so dayew ko, say pakayarik, katageyan ko, tan say kagalangan na nanarian ko. Maliket ya angawat ed siak iray opisyal ko tan saray sumisimbawak, tan nipawil ed siak so pakayarik ya ari a kataruk to so kagalangan a baleg ni nen say samay inmona.
37: Et natan, siak a Nabucodonosor idayew ko, igalang ko, tan itandurok so Ari na Tawen. Matonung tan maptek ya amin iray gagawaen to, tan nayarian ton iyabebad kipapasen iray mapaatagey.