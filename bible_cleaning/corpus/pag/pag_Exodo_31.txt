1: Say Katawan kuantod kinen Moises,
2: Pinilik si Bezalel a lakin anak nen Uri tan apo nen Hur tan kabyangan na boleg na Juda;
3: sikatoy pinanok na pakayarik. Initdan ko na pakatalus, dunong, tan pakayari a manggawa na antokaman a kimey ya inartian;
4: nayarian toy mamplano na balibalin kimey tan nagawa to ra ed balituk, pilak, tan gansa;
5: marunong a mantabas na saray alahas ya ilira, tan mankorti na tabla tan arum ni ran inartian a kimey.
6: Pinilik met ya ontulong ed kinen Bezalel si Oholiab a lakin anak nen Ahisamac tan kabyangan na boleg nen Dan. Initdan ko met na baleg a dunong iray amin nin arum a kumikimey, pian nagawaan day amin a labay kon pagawa
7: say Tuldan Ayamay Katawan , say Kaban na Sipanan a pati say sakub tod tapew, amin a kagawaan ed dalem na Tulda,
8: say lamisaan tan saray kagawaan to, say puron balituk a panangipatoonan na lamparaan tan amin a kagawaan to, say altar a panagpoolan na insinso,
9: say altar a panangisaklangan na bagat a popoolan tan amin a kagawaan to, say talyasi tan say ansagan to,
10: saray balibaliy inkagawan kawes na pari a para si Aaron tan saray anak ton lalaki ya ikana ra no manlingkur iran papari,
11: say panaglana a larak, tan say ambalingit ya insinson para Masanton Pasen. Diad panggawa ed sarayan bengatla, nepeg a gawaen da onung ed amin a ganggan kod sika.
12: Say Katawan kuantod saray Israelita
13: diad panamegley nen Moises, Ngilinan yoy Agew a Panagpainawak, lapud sikatoy sakey a tanda ed siak tan sikayo, diad amin a panaon ya onsabi; sikato met so mangipanunot ed sikayo a siak a Katawan et ginawa ta kayon dilin totook.
14: Nepeg yon ngilinan so agew na panagpainawa, lapud masanto yan agew. Siopamay toon ag manngilin ed sayan agew, no ag ingen mankimey, nepeg a pateyen.
15: Anem agew a makapankimey kayo, balet say kumapiton agew et masanton agew a nisaklang ed siak. Siopamay toon manggaway kimey ed sayan agew, nepeg a pateyen.
16: Saray Israelita nepeg a ngilinan da yan agew, ta sakey yan tanda na sipanan.
17: Sakey yan mansiansian tanda na sipanan ed saray Israelita tan siak, lapud siak a Katawan et pinalsak so tawen tan say dalin ed loob na anemiran agew, tan diad kumapiton agew tinmonda ak a nankimey tan nampainawa ak.
18: Nen asumpal na Dios so akisalita ed kinen Moises diad tagey na Palandey na Sinai, inter tod kinen Moises so duaran tapyak a bato ya angitatakan na dilin Dios na saray ganggan.