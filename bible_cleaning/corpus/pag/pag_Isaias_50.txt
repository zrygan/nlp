1: Say Katawan kuanto,
: Abaloan yo amon pinataynan ko ray totook
: a singa sakey a lakin angisian na asawa to?
: Kawalaan sirin na saray kasulatan na impansian?
: Abaloan yo amon inlako ta kayo ed inkadakep
: a singa sakey a too ya inlako ton aripen iray anak to?
: Andi, adakep kayod arawi lapud saray kasalanan yo;
: apataynan kayod arawi lapud saray kaogsan a ginagawa yo.
2: Akin et ag inmebat iray totook
: nen linma ak a mangilaban ed sikara?
: Akin et ag ira inmebat nen tinmawag ak?
: Makapoy ak ta a mangilaban ed sikara?
: Diad sakey a ganggan ko napaekat koy dayat
: tan magmaliw a kalawakan iray ilog,
: et ompatey iray sirad man lapud kakulangay danum.
3: Nayarian kon pagmaliwen ya ambilonget so tawen,
: a singa walay paneermenan ton inatey.
4: Imbangat na Katawan a Dios ed siak so salitaen ko,
: pian napabiskeg ko so linawa na toon mapaga.
: Kapag kabwasan iitdan to ak na pilalek
: ya ondengel ed ibangat to.
5: Say Katawan initdan to ak na pakatalus,
: et ag ak linmaban ed sikato
: odino inarawian ko.
6: Intaryak so beneg ko ed saray nansiplat ed siak.
: Ag ko ra binaat nen pinabaingan da ak,
: nen binagut da ray balbas ko
: tan nilulukdaan day lupak.
7: Balet ag ak nasakitan na saray panamabaing da
: lapud tutulongan ak na Katawan a Dios .
: Pinakapal koy lupak pian nitepel ko ra.
: Amtak ya ag ak napelag ed kababaingan,
8: lapud asingger so Dios,
: tan paneknekan ton anggapoy kasalanan ko.
: Wala kasiy siopaman a makatepel a mangakusa ed siak?
: No wala, onla kamin dua ed korti,
: ta iparontal toy pangaakusaan tod siak.
9: Say dilin Katawan a Dios so mangyaagel ed siak
: siopa sirin so makapaneknek a siak so nankasalanan?
: Naandipat ya amin iray mangaakusad siak;
: naandipat iran singa abel ya inoput na taboney.
10: Amin yon mangigagalang ed Katawan
: tan mangoonur ed saray salita na aripen to,
: nayarin ambilonget a tua so dadalanen yo,
: balet manmatalek kayod Katawan , ipia yod Dios so bilay yo.
11: Sikayon mankokomplut a maneral ed saray arum
: et naderal kayo ed saray dilin komplut yo.
: Say dilin Katawan so mangyabuloy ya onyay nagawa;
: makapasinagem so pansumpalan yon kairapan.