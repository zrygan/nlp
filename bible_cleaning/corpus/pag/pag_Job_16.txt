1: Inmebat si Job
2: Akadngel ak na saray salitan singa saraya nen saman;
: gunigon labat so iiter yon ligliwa.
3: Ag kayo la onsawan mansalita?
: Sikayo lawas so kaonuran a nepeg a dengelen?
4: No pasen yoy pasen ko tan pasen koy pasen yo,
: nibagak iray ibabaga yo.
: Napeyeng-peyengan ta kayo,
: tan nayarian koy ag ontondan mansalita sumpad sikayo.
5: Napabiskeg koy linawa yo lapud saray simbawak,
: tan ag ak mampainawan mansalita a panligliwak ed sikayo.
6: No mansalita ak ag naekal so liliknaen ko,
: tan no ag ak onesel ag ak nainomayan ed paniirap ko.
7: Pinakapoy mo ak lan maung, O Dios;
: inyabuloy mon ompatey iray kabyangay pamilyak.
8: Inerel mo ak, ta sikay kalaban ko.
: Kabatbaog tan kapokepokel ak la,
: et ipapasen ya na saray totoo a mamaneknek ed impankasalanan ko.
9: Diad pasnuk na Dios, tinetegteg toy intiron laman ko,
: panngiletan to ak, tan mandarlang iray mata tod siak.
10: Elek-elekan ak na saray totoo;
: momokuten da ak insan da ak tamtampalen.
11: Impalima ak na Dios ed saray totoon maoges.
12: Mambibilay ak nen saman ed kareenan,
: balet say Dios tinekmelan to ak ed beklew
: insan to ak imbabasig a pinairap.
: Ipapasen to ak a sakey a kekenaen,
13: insan to ak papanaen ed amin a dapag
: natatabektabek tan nasusugat-sugat ak na saray pana;
: anggaman ya onyay agawa, ag to ak kasian.
14: Susugaten to ak lan susugaten;
: dodogpaan to ak a singa masebeg a mibabakal.
15: Maneermen ak kanyan nankawes ak na sako,
: makapkapoy ak lan akayorung diad dabuk.
16: Ambalbalanga lay lupak ed kakaakis,
: linmalarag tan asiregsireg la ray matak.
17: Anggaman ontan ag ak ni angabil,
: tan masimoon ni so pikakasik ed Dios.
18: O Dalin, ag mo pa tatabunan iray maoges ya agawad siak!
: Ag mo papaolyan so katonungan a kekerewen ko!
19: Walay sakey a tasik ed tawen
: a mamaneknek ya ag ak nankasalanan.
20: Babalawen ak na kakaarok;
: manterter iray luak ed Dios.
21: Labay kon walay mangitalindeg ed siak ed Dios,
: a singa pangitalindeg na sakey a too ed kaaro to.
22: Daiset lan taon so akeraan a pambilay ko,
: tan mankukurang ak ed dalan ya ag ko la pawilen.