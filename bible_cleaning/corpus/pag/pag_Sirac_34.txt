1: Napapalikdo iray totoon makulang-kulang diad panamegley na saray andi-kanan ilalo, tan pabibilayen na saray kogip so olat da.
2: Say toon panaabalaan toy kogip et singa toon manisingkat na anino odino mangoosil na dagem.
3: Say nanenengneng mo ed kogip et singa labat aninoy lupam ed salming.
4: Ag napapaway ed tila so katwaan a singa ag pakapapaaway ed marotak so malinis.
5: Anggapoy kabaliksan iray kogip, panagparles, tan tanda. Nanenengneng mod saraya labat iray labay mon nanengneng.
6: Likud ya inter na Sankatageyan so kogip, ag yo panaabalan.
7: Amayamay la ray totoo ya imbalang na saray kogip; nanmatalek irad saraya, et adismaya ra labat.
8: Ayadyari so Ganggan, anggan anggapo yan tila. Ayadyari met so Kakabatan a sasalitaen na saray matonung, anggan anggapo yan tila.
9: Say toon mabiahi a dakel iray salsali tod bilay et amayamay iray bengatlan amta to tan makabaliksan iray sasalitaen to.
10: Daiset so amtam no aliwan dakel iray salsalim ed bilay, balet say panagbiahi napagmaliw to kan lalon masilib.
11: Diad saray dilin panagbiahik dakel iray bengatlan anengneng ko tan akaaral ak na amayamay ni nen say nayarian kon ibalikas.
12: Amimpigapigan dinalan ak na kaatapan na patey, balet aliktaran ko ran amin diad panamegley na panagmatalek ed apalabas iran salsalid bilay.
13: Mambilay iray totoon tatakotan day Katawan, lapud nanmatalek irad makapangilaban ed sikara.
14: Takotan moy Katawan, et anggapo lay nepeg mon takotan. No manmamatalek kad sikato, aliwa kan patakyut anggan kapigan.
15: Mapalar iray totoon tatakotan day Katawan, lapud amta ray napananapan day tulong.
16: Babantayan na Katawan iray mangaarod sikato; sikatoy mabiskeg a manangyagel da tan malet a mananulong da. Tatarungan to rad petang, sasaniban to rad petang na kaagwan, tan ag to aabuloyan a natiror tan natumba ra.
17: Pagagayagaen to ra tan pakikirlapen toy kamataan da. Bibindisionan to ra na bilay tan abig-laman.
18: No mangisaklang ka na bagat ya ayep a nalad saol, wala so deral to tan ag naawat.
19: Ag pakaliliketan na Sankatageyan iray bagat ya insaklang na saray totoon maoges; ag nasakuban na anggan anton karakel na bagat iray kasalanan da.
20: Say toon manakew na ayep ed toon mairap so bilay to, insan to isaklang a bagat et singa toon mamatey na ogaw a laki ed arap na ama to.
21: Bilay a dili so kabaliksan na kakanen ed saray mairap-bilay, tan say pangalad sikaray kakanen et pamatey na too.
22: Pamatey na too so pangalay pambilay to odino panaol ed suildo na sakey a kumikimey.
23: No mamaalagey so sakey a too tan mangigeba so sananey, walay agawaan no ag labat say mairap a kimey?
24: No mamindision so sakey a too tan mangisamba so sananey, siopad sikaray dengelen na Katawan?
25: No diwiten moy bangkay, insan moy linisay sikan dili diad panoras mo, balet ompawil kan ondiwit lamet ed samay bangkay, antoy kaabigan a nagawaan na panoras mo?
26: No manayunu ka lapud saray kasalanan mo, insan ompaway ka tan gawaen mo lamet ira may kasalanan a ginawam, antoy nagunggonam ed panayunom? Siopay abaloan mon ondengel na saray pikakasim?