1: Tinmakot si Isboset ya anak nen Saul nen nadngelan ton apatey ed Hebron si Abner, tan apagaan iray amin a totood Israel.
2: Si Isboset walay duaran opisyal to a manangipanguloy idodogpa rad arum a lugar, a di Baana tan Recab, lalakin anak nen Rimon a taga Beerot tan kabyangay tribu nen Benjamin. Say Beerot et nipapasen a kabyangay dalin nen Benjamin.
3: Saray totoon manaayam diman nen saman et batik irad Gittaim a sikato lay panaayaman da nanlapud saman.
4: Say sakey a kabyangay boleg nen Saul et si Mefiboset a lakin anak nen Jonatan. Limay taon to nen inatey ira di Saul tan Jonatan. Nen say balitan nipaakar ed impatey da et sinmabin nanlapud Jezreel inalay managkomis si Mefiboset tan batik; balet diad panggaganat to naplag to, kanyan alopuy.
5: Pinmikal si Recab tan si Baana, ta onla rad abung nen Isboset. Kagkaagewan so insabi ra, tan mamapainaway Isboset.
6: Say biin mamapalin na trigo ed puirta et akatomeg insan akaogip, kanyan akaloob ira di Recab tan Baana ya anggapoy akalikas.
7: Kaloob da, talus day kuarton naogipan nen Isboset, insan da pinatey. Pinotut day olo to, inawit da, insan sanlabi ran nanakar ed Patar na Jordan.
8: Inyawat da may olo ed kinen Ari David ed Hebron tan kuandad sikato, Niay olo nen Isboset ya anak nen Saul a kalaban mo a mamapatey ed sika nen saman. Imbawian ka natan na Katawan ed kinen Saul tan saray kabyangay boleg to.
9: Inmebat si David ed sikara, Mansamba ak ed ngaran na mabilay a Katawan , ya angyagel ed siak ed amin a kaatapan.
10: Samay angibalitad siak diad Siclag na impatey nen Saul et abaloan ton sankaawit toy maung a balita. Siningkat ko tan impapatey ko. Sikato may tumang ya inter kod sikato lapud samay maung ya imbalita to!
11: Ag kasi lalon ambelat a dusa so iter ed saray totoon maoges lapud pamatey da ed toon anggapoy kasalanan a naogip ed dilin abung to? Ombawi ak natan ed sikayo lapud impamatey yod sikato, tan paandien ta kayo ed tapew na dalin!
12: Ingganggan nen David iray sondalo to, et pinatey day Recab tan si Baana. Pinotut da ray lima tan saray sali ra, insan da ra ya insabit ed abay na dipositoy danum ed Hebron. Inala ra may olo nen Isboset, insan da impompon ed lobuk nen Abner diad Hebron.