1: Nen kumapat ya agew na kumasiam a bulan say bulan a Kislev na kumapat a taon na panooley nen Dario, sinmabid siak so salita na Katawan .
2: Saray taga Betel imbaki da ra di Sarezer tan Regemmelek tan saray totoo ran lalaki ya onla rad Timplo na Katawan a Makapanyarin-amin, ta onkerew ira na bindision na Katawan ,
3: tan itepet da ed saray papari tan saray propita yan tepet: Ituloy tayo niy manermen lapud inkaderal na Timplo, diad panamegley na panayuno tayod kumaliman bulan a singa ginagawa tayo lad amayamay ya imbeneg a taon?
4: Sikato yay sinmabid siak a salita na Katawan ,
5: Ibagam ed saray totood bansa tan saray papari ya ag da ak pinagalangan nen nanayuno tan nanermen ira nen kumalima tan kumapiton bulan legan na saraman a pitomplon taon.
6: Pinepenek day sikaran dili labat nen naniinom tan nanaakan ira.
7: Sikato yay imbaga na saray inmonan propita sanen maaligwas so Jerusalem tan sikatoy napno na saray totoo tan sanen amayamay iray totoo a manaayam ed saray baley a kaliber-liber na siudad tan diad bandad abalaten tan diad alusadsar na kapokdulan ed bandad sagur.
8: Say Katawan kuantod kinen Zacarias,
9: Nen saman saya so salitak ed saray totook: Nepeg yon gawaen so inkatonung, tan mankakasiyan tan manaarowan so sakey tan sakey ed sikayo.
10: Ag yo papairapen iray balo, saray olila, saray sangkailin manaayam ed dalin yo, odino siopaman a walad pankaukolan. Tan ag kayo mannununot a manggaway maoges ed siopaman.
11: Balet anawet so olo da ray totook; ag ira dinmengel. Kinaputan day isip da.
12: Pinaawet dan singa bato so kapusoan da. Mapalaloy impakapasnuk ko lapud ag ira dinmengel ed saray ganggan kon impaibangat kod saray propitan nambibilay nen saman a panaon.
13: Lapud ag ira dinmengel nen nansalita ak, ag ko ra inebatan nen nampikasi ra.
14: Singa ak bagyon angibantak ed sikara ed saray arum a bansa a diman ira nanayam. Nagmaliw ya ataynan yan marakep a dalin, anggapoy anggan sakey ya atilak a toon manaayam.