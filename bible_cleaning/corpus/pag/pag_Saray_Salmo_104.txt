1: Idayew moy Katawan , O kamarerwak!
: O Katawan a Dios ko, agaylay talonggaring mo!
: Akawesan kay dayew tan kagalangan,
2: tan nilimbus moy sikan dili na liwawa.
: Inyaplag mon singa tulda iray katawenan,
3: tan impaalagey moy abung mo ed tapew na saray danum ed tagey.
: Ikakanam a karwahi iray kaloreman
: tan lologanan mo ray payak na dagem.
4: Gagawaen mo ran ibabakim so dagem;
: gagawaen mo ran aripen mo so kirmat.
5: Malet so impangiletneg mod mundo diad saray pundasion to,
: et ag balut nagalaw.
6: Intapew mon singa kawes so dayat ed mundo,
: tan sinakubay danum iray kapalandeyan.
7: Nen nampasnukan mo ray danum, batik ira;
: nen nadngel day ingal mon nangganggan, koyat ira.
8: Inmagos irad tapew na kapalandeyan, insan diad saray patar,
: diad pasen a ginawam a para sikara.
9: Nanggawa kay ketegan ya ag dan balut nalabsanan,
: pian ag da la nasakuban so intiron mundo lamet.
10: Papaagosen mod saray patar iray sobul,
: tan managagos ed nanleleetan da ray kapokdulan so danum na saray ilog.
11: Mangiiter ira na danum ed saray ayayep ed katakelan;
: diman so pangeekalan na saray asnod katakelan na inkapgaan da.
12: Diad saray kiew ed kaliber-liber,
: manggagaway obung iray manok tan mankankanta ra.
13: Manlapud tawen, ipepelag moy oran ed saray kapokdulan,
: et napapano na bindision mo so dalin.
14: Patutuboen mo ray dikarika a pambilay na saray ayayep
: tan saray tantanaman ya ikakana na katoowan,
: pian makapantanem iray pambilay da
15: tan makapanggawa ray alak a pakaliketan da,
: larak na oliba a pakagayagaan da,
: tan tinapay a pakabiskegan da.
16: Napepenek na danum iray kiew a sidro na Libano,
: saray kiew a kayaryan tan intatanem na Katawan .
17: Diman manoobung iray manok ed tagey;
: saray dulakak manoobung irad saray kiew ya igos.
18: Manaayam ed saray atagey a palandey iray kanding ed katakelan,
: tan manaamut ed saray ankakabaleg a kabatowan iray koniho.
19: Pinalsam so bulan a panandaay pansalat na panaon;
: amta na agew so oras na iselek to.
20: Ginawam so labi, et no ambilonget la,
: ompaway iray ayayep ed katakelan.
21: Mangwam iray kilaw a lion,
: no liber-liber iran mananap na kakanen ya iiter na Dios.
22: No ompaway lay agew ompawil ira,
: tan ondokul irad saray panaayaman da.
23: Insan saray totoo onla la rad kimey da tan mankimey ira ya anggad isabiy labi.
24: Katawan , amayamay iray pinapalsam a bengatla!
: Diad panamegley na ontan lan kakabatan mo, ginagawam ira!
: Say dalin napno na saray pinalsam.
25: Walay dayat, maawang tan balbaleg,
: a panaayaman da ray ag nabilang a pinalsa, melag o baleg man ira.
26: Mambiabiahid tapew to iray bapor, tan manggagalaw ed dalem to so Libiatan,
: say pinalsam a dragon ed dayat.
27: Sikay panmamatalkan dan amin
: a mangiter ed sikaray tagano no nakaukolan da.
28: Iitdan mo ra, et kakanen da;
: iiter moy tagano ra, et napepesel ira.
29: No onarawi ka, natatakot ira,
: no ekalen moy ingas mo, ompatey ira
: tan ompawil irad dabuk a nanlapwan da.
30: Balet no itdan mo ra na ingas mo, napalsa ra;
: papasimbaloen moy bilay na dalin.
31: Mansiansian anggad angga komuy kagalangan na Katawan !
: Panliketan komun na Katawan iray ginagawa to!
32: Onnenengneng ed dalin so Katawan , et onggigiwgiw;
: didiwiten to ray kapalandeyan, et onaasewek ira.
33: Kantaan koy Katawan legay pambilay ko;
: daput mambibilay ak kantaan ko na saray dayew so Dios ko.
34: Pakaliketan to komuy kantak,
: ta manlalapud sikato so gayagak.
35: Naderal komud tapew na dalin iray makasalanan;
: naandipat la ra komuy maoges a totoo.
: Idayew moy Katawan , sikan kamarerwak!
: Idayew yoy Katawan !