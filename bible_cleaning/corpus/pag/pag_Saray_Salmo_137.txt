1: Diad gilig na saray ilog ed Babilonia inmiirung kami;
: mannangis kamin akanunot diman ed Sion.
2: Insasabit mi ray arpa mi
: ed saray asingger a kiew a sansi.
3: Impankanta kami na saray anakep ed sikami;
: inkuanda a paliketen mi ra
: Manganta kayoy nipaakar ed Sion!
4: Panoy panganta mi ed Katawan
: diad sananey a bansa?
5: Ag ak lan balut komun makatogtog na arpa,
: no nalingwanan ta ka, O Jerusalem!
6: Ag ak lan balut komun makakanta,
: no ag ta ka nanununotan,
: no ag ta ka nanunotan a sankabalgan a liket ko!
7: Nunot mo pa, Katawan , so ginagawa da ray Edomita,
: nen agew ya adakep so Jerusalem.
: Nunot mo may imbabagbaga ra,
: Geba yo ya anggad pundasion to!
8: Babilonia, naderal ka!
: Maliket so too ya ombawid sika
: lapud ginagawam ed sikami
9: say toon mangalad saray anak mon kapangyanak,
: insan ibasig to rad baton-dampay.