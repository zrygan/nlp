1: Say Katawan kuantod kinen Josue, Itagar mo ray amin a sondalo tan laka yod Ai. Ag kayo natatakot o nanaandiay biskeg na linawa. Panaloen ta kayo ed ari na Ai; nakayaryan yo ray totoo to, say siudad to, tan say dalin to.
2: Gawa yod Ai tan say ari to so singa samay ginawa yod Jerico tan say ari to, balet natan nayarian yon alaen a kayaryanen iray kayamanan to tan saray ayayep to. Iparaan yoy idogpa yon bigla ed beneg na siudad.
3: Namparaan ya onlad Ai si Josue a pati saray sondalo to. Amili na talomplon libon sankaabigan a sondalo to, insan to ra imbaki ed labi
4: ya onyay bilin tod sikara: Amut kayod biek a dapag na siudad, balet ag yo aarawian a maung; mamparaan kayon ondogpa.
5: Siak tan saray totook et dagoen mi so siudad. No ompaway iray lalaki ed Ai ya onlaban ed sikami, ompoliktar kami tan ombatik kami a singa samay ginawa tayo la nen inmona.
6: Osilan da kami ya anggad niyarawi mi la ra ed siudad. Abaloan dad satan ya ibabatikan mi ra a singa ginawa tayo la nen saman.
7: Insan paway kayod inamutan yo tan dakep yo so siudad. Say Katawan a Dios yo iter tod sikayo so siudad.
8: No nala yo la, poolan yo, onung na ingganggan na Katawan . Sikara ya so ganggan ed sikayo.
9: Kanyan imbaki la ra nen Josue, tan linma la rad nanamutan da ed bokig na Ai, a nampegleyan na Betel tan Ai, tan nanalagar irad man. Inmogip nid kampo ed saman a labi si Josue.
10: Angabkabwasan a binmangon si Josue tan impantitipon to ray sondalo. Insan sikato tan saray pangulo na Israel inwanwan da ran linma ed Ai.
11: Saray sondalo tan si Josue linma ran amaarap ed lolooban na siudad tan nankampo ra ed bandad baybay; maawang a patar so akileetan dad Ai.
12: Amili na sakey a liman libon lalaki insan to ra pinaamut ed bandad sagur na siudad, diad nanleetan na Ai tan Betel.
13: Diad bandad baybay na siudad so kawalaay baleg a kampo tan nidasig irad man a mibakal iray sondalo. Saray arum a sondalo wala rad bandad sagur na siudad. Amalabas na labi si Josue diad patar.
14: Nen anengneng na ari na Ai ira may totoo nen Josue, nangganat a mibakal. Sikato tan amin da ray totoo to pinmaway iran amaarap ed Patar na Jordan ta mibakal irad saray Israelita diad pasen ya akibakalan da la nen inmona. Balet ag to amta a magano lan nadogpaan ed bandad beneg.
15: Si Josue tan saray totoo to nankonkoanan iran sinmener, tan batik iran amaarap ed kalawakan.
16: Amin da ray lalaki ed siudad atawag ira ya onosil ed saramay Israelitan batik, tan diad iyoosil dad kinen Josue, inmarawi la ran inmarawi ed siudad.
17: Inmosil ed saray Israelita so balang laki ed Ai, et ataynanan a silolokas so siudad tan anggapoy atilak a mangyagel.
18: Insan inkuan na Katawan ed kinen Josue, Itorom na pikam so Ai; iter ko lad sika. Ginawa nen Josue so nibagad sikato,
19: tan kapangitagey tod lima to, saramay totoon manaamut et pinmaway iran tampol, batik irad siudad, tan dinakep da. Pinoolan dan tampol so siudad.
20: Nen linmingaw ira may lalakin taga Ai, anengneng day asewek a mamapaatagey ed tawen. Anggapoy nabatikan da lapud pinmoliktar ya ondogpad sikara ira may Israelitan batik a mamaarap ed kalawakan.
21: Nen si Josue tan saray totoo to et anengneng dan adakep la na arum a totoo to so siudad tan apoolan la, pinmoliktar ira tan ginapwan dan pinapatey ira may lalakin taga Ai.
22: Saramay Israelitan walad siudad nampalasur iran akibakal. Kanyan sigput ya aliktub na saray Israelita ira may lalakin taga Ai, tan pinapatey da ra. Anggapoy akabatik ed sikara odino akeraan a mabilay,
23: likud labat ed ari na Ai. Dinakep da tan inyakar dad kinen Josue.
24: Pinapatey na saray Israelita iray amin a taga Ai diad kalawakan ya angosilan dad sikara. Insan amawil irad Ai tan pinapatey da ray amin a totood man.
2526: Si Josue ag to tinondaan ya intoro to na pika imay siudad na Ai tan ag to inyabeba ya anggad apatey ya amin iray totood man. Inatey iray amin a taga Ai ed saman ya agewlabinduan libon lalaki tan bibii.
27: Saray Israelita inaala dan kayaryan la iray ayayep tan amin a bengatlan wadmad siudad onung na imbaga na Katawan ed kinen Josue.
28: Pinoolan nen Josue so Ai tan tinaynan ton aderal-deral. Onya niy kipapasen to ya anggad natan.
29: Insabit tod tagey na kiew so bangkay to may ari na Ai, tan pinaolyan tod man ya anggad mansironget. Nen onseselek lay agew ingganggan nen Josue ya alaen da, insan impaibantak tod lolooban na siudad. Binontonan da na amayamay a bato a wadman ni ra ya anggad natan.
30: Insan si Josue nanggawad Palandey na Ebal na altar a para Katawan a Dios na Israel.
31: Ginawa to ya lapud sikatoy imbilin nen Moises ya aripen na Katawan ed saray Israelita, onung na ibabagay Ganggan nen Moises: sakey ya altar ya agawad saray baton ag tinabas na saray kagawaan a balatyang. Diad tapew na sayan altar insaklang dad Katawan iray bagat a popoolan tan saray bagat a para kareenan.
32: Diman, legan ya onnenengneng iray Israelita, nanggawad saramay bato si Josue na kopia na Ganggan ya intatak nen Moises.
33: Saray Israelita a pati saray pangulo, opisyal, tan saray huis da, tan ontan met na saray kakaiba ran taga arum a bansa et nanalagey irad duaran dapag na Kaban na Sipanan na Katawan , tan sankaarap da ray paparin Levita ya anakbat na samay Kaban. Say kapalduad saramay totoo nanalagey iran akabeneg ed Palandey na Gerizim, tan saray kapaldua akabeneg irad Palandey na Ebal. Si Moises ya aripen na Katawan ingganggan ton gawaen da ya diad isabiy panaon a pangawat day bindision.
34: Maksil ya imbagad satan nen Josue so intiron Ganggan, pati saray bindision tan saray samba, onung na impakaisulat dad libro na Ganggan.
35: Balang sakey ed saray ganggan nen Moises et imbasa ra nen Josue ed amin a nantitipon a totoo, pati saray bibii tan saray ogogaw, ontan met ed saray taga arum a bansa a manaayam ed kawalaan da.