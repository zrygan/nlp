1: Sikato la yay anggaan na saray diriyos na Babilonia!
: Nen saman inggalang na saray totoo si Bel tan Nebo,
: balet natan akalogan irad beneg na asno,
: makabelbelat irad saray naksawan lan ayayep.
2: Saray talintaoy diriyos et ag da nilaban so sikaran dili;
: adakep ira tan niakar irad arawi.
: Sikato la yay anggaan na saray diriyos na Babilonia.
3: Dengel kayod siak, sikayon kabyangan na boleg nen Jacob,
: amin yon atilak a totook.
: Inasikaso ta kayo nanlapu lad inkianak yo.
4: Siak so Dios yo tan asikasoen ta kayo
: anggad ontakken kayo tan ompoti lay buek yo.
: Ginawa ta kayo tan asikasoen ta kayo;
: tulongan tan iyagel ta kayo.
5: Siopay pangiparaan yod siak? kuay Katawan .
: Wala niy arum a singa siak?
6: Lolokasan na saray totoo iray supot da insan da ikakalbo ray balituk da;
: isisimbang da ray pilak ed simbangan.
: Manguupa ray platiron manggawa na dios;
: insan da dadakmomoan tan gagalangen so sakey a dios.
7: Sasakbaten tan aawiten da;
: ililira rad sakey a pasen, tan manalagey diman,
: ag makaalis ed kawalaan to.
: No walay mampikasi ed sikato ag makaebat
: odino makapangilaban ed gunigon to.
8: Tandaan yo ya, sikayo ran makasalanan;
: nudnunot yo ray ginagawak.
9: Tandaan yo ray agawa nen saman;
: birbir yon bukbukor koy Dios
: tan anggapo lay arum a singa siak.
10: Nanlapud gapo impasakbay koy pansumpalan;
: abayag ko lan impasakbay no antoy nagawa.
: Imbagak a nasumpal a nasumpal iray planok;
: imbagak a gawaen kon gawaen iray amin a ginetmak a gawaen.
11: Tatawagen kon ondago so toon manlapud bokig;
: onsibar a singa sakey ya agila
: tan gawaen to so implanok.
: Nansalita ak, et tuan nagawa so
: sinalitak.
12: Dengel kayod siak, sikayon totoon anawet ya impanpuso,
: ya abaloan yon arawi ni so pananalo.
13: Papaasinggeren koy agew na pananalo
: aliwa lan arawi lamlamang.
: Ag la naabala so panalok.
: Ilaban ko so Jerusalem
: tan iter kod man so kagalangan na Israel.