1: Sikayo ran totood Israel, pawil kayo la ed Katawan a Dios yo. Imparokul tan impelag kayo na kasalanan yo.
2: Pawil kayod Katawan , tan iyapay yo yan pikakasi ed sikato: Pirdonam pan amin iray kasalanan mid sika, Katawan , tan dengel mo pay pikakasi mi; et diad ontan idayew mi ka onung na insipan mi.
3: Ag ka min balut nilaban na saray taga Asiria, tan ag kami niagel na saray kabayon para bakal. Ag min balut la ibagad saray talintao mi a sikaray Dios mi. O Katawan , kakasian mo ray totoo ya anggapoy napiregan da no ag sika lambengat.
4: Say Katawan kuanto,
: Papawilen kod siak iray totook.
: Aroen ko ra ed intiron pusok;
: nakal lay pasnuk kod sikara.
5: Diad saray totood Israel, magmaliw ak
: a singa oran ed amagan dalin.
: Ombuskag iran singa saray rosas;
: onaralem a maung so lamut da,
: a singa saray kakiewan ed Libano.
6: Magmaliw iran singa sibwal na kiew,
: tan mararakep a singa saray kiew na oliba.
: Onsamyong so balingit dan
: singa saray kiew a sidro ed Libano.
7: Mambilay iran walad silong na panangyagel ko lamet.
: Ombaleg iran singa tanaman ed alog,
: tan mambunga ran singa saray sengeg na kaubasan.
: Magmaliw iran bantug a singa alak na Libano.
8: Saray totood Israel et anggapo lay pibali ra ed saray talintaoy diriyos;
: ebatan ko ray pikakasi ra tan talimaen ko ra.
: Singa ak malamlambut a kiew a manalimbeng ed sikara.
: Siak so panlapwan na saray bindision a para sikara.
9: Talusan komun na saray makabat iray nisulat dia, tan dalepdepen dad puso ra. Maptek iray dalan na Katawan , tan pankukurangan ira na saray matonung a totoo, balet katutumbaan na saray makasalanan lapud ipopolisay da ra.