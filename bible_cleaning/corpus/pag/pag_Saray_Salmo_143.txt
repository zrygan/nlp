1: Dengel mo pay pikakasik, Katawan .
: Lapud matonung ka dengel mo pay pikekerew ko;
: lapud matoor ka ebatan mo ak pa!
2: Ag mo ak pa sisintinsiaan ya aripen mo;
: anggapoy toon matonung ed arap mo.
3: Inosilan ak na kalaban ko,
: tan sigput to ak a tinalo.
: Impokuk to ak ed ambilonget a prisowan,
: tan singa ak saray inaatey lan abayag.
4: Kanyan nanaekalan ak lay ilalo;
: mapalaloy paneermen ko.
5: Nanununotan koy linmabas iran agew;
: dadalepdepen ko ray amin a ginagawam,
: momotekteken ko ray amin a gawgawam.
6: Itatagey ko ray limak a mampikasid sika;
: singa amagan dalin a napgaan ed sika so kamarerwak.
7: Ebatan mo ak pa la natan, Katawan !
: Naandi lan amiy ilalok!
: Ag mo ak pa iyaamutan,
: ta ompan sakey ak ed saray oonlad pasen a panaayaman da ray inaatey.
8: Ipanunot mo pad siak kapag kabwasan so ag mangoman a panangarom,
: ta manmamatalek ak ed sika.
: Itorom pad siak so dalan a nepeg kon laen,
: ta mikakasi ak ed sika.
9: Onaasinger ak a paiyagel ed sika, Katawan ;
: iyagel mo ak pad saray kalaban ko.
10: Sikay Dios ko;
: ibangat mo ak pan mangonur na linawam.
: Ipanengneng mo pad siak so kamaungan mo
: tan iwanwan mo ak pad dalan ya anggapoy kaatapan.
11: Iyagel mo ak pa Katawan , onung na insipan mo;
: lapud inkatonung mo agwat mo ak pad saray gunigon ko!
12: Lapud ag mangoman a panangarom ed siak, patey mo pa ray kalaban ko,
: tan deral mo ray amin a managpairap ed siak,
: ta aripen mo ak.