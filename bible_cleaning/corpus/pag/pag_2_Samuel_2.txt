1: Kayari to ya, tinepet nen David ed Katawan , Onla ak a manakop ed sakey ed saray baley na Juda?
: On, ebat na Katawan .
: Dinan ey? tepet nen David.
: Say Hebron, kuay Katawan .
2: Kanyan linmad Hebron si David a sankaawit to ray duaran asawa to a si Ahinoam a taga Jezreel, tan si Abigail, say balo nen Nabal a taga Carmel.
3: Inawit to met iray totoo to tan saray pamilya ra, tan nanayam irad saray baley a kaliber-liber na Hebron.
4: Insan saray lalakid Juda linma rad Hebron tan nilanaan day David a manarid Juda.
: Nen nadngelan nen David a si Saul et impompon na saray totood Jabes, diad Galaad,
5: angibakid man na pigaran lalaki tan impaikuanto: Bindisionan kayo komuy Katawan lapud impangipanengneng yoy inkatoor yod Saul ya ari yo diad impangipompon yod sikato.
6: Et natan ipanengneng komun na Katawan so panangasi tan inkatoor tod sikayo. Maung met so ipanengneng kod sikayo, lapud sayan ginawa yo.
7: Mampabiskeg tan mampasebeg kayo! Inatey lay ari yon Saul, tan saray totood Juda et nilanaan da ak a manari ed sikara.
8: Say pangulo da ray sondalo nen Saul a si Abner ya anak nen Ner et akabatik a kaiba toy Isboset a lakin anak nen Saul. Batik irad Mahanaim a nibaliw na Jordan.
9: Si Abner ginawa tod man si Isboset a manarid saray lugar na Galaad, Aser, Jezreel, Efraim, tan Benjamindiad intiron Israel.
10: Apataploy taon to nen agawan ari ed Israel, tan nanoley na duay taon.
: Balet say tribu nen Juda matoor ed kinen David,
11: tan diad Hebron nanoley ed Juda na pitoy taon tan kapaldua.
12: Manlapud Mahanaim, si Abner tan saray opisyal nen Isboset linma rad siudad na Gabaon.
13: Linma met diman si Joab a lakin anak nen Sarvia tan saray arum ya opisyal nen David, tan nanaabet irad samay dipositoy danum diman. Say sakey a grupo inmirung ed sakey a dapag tan say sakey a grupo diad basil.
14: Inkuanen Abner ed kinen Joab, Panlalabanen tayo ray pigaran lalaki na balang dapag.
: On, sigi! ebat nen Joab.
15: Kanyan saray labindua ed lalakin walad dapag nen Isboset tan tribu nen Benjamin et nilabanan da ray labindua ed saray lalakin walad dapag nen David.
16: Balang sakey binembenan toy olo na kalaban to tan dinoyuk tod diking, kanyan nambabansag iran atumban inatey. Kanyan saman a pasen ed Gabaon tatawagen na Alog na saray Ispada.
17: Insan tinmerak so pinasyan bakal, et saray totoo nen David tinalo da ra di Abner tan saray Israelita.
18: Akibakal iray taloran lalakin anak nen Sarvia a di Joab, Abisai, tan Asael. Si Asael, a mabatik a singa ulsad katakelan,
19: inosilan toy Abner. Inosilan ton andi-lingawan.
20: Linmingaw si Abner tan kuanto, Si Asael ka?
: On, ebat to.
21: Tondaan mo ak lan osilan! kuanen Abner. Osilan mo lay sakey ed saray sondalo tan alam so antokaman a walad sikato. Balet ag tinondaan nen Asael.
22: Inkuan lamet nen Abner, Tondaan mo ak lan osilan! Akin et papatey kad siak? Panoy piarapan kod agim a si Joab?
23: Balet ag tondaan nen Asael; kanyan dinoyuk nen Abner na pika ed pabenegan et nakna tod eges tan tinmalus ed beneg to. Alokbub ed dalin si Asael, tan inatey. Tinmonda tan nantanyareg so balang sakey a makasabid abaktaran nen Asael.
24: Balet sinmoblay ya inmosil ed kinen Abner ira di Joab tan Abisai, et nen onseselek lay agew nakar day pokdul na Amma a nibokig na Gia diad dalan a mamaarap ed kalawakan na Gabaon.
25: Saray totoon nanlapud tribu nen Benjamin nantitipon ira lamet ed kawalaan nen Abner, tan nanalagey iran akaparaan ed toktok na sakey a pokdul.
26: Kinolyaotan nen Abner si Joab, Akin, ag itayo la ontondan manlalaban? Ag yo ta nanengneng a kapaitan labat so pansumpalan tayo? Kabaleyan yo kami. Kapigay pangiganggan mod saray totoom a tondaan da kami lan osilan?
27: Inmebat si Joab, Sambaan kod ngaran na mabilay a Dios a no ag ka labat nansalita, osilan ka na saray totook ya anggad kabwasan.
28: Insan pinaknul nen Joab so trumpita et saray totoo tinondaan da lan osilan iray Israelita. Kanyan tinmonda met la so bakal.
29: Sanlabin bineltang di Abner tan saray totoo to so Patar na Jordan; binaliw day Ilog na Jordan, tan kayariy impanakar da nin sankabwasan na ontombuk ya agew akasabi rad Mahanaim.
30: Nen tinondaan la nen Joab so inmosil, tinipon to ray amin a totoo to tan arumog ton labinsiam so inatey, andi-baliy Asael.
31: Saray totoo nen David akapatey iray talon lasus tan anemaplon totoo nen Abner a kabyangan iray tribu nen Benjamin.
32: Inala nen Joab tan saray totoo to so bangkay nen Asael tan impompon dad lobuk nen ama to diad Betlehem. Insan sanlabi ran nanakar et diad palbangon akasabi rad Hebron.