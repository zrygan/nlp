1: Insan minoli na Katawan ed dabuk iray totoo,
: insan to pinapawil ed dabuk so balang sakey ed sikara.
2: Initdan to ray agetaran a panaon na pambilay,
: balet initdan to ray pakaoley ed amin a bengatla diad tapew na dalin.
3: Ginawa to ran kaolibay to,
: tan inter tod sikara so dilin pakayari to.
4: Ginawa ton antakot ed sikara iray amin ya arum a pinalsa;
: initdan to ray pakaoley ed amin ya ayep tan amin a manok.
6: Initdan to ra na kadilaan da, saray kamataan da,
: saray kalayagan da, saray kanunotan da, tan saray konsinsia ra.
7: Pinano to ra na pakaamta tan pakatalus
: tan impanengneng tod sikara so pandomaay maung tan maoges.
8: Inter tod sikara so dilin kakabatan to,
: ta labay ton ipanengneng ed sikara so kagalangan na saray pinalsa to.
10: Idayew day masanton ngaran to
: tan ibawag day inkatalonggaring na amin a gagawaen to.
11: Ginawa toy pakaamta a nayarin gamuran da
: tan initdan to ray Ganggan a panlalapwan na bilay.
12: Akisipanan ed sikara ya ando lan ando
: tan impaamta tod sikara iray ganggan to.
13: Anengneng day kagalangan na katagyan to
: tan nadngel day kagalangan na bosis to.
14: Pinasakbayan to ra sumpad ag inkatonung
: tan imbangat tod balang sakey a too no antoy kanepegan ton gawaen ed arum a totoo.
15: Amta lawas na Katawan so gagawaen na saray totoo; anggapoy polaing a pakaamut ed sikato.
17: Initdan to na manoley so balang bansa, balet kayaryan a dili na Katawan so Israel.
19: Babantayan lawas na Katawan so gagawaen na saray totoo; singa kaliwaway agew ed sikato so balang bengatlan gagawaen da.
20: Anggapoy kasalanan dan akaamut ed sikato; amta to ran amin.
22: No mangiter tayod saray mairap-bilay, say Katawan ipasen ton singa mablin singsing. Mablin singa bilay ed sikato so panangasi na too.
23: Sintinsiaan to naani iray maoges a totoo tan dusaen to ra; awaten day kanepegan da.
24: Balet abuloyan na Katawan ya ompawil ed sikato iray magbabawi. Iitdan to lawas na biskeg na linawa iray nababalang day ilalo ra.
25: Dago ka ed Katawan, tan taynan moy kasalanan mo. Masimoon ya ipikasim a tulongan to kan mambilay na lalon marakep.
26: Pawil ka ed Sankatagyan tan ibeneg moy kasalanan. Bosubosul moy kaogsan.
27: Makapangiter na saray pisasalamat ed Katawan iray mabilay, balet makapankanta kasi na dayew ed Sankatagyan so siopaman a walad pasen a panaayaman da ray inaatey?
28: Say toon mabilay tan mabiskeg et makapankanta na saray dayew ed Katawan, balet saray inatey, ya ag la ra mambibilay, et ag la ra makapangiter na pisasalamat ed Katawan.
29: Agaylay kabaleg na mapangasin panamirdona na Katawan ed saray onsisingger ed sikato!
30: Balet aliwan onya so inkatoo na saray totoo; anggapod sikatayoy ag ompatey.
31: Anggapoy maliwawa ni nen say agew, balet anggan say liwawa na agew et ag onsinag legay kalipsi. Agaylay inomay a nakalipsi na kaogsan so kanunotan na too!
32: Say Katawan nanengneng ton amin iray bitewen ed tawen. Saray katoowan et dabuk tan dapul ira.