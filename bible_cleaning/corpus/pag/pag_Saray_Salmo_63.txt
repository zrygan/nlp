1: O Dios, sikay Dios ko,
: tan pampipirawatan ta ka.
: Sika so pampipilalekay intiron inkatook;
: say kamarerwak so napnapgaan ed sika,
: a singa naksawan, amagaan, tan kinmelang a dalin.
2: Nanengneng ta ka komun ed santuario;
: ipanengneng mo pad siak so ontan lan pakayarim tan kagalangan mo.
3: Say ag mangoman a panangarom et magmaung ni nen say dilin bilay,
: kanyan idayew ta ka.
4: Misalamat ak ed sika leleg kon mambibilay;
: itagey ko ray limak a mampikasid sika.
5: Mampista so kamarerwak et napenek,
: tan ikantak iray magayagan kanta a pangidayew kod sika.
6: No mandokdokul ak nanununotan ta ka;
: nilabi-labi sikay walad isip ko,
7: ta sika lawas so ontutulong ed siak.
: Diad silong na saray payak mo mankanta ak lapud liket ko.
8: Ompepeket ak ed sika,
: et aampayaen ak na saray limam.
9: Saray walay getman mamatey ed siak
: napelag irad pasen a panaayaman da ray inaatey;
10: Napatey irad bakal,
: tan buagen na saray asod katakelan iray bangkay da.
11: Manliket so ari lapud impanalo na Dios.
: Idayew day Dios iray mangisisipan ed ngaran to,
: balet napepetan so kasangiyan da ray matitila.