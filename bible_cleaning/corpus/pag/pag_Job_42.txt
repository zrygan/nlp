1: Insan inebatan nen Job so Katawan
2: Amtak, Katawan , a nagawaan moy amin a bengatla;
: anggapoy makabaat ed antokaman a labay mon gawaen.
3: Tetepeten mo ya alay tepel kon manduaruwad kakabatan mo,
: anta sakey ak ya anggapoy amta.
: Nansalita ak na nipaakar ed saray bengatlan ag ko natalusan,
: nipaakar ed saray makapakelaw a bengatlan ag ko naamtaan.
4: Imbagam ed siak a mandengel ak legan a mansalita ka
: tan ebatan ko ray tepet mo.
5: Nen saman dengel-dengel labat so amtak nipaakar ed sika,
: balet natan dilin matak so akanengneng ed sika.
6: Kanyan nababaingan ak lapud amin ya imbagak
: tan magbababawi diad dabuk tan dapul.
7: Kayarin imbaga na Katawan ira yan amin ed kinen Job, inkuantod kinen Elifas, a taga Teman: Mamapasnuk ak ed sika tan saratay duaran kakaarom, lapud ag yo sinalita so katwaan nipaakar ed siak, a singa ginawa nen Job.
8: Natan sirin, mangyakar kayod kinen Job na pitoran bakan kalakyan tan pitoran karniron kalakyan ta isaklang yo ran bagat a popoolan para sikayo. Ipikasi to kayo nen Job, et ebatan koy pikakasi yo tan ag ta ki la dusaen onung na kanepegan yo. Kanepegan yo komuy dusaen lapud ag yo sinalita so katwaan nipaakar ed siak, a singa ginawa nen Job.
9: Sinumpal di Elifaz, Bildad, tan Zofar imay imbaga na Katawan a gawaen da, et dinengel na Katawan so pikakasi nen Job.
10: Insan kayari nen Job ya impikasid Katawan ira may taloran kakaaro to, pinaaligwas lamet na Katawan ; initdan toy mamiduan karakel na samay kayaryan to nen saman.
11: Amin ya agagi nen Job a lalaki tan bibii tan saray gendat a kakaaro to binisita ra tan akiliket irad sikato ed abung to. Impanengneng day pidadamay da tan nililigliwa ra ed saray gunigon tan kairapan ya inter na Katawan ed sikato. Angiter so balang sakey ed sikara na kuarta tan sakey a balituk a singsing.
12: Mapalalo niy impambindision na Katawan ed kaonuran a panaon na impanbilay nen Job nen samay inmonan panaon na impanbilay to. Saray kayaryan nen Job et labinapat a libon karniro, anem a libon kamilyo, duanlibon baka, tan sanlibon kabatyan ya asno.
13: Akailalak ni na pitoran lalaki tan taloran bibii.
14: Inngaran to na Jemima so sankapangulowanan a biin anak to, Kesia so kumadwa, tan Keren-hapuc so sankayogtanan.
15: Diad intiron mundo anggapoy miparad ganggana na saray bibiin anak nen Job. Initdan met ira nen ama ra na tawir a singa saray lalakin agagi ra.
16: Kayari na sayan inkagawa, nambilay ni si Job na sanlasus tan apataplon taon tan anengneng to ni ray apo to, anggad kumapat a kailalakan.
17: Masikesiken lan inatey si Job.