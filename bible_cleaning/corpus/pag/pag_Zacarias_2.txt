1: Diad sananey a pasingayew anengneng koy sakey a lakin sankabembenan toy panagsukat.
2: Tinepet kod sikato, Iner so laen mo?
: Onla ak a manukat ed Jerusalem, ebat to, pian naamtaan ko no panoy karokey tan kaawang to.
3: Insan anengneng kon kinmurang ed bandad arap imay anghil a katongtong ko la, insan inabet na sakey ya anghil.
4: Kuantod samay inmabet, Batik ka, ta ibagam ed samay lakin tobun-balo a sankaawit toy panagsukat, a nawalaan na amayamay a totoo tan baka so Jerusalem, kanyan diad gaway kaawang to ag nayarin paliberay padir.
5: Insipan na Katawan a sikaton dili so magmaliw a padir na apoy ed liber-liber na siudad a mangyagel tan manayam diman a napnoy kagalangan.
67: Say Katawan kuantod saray totoo to, Inkaykayat ta kayo ed amin a pasen. Balet natan, sikayon nibantak ed arum a bansa et ibatikan yoy Babilonia tan pawil kayo lad Jerusalem.
8: Siopamay mangabil ed sikayo kabilen toy sankablian ed siak.
: Kanyan say Katawan a Makapanyarin-amin imbaki to ak a mangikuan ed saray bansan sinasamsaman da ray totoo to,
9: Say Katawan a dili so onlaban ed sikayo, tan samsaman kayo na saray totoon aripen yo nen saman.
: No nagawa la ya, naamtaan na balang too a siak so imbaki na Katawan a Makapanyarin-amin.
10: Say Katawan kuanto, Mankanta kayod liket, sikayon totood Jerusalem, ta onsabi ak a manayam ed pegley yo!
11: Diad satan a panaon dakerakel iray bansan onsingger ed Katawan tan magmaliw iran totoo to. Manayam ed kawalaan yo, et nabirbir yo ya imbaki to ak ed sikayo.
12: Maminsan ni lamet say Juda et magmaliw a nidoma-doman kayaryan na Katawan diad dalin ton masanto, tan say Jerusalem, et magmaliw a sankainaroan tod saray kayaryan to.
13: Mandeen kayo, amin yon totoo ed arap na Katawan , ta sikatoy onsasabin nanlapud masanton ayaman ton pasen.