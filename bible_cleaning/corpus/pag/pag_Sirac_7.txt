12: No ag ka manggawa na makapoy, anggapoy makapoy ya onsabid sika.
3: Ag mo babakaen so dalin a taneman na saray bokel na aliwan inkatonung; nayarin manani ka na dakdakel nen say iilaloan mo.
4: Ag ka onkekerew ed Katawan na sakey a pasen na kagalangan odino onkerew kad ari na sakey a manonan kipapasen.
5: Ag mo sasalien a panisiaen so Katawan a matonung ka odino ipantam so kakabatan mo diad arap na ari.
6: Ag mo pampipilalekan so magmaliw a sakey a huis, likud no walad sikay mabiskeg ya inkatoon mamatondad pikewet a nagagawa.
7: Ag ka manggagaway krimin sumpad karaklan, tan ag mo ipepelag so sikan dili ed kababaingan diad pegley da ray kabansaan mo.
8: Ag mo pipidwaen so ginawam a kasalanan. Manepeg a masarag lay dusan asagmak mo ed inmona.
9: Ag mo nununoten a birbiren na Sankatagyan a Dios so ontan lan inkabonluk mon mangiter, kanyan awaten toy antokaman a labay mon isaklang.
10: Ag ka onsasawan mampikasi, tan ag mo papalabasey pankanawnawam a mangiter ed saray mairap-bilay.
11: Ag mo eelekan so toon apaabeba. Say Katawan so mamapaabeba ed too, balet say Katawan met so mamapaatagey ed sikato.
12: Ag ka mannununot na saray tilan ibagam nipaakar ed saray kakaarom.
13: Ag kan balut mantitila. Ag yan balut makapanggawa na antokaman a kamaungan.
14: Diad ingganan tipon, ag ka onaalagey a mansalitay dakel ya andi-kakanaan. Ag mo ooliten so pikakasim.
15: Ag mo sasalien a paliisan so kimey ed alog odino say arum a mairap a kimey; inter na Sankatagyan ira yan kimey a gawaen tayo.
16: Ag ka mioolup ed tipon da ray managkasalanan; ag mo lilingwanan ya andi-saew ya onsabi so pananusa na Katawan.
17: Mampaabeba ka a maung, lapud manaalagar ed sikatayon amin so kaboboluk ya iter na patey.
18: Ag mo pantratraidoran so sakey a kaaro lapud kuarta. Ag mo pantratraidoran so peteg a kaaro, lapud amin a balituk ed intiron mundo.
19: Ag mo papalabasen so pankanawnawam a mangasawa na makabat tan maung a bii. Mabli ni nen say balituk so masimpit ya asawan bii.
20: Ag mo lulukoen so aripen a maung so pankikimey to, odino say kumikimey a gagawaen toy anggaay nayarian ton para sika.
21: Ipanengneng mod makabat ya aripen so panangaron labay mon ipanengneng ed sikan dili, tan abuloyan mon walay kawayangan to.
22: Apiapiger moy pangasikasom ed saray dilin ayayep mo. No nanaitdan da kay kuarta, pansiansiam iran kayaryan.
23: No wala ray anak mon lalaki, panaral mo ra. Ibangat mo ran peteken day sikaran dili legan a malangwer ni ra.
24: No wala ray anak mon bibii, pansiansiam iran masimpit, tan ag mo ra papalongkitan.
25: No apaasawam so anak mo, agawaan moy baleg a kimey, balet paasawam ed makalakal a laki.
26: No walay maung ya asawam, ag mo isisian, balet ag mo imamatalek so sikan dili ed siopaman ya ag mo inaro.
27: Igalang moy amam ed intiron pusom, tan ag mon balut lilingwanan a mapalaloy impanirap nen inam nen nianak ka.
28: Ag mo lilingawanan ya utang moy bilay mod sikara. Panoy pakabayar mod sikara ed amin a ginawa ran para sika?
29: Takotan mod intiron pusom so Katawan, tan pagalangan mo ray papari to.
30: Arom ed intiron biskeg mo so Manamalsam, tan iter moy tulong mo ed saray ministro to.
31: Igalang moy Katawan tan pagalangan mo ray papari. Iter mod sikara iray niganggan ed sikan iter mo: say ononan naanim, say bagat a para kasalanan, say takeb na ayep a para bagatamin da ray manepeg a bagat tan saklang.
32: Iter moy tulong mod saray mairap-bilay, et iter na Katawan so nagnap a bindision to.
33: Mangiter kan mabonluk ed balang kamarerwa, tan ag mo isisiblet so panangarom ed saray inaatey.
34: Ipanengneng moy panagabagey mod saray akabalang na inaro dad bilay, tan midamay kad ermen da.
35: Ag mo panduaduaruwaay pambisitam ed saray mangiinagem. Sika so naaro lapud singa sarayan bengatla.
36: Antokaman a gawaen mo, ag mo lilingwanan a waly agew na ipatey mo. Legan a pinunot mo ya, ag kan balut mankasalanan.