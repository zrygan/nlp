1: Tinipon nen Josue ed Sikem iray amin a totood tribu na Israel. Tinawag to ray mamatakken, saray pangulo, saray huis, tan saray opisial na Israel, tan pinmarontal irad arap na Dios.
2: Inkuanen Josue ed amin da ray totoo, Sikatoya so ibabaga na Katawan a Dios na Israel; Nen saman a panaon nanayam ed biek na Ilog na Eufrates iray lalaki yo tan angigalang irad arum a diriyos. Sakey ed saraman a lalaki yo et si Tera ya ama di Abraham tan Nacor.
3: Insan ko inala si Abraham a laki yo diad nibaliw na Eufrates tan inwanwan kon nankurang ed intiron dalin na Canaan. Initdan ko na amayamay a kabyangay boleg. Inter kod sikayo si Isaac,
4: tan inter kod kinen Isaac ira di Jacob tan Esau. Inter kod kinen Esau so kapokdulan a dalin na Edom, balet linmad Egipto si laki yon Jacob tan saray anak to.
5: Insan imbakik ira di Moises tan Aaron, tan angiter ak na baleg a kairapan ed Egipto. Balet impaway ta kayo;
6: impaway kod Egipto iray lalaki yo, tan inosilan ira na saray Egipsion akakabayo tan akakarwahi. Balet nen akasabid Dayat ya Ambalanga iray lalaki yo
7: tinmawag irad siak tan kinmerew iray tulong, et angyan ak na bilonget ed nanleetan da tan saray Egipsion inmosil. Impatabonan kod dayat iray Egipsio et nalner ira. Amta yo no antoy ginawak ed Egipto.
: Abayag kayon nanayam ed kalawakan.
8: Insan ta kayo inyakar ed dalin na saray Amorreo a manaayam irad bokig na Jordan. Nilabanan da kayo balet impanalo ta kayod sikara. Inala yoy dalin da, tan pinapatey ko ra legan na pankukurang yo.
9: Insan akilaban ed sikayo so ari na Moab a si Balak a lakin anak nen Zipor. Impaibaga tod kinen Balaam a lakin anak nen Beor ya isamba to kayo.
10: Balet ag ko dinengel si Balaam, kanyan binindisionan to kayo, tan diad onya inyagel ta kayod kinen Balak.
11: Binaliw yoy Jordan tan linma kayod Jerico. Nilabanan kayo na saray lalakid Jerico a singa ginawa na saray Amorreo, Perezeo, Cananeo, Heteo, Gergaseo, Heveo, tan saray Jebuseo. Balet impanalo ta kayod sikaran amin.
12: Nen ondodogpa kayo ginewgew ko ra pian napabatik ko ray duaran arari na saray Amorreo. Anggapoy pibabalid saya na saray ispada tan saray pana yo.
13: Initdan ta kayoy dalin ya ag yon balut nansagputan tan saray siudad ya ag yo impaalagey. Manaayam kayo lad man tan mangakan kayo la na bunga na saray ubas tan saray oliba ya ag yo ra intanem.
14: Natan sirin, intuloy nen Josue ya inkuan, pagalangan yo so Katawan tan masimoon tan matoor yon panlingkuran. Ibantak yo ray diriyos ya inggagalang nen saman na saray lalaki yo diad Mesopotamia tan diad Egipto. Say Katawan labat so panlingkuran yo.
15: No ag yo labay a panlingkuran so Katawan , mampili kayo natan no siopay panlingkuran yo, saray diriyos ya inggagalang na saray lalaki yo ed Mesopotamia odino saray diriyos da ray Amorreo a panaayaman yo natan so dalin da. Para say siak tan say pamilyak, panlingkuran mi so Katawan .
16: Inmebat iray totoo, Ag min balut taynan so Katawan pian makapanlingkur kamid arum a diriyos!
17: Say Katawan a Dios tayo et inekal tod inkaaripen ed Egipto iray lalaki tayo tan pati sikatayo, tan anengneng tayo ray milagron ginagawa to. Inyarawi to itayod kaatapan ed anggan iner a nila tayo diad amin a bansan dinadalan tayo.
18: Legan tayon lolooban yan dalin, pinataynan to ray Amorreo a manaayam dia. Kanyan manlingkur kami met et Katawan ; sikato so Dios tayo.
19: Inkuanen Josue ed saray totoo, Balet ompan ag yo nayarian a panlingkuran so Katawan ? Sikato so masanto a Dios tan ag to pirdonaen iray kasalanan yo. Maimon a Dios
20: et no taynan yo pian makapanlingkur kayod arum iran diriyos, sumpaen to kayo tan dusaen to kayo. Pateyen to kayo, anggaman a maung so ginagawa tod sikayo nen saman.
21: Saramay totoo kuandad kinen Josue, Andi! Say Katawan so panlingkuran mi.
22: Inkuanen Josue ed sikara, Sikayon dili so tasi ya imbaga yon say Katawan so panlingkuran yo.
: On, kuanda, sikamin dili iray tasi.
23: Insan inkuanen Josue ed sikara, Ibantak yo sirin iray diriyos na arum a bansa a walad sikayo, tan isipan yon matoor kayo ed Katawan a Dios na Israel.
24: Inkuan sirin na saray totoo ed kinen Josue, Manlingkur kamid Katawan a Dios tayo. Onuren mi ray ganggan to.
25: Kanyan diad saman ya agew si Josue nanggaway sipanan a para saray totoo, tan diad Sikem inter tod sikara iray ganggan tan saray totontonen a tombuken da.
26: Insulat nen Josue ira yan ganggan ed libro na Ganggan na Dios. Insan angala na balbaleg a bato tan inlira to ra ed silong na kiew a robli diad santuario na Katawan .
27: Inkuantod saray amin a totoo, Sayan bato et tasi tayo. Nadngel to ray amin a sinalita na Katawan ed sikatayo. Kanyan sayan bato et tasi a sumpad sikayo, pian ag kayo onsumlang ed Dios.
28: Insan imbaki la nen Josue iray totoo, et pinmawil lad dilin betang ton dalin so balang sakey a too.
29: Kayari to ya, inatey si Josue a lakin anak nen Nun nen mantaon na sanlasus tan samplora.
30: Impompon da ed dilin dalin to ed Timnat-sera diad kapokdulan a dalin na Efraim a baybay na Palandey na Gaas.
31: Legan a mabilay si Josue, nanlilingkur ed Katawan iray totood Israel, tan intuloy da yan ginawa kayariy impatey to legan a mabilay iray pangulon akanengneng na amin da ray ginagawa na Katawan ed Israel.
32: Saray pokel nen Jose ya inalad Egipto na saray totood Israel et nipompon ed Sikem, sakey a parti na dalin a sinaliw nen Jacob ed saray lalakin anak nen Hamor ya ama nen Sikem; sinaliw to na sanlasus a kuartan pilak. Sayan dalin et tinawir na saray kabyangay boleg nen Jose.
33: Si Eleazar a lakin anak nen Aaron et inatey tan nipompon ed Gabaa, say baley a walad kapokdulan a dalin na Efraim a niiter ed anak ton laki a si Finees.