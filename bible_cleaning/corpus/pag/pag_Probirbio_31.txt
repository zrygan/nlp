1: Sikara yay balikas na ina nen Ari Lemuel ed sikato
2: Sikay dilin pinablik ya anak, say ebat na saray pikakasik. Antoy ibagak ed sika?
3: Ag mo dadaraken ed saray bibii so biskeg mo tan say kuartam; dineral la na saray bibii iray arum ya arari.
4: Dengel ka, Lemuel. Ag nepeg ya oninom na alak iray arari, odino pampilalekan dan inomen iray mabayanin iinomen.
5: No oninom ira nalingwanan da ray ganggan tan napaolyan da la ray kanepegan na saray walad pankaukolan.
6: Saray mabayanin iinomen et para saray ompapatey, tan saray walad makapasinagem a kipapasen.
7: Paolyan mo ran oninom, pian nalingwanan day kairapan tan kaermenan da.
8: Isalitaan mo ray totoon ag da nisalitaan so sikaran dili. Iyagel mo ray kanepegan da ray pangaskasiyan a totoo.
9: Isalitaan mo ra tan pagmaliw mon matonung so panintinsiam. Iyagel mo ray kanepegan da ray mairap-bilay tan saray walad pankaukolan.
10: Agaylay irap so mananap na maung ya asawan bii! Mabmabli ni nen saray alahas!
11: Walay panagmatalek ed sikato na asawa to, kanyan ag balut onirap so bilay to.
12: Legan ton mambibilay, say pankaabigan aliwan say pankaogsan na asawa to so gagawaen to.
13: Makoli-kolin manggagaway abel a lana tan linen.
14: Mangisesempet na saray taganon nanlapud saray arawin pasen, a singa gagawaen da ray bapor na nigosianti.
15: Abangon la no palbangon, ta mangiparaan na pangalmusalan na pamilya to tan bibilinen to ray katulong ton bibii no antoy gawaen da.
16: Mannenengneng na alog tan sasaliwen to, insan say nalmoan ton kuarta ikakana tod pantatanem to na ubas.
17: Mabiskeg a mankimey tan makolikoli.
18: Amta toy kablian na amin da ray gagawaen to, tan mankikimey ni anggan aralem lay labi.
19: Gagawaen toy dilin tinebey to tan gagawaen toy dilin abel to.
20: Mabonluk a mangiiter ed saray mairap-bilay tan saray walad pankaukolan.
21: Anggapoy pagpaga to anggan ompelag so yilo, lapud makakapal iray kawes na kabyangay pamilya to.
22: Manggagawa na saray apis na katri tan pinon ambalangan linen so ikakawes to.
23: Bibirbiren ed balay so asawa to tan sakey ed saray manonan mibabaley.
24: Manggagawa na saray abel tan saray balkes, insan to ra ilalako ed saray nigosianti.
25: Mabiskeg tan gagalangen na katoowan tan anggapoy pagpaga to ed arapen a panaon.
26: Mapalna tan napno na kakabatan so panagsalita to.
27: Wala lawas so gagawaen to tan iiter to ray nakakaukolan na pamilya to.
28: Papagalangan na saray anak to, tan idadayew na asawa to.
29: Kuan na asawa to, Amayamay iray bibiin maung ya asawa, balet sikay sankamaungan ed sikara.
30: Makapalikdo so limgas tan mangangga so ganggana, balet nepeg ya idayew so biin papagalangan toy Katawan .
31: Birbir mo lapud saray gagawaen to. Kanepegan toy pagalangan na amin a totoo.