1: Linmoob ak la ed tanamanan ko,
: O inarok, O nobiak.
: Manaala ak na saray tanaman kon balsamo tan mira;
: manaakan ak na dilok ed obung na bayaung;
: oniinom ak na alak ko tan say gatas ko.
: Mangan tan inom kayo, sikayo ran manangaro,
: anggad nabuek kayo na aro!
2: Nen akaogip ak, abangon so liknaan ko.
: Akogip kon tinmoktok ed puirta so inarok.
: Paloob mo ak pa, O inarok,
: say pinablik ya aliling toy malimlimgas a malapati.
: Abasa na linaew so olok,
: apoyut na kelpa so buek ko.
3: Nanlakseb ak la;
: akin et mankawes ak ni lamet?
: Nilinisan ko la ray salik;
: akin et dotakan ko ra lamet?
4: Say inarok impeket tod puirta so lima to,
: nidomay liknaan ko lapud asingger la.
5: Akaparaan ak la a mamaloob ed sikato.
: Apoyukan la na mira so intiron limak,
: ambasa-basa na mira iray gamet ko,
: nen inegnaan ko may lokasay puirta.
6: Nilukasan koy puirta ta onloob so inarok,
: balet naandipat la.
: Agaylay panlabay kon dengelen so bosis to!
: Inanap ko, balet ag ko nalmo;
: tinawag ko, balet anggapoy narengel kon ebat to.
7: Arumog ak na saray guardian manliliber ed siudad;
: kinabil da ak tan sinugatan da ak;
: pinipilat na saray guardiad padir na siudad so kolibemben ko.
8: Isipan yod siak, O bibiid Jerusalem,
: no narumog yo may inarok,
: ibaga yod sikato a makapoy ak lapud panangaro.
9: Sankagangganaan ed saray bibii,
: domad arum a lalaki so inarom?
: Anto tay nidoman talonggaring to
: a makasengeg na pansipan mid sika?
10: Guapo tan mabiskeg so inarok;
: nidoma ed saray sanlibon lalaki.
11: Malagansa so lupa to tan pino-pino;
: kolet tan andeket
: a singa wawak so buek to.
12: Saray mata to et balibali ran singa
: saray malapatid abay na managagos
: a kolus,
: saray malapatin nanames ed gatas
: tan manalalagey ed gilig na
: managagos a sobul.
13: Saray aping to et singa ra marakerakep a tanamanan,
: a napno na saray tanaman ya ambalbalingit.
: Singa saray lirio iray bibil to;
: ambasa-basa ra na mira.
14: Maimimos iray gamet to,
: tan akasingsing na saray nambato.
: Say laman to et singa pino-pinon garing,
: ya akotepan na saray sapiro.
15: Saray ulpo to et singa ra lusek ya alabastro,
: nilira ed balituk a patoonan.
: Matalonggaring a singa Kapalandeyan na Libano
: ya atatagey iray kiew dan sidro.
16: Masamsamit ya anguban so sangi to;
: panliketan koy amin a nipaakar ed sikato.
: Onya so kapara na inarok,
: O bibiid Jerusalem.