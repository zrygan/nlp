1: Sinambaan ko ya ag ak onlinggis
: a walay marotak a getmak ed sakey a marikit.
2: Antoy gagawaen na Dios a Makapanyarin-amin ed sikatayo?
: Panoy ibabales tod saray gawa na too?
3: Ipapadalan toy deral tan kairapan ed saray managgaway kaogsan.
4: Amta na Dios iray amin a gagawaen ko;
: sankanengneng toy balang kutdang ko.
5: Ag ak nanggawa na antokaman a kaogsan,
: tan anggapoy pinalikdok a siopaman.
6: Simbangen ak komun na Dios ed anggapoy saol a simbangan,
: pian nanengneng ton anggapoy kasalanan ko.
7: No sinmian ak ed maptek a dalan,
: odino naayat ak ed kaogsan,
: no amansaan so limak na kasalanan,
8: naderal komun ya amin iray tanaman ko,
: odino sananey so maninawa ed intanem ko.
9: No naayat ak na asawa na kaabay ko,
: tan nanalagar ak ya akaamut ed paway na puirta to,
10: mamparaan komun so asawak na kanen na sananey a laki tan miogip ed dokulan na sananey a laki.
11: Mapalalo yan kasalanan tan nepeg
: a patey so dusa to.
12: Singa manliub tan ag naerep ya apoy a mangoput ed amin a kayaryan ko.
13: Nen nanriklamo ed siak so sakey ed saray aripen ko,
: dinengel ko tan ginawak so kanepegan ko.
14: No ag ko dinengel, panoy piarap kod Dios?
: Antoy nibagak no sinmabin manintinsiad siak?
15: Ag ta say Dios ya amalsad siak
: et sikato met so amalsad saray aripen ko?
16: Ag kon balut insiblet so tulong kod saray mairap-bilay;
: ag ko inabuloyan a mambilay ed kaermenan iray bibiin balo;
17: odino pinaolyan a narasan iray olila anta walay kanen ko.
18: Legan na impanbilay ko inaasikasok ira.
19: Nen walay amtak a mankaukolan ya ag makasaliw na kawes to lapud kairapan to,
20: initdan ko na kawes a lana a ginawad bago na saray karnirok.
: Indayew to ak ed satan tan akisalsalamat.
21: No walay olilan sinaol ko,
: lapud amtak a manalo ak ed korti,
22: napoter komun iray taklay ko;
: naekal ira komun ed takeb ko.
23: Antakot koy pananusa na Dios,
: kanyan ag ko nayarian a gawaen yan kaogsan.
24: Ag kon balut nanmatalekan so kayamanan
25: odino impasirayew so dakerakel a kayamanan ko.
26: Ag kon balut inggalang so maliwliwawan agew,
: odino say marakerakep a bulan.
27: Ag ak atukso a manggawa ed saya,
: diad impangangub kod limak a pangigalang ed sarayan pinalsa.
28: Say nepeg a dusa na sayan kasalanan et patey;
: paandien ton wala so Makapanyarin-amin a Dios.
29: Nen naniirap iray kalaban ko ag ak balut nanliket,
: odino nanggayaga nen walay dinmalan a deral ed sikara.
30: Ag ak nankasalanan, ta ag ko impikasi ya ompatey ira komun.
31: Kabat na saray katulong kon lalaki
: a pinarawes ko lawas iray sangkaili.
32: Ag ko inabuloyan ya onogip ed saray dalan iray managbiahi,
: no ag ingen pinarawes ko rad abung ko.
33: Iyaamut na arum a totoo iray kasalanan da,
: balet ag kon balut iyaamut iray kasalanan ko.
34: Ag kon balut tinakotan so ibaga na saray totoo;
: ag ak balut nandeen odino nanayam ed abung lapud antakot koy panagbalaw da.
35: Anggapoy ondengel ed sasalitaen ko?
: Sambaan ko a tua ray amin a salitak.
: Ebatan ak komun na Dios a Makapanyarin-amin.
: No insulat komun iray ipapakasalanan na kalaban ko,
: pian nanengneng ko ra,
36: sililiket ko ran sakbaten ed takeb ko
: odino agtoen ira a singa korona.
37: Ibagak ed Dios iray amin a ginagawak,
: tan mataletalek ak a miarap ed sikato.
38: No tinakew koy dadalusan kon dalin
: tan inalak ed peteg ya akankayaryan
39: no kinan koy naani ya ag ko binayaran,
: et pinaerasan ko ray dinmalus
40: aliwan say trigo tan say sibada komun so ontubo,
: no ag ingen saray dika tan saray kasabitan.
: Dia nansamput iray salita nen Job.