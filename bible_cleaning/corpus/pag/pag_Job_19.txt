1: Inmebat si Job
2: Akin et ag yo ak la tondaan a pairapen diad panamegley na saray salita?
3: Papabaingan yo ak lan papabaingan;
: ag kayo la ambaing a manggaway makapoy ed siak?
4: Anggan ipasen bilang a nankasalanan ak,
: antoy pibabali yo ey?
5: Abaloan yo a maung kayo nen say siak,
: tan ipapasen yo a say paniirap ko so paneknek a nankasalanan ak.
6: Nepeg yon amtaen a say Dios so nanggawad sayan kairapan;
: pinatitan to ak ya inerel.
7: Manririklamo ak ed inkaruksa to,
: balet anggapoy onderengel;
: anggapoy onderengel ed ikekerew koy katunongan.
8: Sinaraan na Dios so dalan, kanyan ag ak makalabas;
: kinobutan to na bilonget so dalan ko.
9: Pinaandi to ray amin a kayamanan ko,
: tan dineral toy kagalangan ko.
10: Babakbaken to ak ed anggan iner a dapag.
: Babagoten ton singa kiew so ilalok,
: insan tataynan to ak a nalenes tan ompatey.
11: Mapalaloy pasnuk na Dios ed siak; ipapasen to ak a sakey a kalaban to.
12: Ibabaki ton ondogpad siak iray sondalo to;
: mankokotkot iray abut ya amutan da tan kokobkoben day tuldan panaayaman ko.
13: Say Dios impaikaindan to ak ed saray agagik;
: ag ak la kabat na saray kabat ko nen saman;
14: nagsitaynan la ray kakanayon tan saray kakaarok.
15: Alingwanan ak la na saray sinasangkailik nen saman ed abung ko;
: saray katulong kon bibii ipapasen da ak lan sangkaili tan taga arum a bansa.
16: No tawagen koy sakey ya aripen, ag to ak ebatan
: anggaman a mikakasi ak a patulongan.
17: Ag natepelan na asawak so banget na sangik,
: tan ag ak singgeran na saray anggan dilin agagik.
18: Balbalawen ak na saray ogogaw
: tan elek-elekan da ak no nanengneng da ak.
19: Kabkabosul ak na anggan saray malet a kakaarok;
: ginula ak na saray pinabpablik nen saman.
20: Kapokepokel ak la;
: ngalngali ag ko aliktaray patey.
21: Kakaaro ta kayo! Kasian yo ak!
: Tinomba ak la na Dios.
22: Akin et papairapen yo ak a singa pamapairap na Dios?
: Ag kayo ni nakda ed pamapasakit yod siak?
23: Oy la komun a walay ag makalingwan ed sarayay ibabagak,
: tan isulat to rad sakey a libro.
24: Odino nitatak komun ed baton-dampay ira yay salitak,
: pian mansiansia ra ed ando lan ando.
25: Balet amtak a walad tawen so sakey a manangyagel ko,
: onsabid kaonuran a mangyagel ed siak.
26: Anggaman a naoput na bigis yay baog ko,
: legan a wala ak nid sayan laman ko nanengneng ko so Dios.
27: Nanengneng na saray dilin matak,
: et aliwan sangkaili ed siak.
: Nakalan ak na biskeg na linawa lapud kuanyo,
28: Panoy pamairap tayod sikato?
: Nananap kayoy pamasengegan yoy pangabil yod siak.
29: Balet natan, takotan yoy ispada
: say ispadan mangyakar na pasnuk na Dios ed kasalanan,
: pian naamtaan yo a walay manintinsia.