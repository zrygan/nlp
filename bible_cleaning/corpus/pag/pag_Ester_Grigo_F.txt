4: Insan inkuanen Mardokeo, Say Dios so nanlapwan na sarayan amin a bengatla!
5: Nipanunot ed siak so kogip kon nipaakar ed sarayan amin. Timwa ya amiamiy bengatla
6: say melag a sobul a nagmaliw ya ilog, say palbangon a nagmaliw a liwaway agew, tan say daakan a danum. Samay ilog et si Ester ya inasawa na ari tan impagmaliw ton riyna to.
7: Saramay duaran dragon et si Haman tan siak.
8: Saramay bansa et amin da ray totoon nantitipon a mamatey ed saray Judio.
9: Say bansak et say Israel a kinmerew na tulong ed Dios tan nilaban. Inlaban na Katawan iray totoo to! Inyagel to itayod sarayan amin a kaogsan tan nanggawa na saray ankakabaleg a milagro tan pakelaw ya ag nin balut agawa ed saray arum a bansa.
10: Onyay agawa, lapud imparaan na Dios so sakey a pansumpalan na saray dilin totoo to tan sananey so para saray arum a bansa.
11: Insan sinmabiy agew tan oras a pakagawa na sarayan duan pansumpalan; sinmabiy panaon a say Dios et nepeg ton sintinsiaan iray bansa.
12: Anunotan na Dios iray totoon pinili to, et pinilaan to ra.
13: Kanyan kapag taon, diad amin a panaon ya onsabi, mantitipon ed arap to iray amin a totoo na Dios diad kumalabin-apat tan kumalabinliman agew na bulan na Adar, tan maliket tan magayagan mansilibra ra.
14: Diad kumapat a taon na panooley di Tolomeo tan Cleopatra, walay sakey a lakin manngaran na Dositeo, ya ibabaga ton sakey a parin Levita, ya inawit toy abitlan sulat nipaakar ed pista na Purim. Inolup nen anak ton si Tolomeo, tan imbawag da a tua yan sulat tan impatalus nen Lisimaco a lakin anak nen Tolomeo, a kabyangan na sakey a pamilya ed Jerusalem.