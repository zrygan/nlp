1: Binindisionan na Katawan si Sara, onung na insipan to.
2: Nanlokun tan nananak na sakey a laki ed kinen Abraham nen masiken la, tan diad samay panaon ya imbagay Dios.
3: Inngaran nen Abraham imay ogaw na Isaac.
4: Nen waloy agew to, sinegat nen Abraham, onung na ingganggay Dios.
5: Sanlasus taon la nen Abraham nen nianak si Isaac.
6: Inkuanen Sara, Makapagayaga tan makapalek so ginaway Dios ed siak; siopamay makadngel ed saya mielek met ed siak.
7: Insan inkuanto ni, Wala kasiy akakpel ya angibagad kinen Abraham a mampasuso ak niy ogaw? Anggaman ontan, nananak kami na sakey a laki, anta matakken lay masiken ko.
8: Binmaleg imay ogaw tan diad agew ya impamaksod sikato, nantaryay baleg a ponsia si Abraham.
9: Aminsan ya agew si Ismael a lakin anak nen Agar ya Egipsia ed kinen Abraham et migagalaw ed kinen Isaac ya anak nen Sara.
10: Anengneng ya nen Sara tan inkuantod kinen Abraham, Pataynan mo yan aripen a bii tan say anak to. Ag nayarin say anak to et miapag ed kayamanan mo a tawiren nen Isaac ya anak ko.
11: Lapud saya agunigon na baleg si Abraham, ta anak to met si Ismael.
12: Balet inkuan na Dios ed sikato, Ag mo panggugunigonan so ogaw tan say aripen mon si Agar. Gawam so antokaman ya ibabaga nen Sara, ta si Isaac so panlapwan na saray kabyangay boleg mon insipan kon iter ed sika.
13: Itdan ko met na amayamay ya anak so anak mod samay aripen a bii, pian magmaliw iran sakey a bansa, ta anak mo met lanti si Ismael.
14: Diad kabkabwasan ed ontombuk ya agew, initdan nen Abraham si Agar na kakanen tan supot a katat a napnoy danum. Inlira to ra ya tan samay ogaw ed beneg nen Agar, insan to la ra pinasiput. Tinmaynan si Agar, insan nanakar-akar ed kalawakan na Beer-seba.
15: Nen naoput la may danum a balun to, intilak to may ogaw ed silong na kiew ya abeba,
16: insan to inyorung ed pasen a sakey a siamaploy mitro so kinaarawi to. Inkuantod sikaton dili, Ag ko nitepel a nengnengen so ipatey na anak ko. Nen wadman a manyodyorung, ginapwan toy inmakis.
17: Arengel na Dios so panaakis na samay ogaw, tan manlapud tawen inkuan na sakey ya anghil na Dios ed kinen Agar, Antoy panggugunigonan mo, Agar? Ag ka natatakot. Arengel na Dios so panaakis na ogaw.
18: Alagey ka, laka ta alam, tan ligliwam. Gawaen kon baleg a bansa ray kabyangay boleg to naani.
19: Inlokas na Dios iray mata nen Agar, et anengneng toy sakey a bobun. Linma tan pinano toy danum imay katat a supot, insan to pinainom imay ogaw.
20: Diad ibabaleg na samay ogaw, walad sikatoy Dios; nanayam ed kalawakan na Paran tan nagmaliw a maung ya umaanop.
21: Inalaan nen ina to na biin Egipsia ya asawaen to.
22: Diad saman a panaon inawit nen Abimelec si Ficol a pangulo na saray sondalo to, linma rad kinen Abraham tan inkuanen Abimelec, Walad sikay Dios ed antokaman a gagawaen mo.
23: Kanyan mansamba ka dia ed imatun na Dios ya ag mo kami papalikdoen, siak, saray anak ko, tan saray kabyangay boleg ko. Matoor ak ed sika, kanyan isipan mon matoor ka met ed siak tan diad sayan dalin a panaayaman mo.
24: Inkuanen Abraham, On, sambaan ko.
25: Nanriklamoy Abraham ed kinen Abimelec nipaakar ed bobun a sinamsam na saray aripen nen Abimelec.
26: Inkuanen Abimelec, Ag ko amta no siopay nanggawad saya. Ag mo met imbagad siak, tan natan ko ya labat nadngelan.
27: Insan initdan nen Abraham si Abimelec na pigaran karniro tan baka, tan nampaknaan iran dua.
28: Angibiig si Abraham na pitoran kordiron kabatyan ed saray karniro to,
29: kanyan tinepet nen Abimelec, Akin et ginawam itan?
30: Inmebat si Abraham, Awat mo pa yan pitoran kordiro. Diad pangawat mo akoen mon siak so nankotkot ed sayan bobun.
31: Kanyan atawag iman a pasen na Beer-seba, ta dimay nampaknaan dan dua.
32: Kasumpal dan nampaknaan ed Beer-seba, pinmawil la rad Filistia di Abimelec tan Ficol.
33: Angitanem si Abraham na sakey a kiew a tamariski ed Beer-seba, tan inggalang toy Katawan , say andi-anggaan a Dios.
34: Abayag a nanayam ed Filistia si Abraham.