1: Lapud pasnuk na Katawan , kinobutan to na bilonget so Sion.
: Impagmaliw na Katawan a bunton na deral-deral so mangatatawen ton kagalangan.
: Diad agew na pasnuk to inkaindan to so anggan Timplo to.
2: Andi-panangasi a dineral na Katawan ya amin iray bario na Juda.
: Diad pasnuk to inggegeba to ray tirinsira na Juda.
: Impelag tod kababaingan so nanarian tan amin iray manoley to.
3: Lapud sanuk to dineral toy biskeg na Israel;
: Ag tinmulong nen sinmabi ray kalaban.
: Singa apoy a nampool; tinemek toy amin a bengatla.
4: Singa kalaban ya impaarap toy pana tod sikatayo;
: Pinatey ton amin iray ikikinon tan panliliketan tayo.
: Anggan diad Jerusalem alikna tayoy manliub a pasnuk to.
5: Nagmaliw a singa sakey a kalaban so Katawan , dineral toy Israel;
: Dinederal to ray tirinsira tan saray palasio na Israel.
: Angiter na ag manganggan kaermenan ed saray totood Juda.
6: Minekmek toy Timplo ya angigalangan mid sikato;
: Pinatonda to ray masanton agew tan saray Agew na Panagpainawa.
: Ari may pari, alikna ray biskeg na petang na olo to.
7: Impolisay na Katawan so altar to tan say masanton Timplo to;
: Inabuloyan ton igeba na saray kalaban iray padir to.
: Diad pasen a maliket min angigagalangan nen saman,
: inmeeyag ira lapud impanalo.
8: Peteg a ginetma na Katawan a nageba ray padir na Sion;
: Sinukat to ray padir, pian andi-saew a naderal to ran amin.
: Aderal-deral lan amin natan iray tori tan saray padir.
9: Atabun-tabunan la na saray deral-deral iray puirta tan apoter-poter iray tarangka ra.
: Nibantak ed arum a bansa so ari tan saray prinsipi.
: Ag la nibabangat so Ganggan, tan anggapo lay nanaawat na saray propita a pasingayew a manlalapud Katawan .
10: Andi-eseesel ya akayorung ed dalin iray mamasiken ed Jerusalem,
: Angyan iray dabuk ed kaoloan da tan nankakawes iray sako.
: Indadakmomo na saray mamarikit ed siudad so kaoloan da ya anggad dalin.
11: Ambalbalanga lan maung iray matak lapud kakaakis ko;
: nagugunigon so kamarerwak.
: Makolkolaney ak lad ermen lapud inkaderal na saray totook.
: Napupunaw ed saray dalan na siudad iray ogogaw tan saray kapangyanak.
12: Onaakis irad kainaan da diad pikekerew day nakan tan nainom;
: Natutumba rad saray dalan tan singa ra saray asugat-sugatan,
: Tan mankalkalnan ompapatey ira ed taklay na kainaan da.
13: O Jerusalem, antoy nibagak?
: Panoy pakaligliwak ed sika? Anggapo niy nanirap a singa paniirap mo.
: Singa kaawang na dayat so inkaderal mo;
: siopay makapasimbalod sika?
14: Tila ya amin iray imbagad sika na saray propitam;
: Apalingo ka na panagpulong da, ta ag dan balut imbawag so kasalanan mo.
: Impasisia rad sika ya ag mo nakaukolay magbabawi.
15: Saray totoon ondadalan ed siudad et ngirngiriyetan da ka lapud pambabalaw dad sika.
: Mameyeng-peyeng ira tan elek-elekan day inkaderal na Jerusalem
: Sikato ya may marakerakep a siudad? Sikato yay ikikinon na sankamundoan?
16: Balbalawen ka na amin da ray kalaban mo tan lapud pambosul da, mulmuldagatan da ka.
: Manngilngilet ira tan mankobibit ira, Aderal mi la!
: Sikato yay aalagaren min agew!
17: Sinumpal na Katawan so ginetma ton gawaen;
: Dineral to itayon andi-panangasi onung na abayag to lan impasakbay a gawaen.
: Impanalo to ray kalaban tayo, tan pinaliket to rad inkatalo tayo.
18: O Jerusalem, patawag mo na maksil ed Katawan iray padir mo!
: Paagos mon singa ilog so luam ed agew tan labi;
: Manakis tan manermen ka lawas ya anggad ikapoy mo.
19: Diad sanlabi liing-liing kan ontawag ed Katawan;
: Walwalan moy pusom tan kerew mod sikato a kasian to ray anak mo
: Saray anak ya ompapatey ed eras diad balang sokung na daladalan!
20: Nengneng mo pa, O Katawan ! Nengneng mo pa ray papairapen mo!
: Kakanen na saray bibii iray bangkay na saray anak dan inararo!
: Napapatey ed Timplo iray papari tan saray propita.
21: Malangwer may matakken, kibalatar iran bangkay ed saray dalan.
: Apatey-patey na ispada na saray kalaban iray mamalangwer a bibii tan lalaki.
: Andi-panangasin pinapatey mo ra nen agew na pasnuk mo.
22: Tinawag mo ray kalaban ko, ta manggawa ray makapataktakot a doypowan ed kaliber-liber ko.
: Anggapoy makapaliis no agew na pasnuk mo.
: Saray kalaban pinapatey da ray pinapabaleg ko tan inararok ya anak.