1: Siak so sakey ed saray makaamta no antoy kabaliksan na pananusa na Dios.
2: Sinonson to ak lan sinonson ed kabilongetan ya anggapo lan balut so liwawa.
3: Tan andi-panangasin binabakbak to ak lan binabakbak.
4: Sinusugat to ak ya anggad pinmapaway so laman ko, tan pinopoter to ray pokel ko.
5: Impokuk to ak a pangaskasiyan ed kairapan diad dalem na prisowan.
6: Pinasoot to ak ya impanayam ed ambilonget a pasen tan singa ak abayag lan inatey.
7: Ginolunggolungan to ak na baleg; pinadir to so kaliber-liber ko, kanyan ag ak makabatik.
8: Kinmerew ak na tulong, balet ag ak dinengel na Dios;
9: Mandongilngil ak a manakar; anggan iner a pasen so arapen ko walay akasaran padir a bato.
10: Singa uson mantatalaran ed siak; singa lion ya anegkem ed siak.
11: Inosilan to ak ed dalan, biningbingkas to ak, insan to ak tinaynan.
12: Pininat toy pana to tan impagmaliw to ak a kekenaen na saray pana to.
13: Pinmanek ed pusok so pana to.
14: Nagmaliw ak ya elek-elekan lawas na katoowan; siak so gagalaw-galawen dan amin.
15: Kapaitan na kairapan ya amin so inter tod siak a kakanen tan iinomen.
16: Impangpang toy ngipen ko ed saray baton-dampay,
: tan inngorangor toy lupak ed dalin.
17: Alingwanan koy kabaliksan na abig-laman tan kareenan tan liket.
18: Nakalan ak lay pilalek a mambilay; naandi lay ilalok ed Katawan .
19: Ampait ya apgo so pakanunot kod kairapan a liliknaen ko, tan say inkaandian koy abung.
20: Pinunot ko ya lawas, et nalmay so kamarerwak.
21: Balet pinmawil so ilalok nen anunotan ko yan bengatla
22: Ag mangangga so ag mangoman a panangaro tan panangasi na Katawan .
23: Balo ra lawas a singa kabwasan; agaylay inkatoor na Katawan .
24: Say Katawan labat so walad siak, kanyan diad sikato so kawalaay ilalok.
25: Maung so Katawan ed amin a totoon manmamatalek ed sikato;
26: Maung so mananos a manalagar ed panangilaban na Katawan .
27: Maung a naaralan na sakey a too so mananos manlapud inkaogaw to.
28: No manirap itayo, nepeg a mananos tan mandeen itayon bukbukor.
29: Ag tayo nepeg so manriklamo, ta ag la pigan wala niy ilalo tayo.
30: Nepeg ya akoen tayoy amin a panamabaing tan panagkabil dad sikatayo.
31: Mapangasi so Katawan tan ag to itayo ikaindan ed ando lan ando.
32: Anggaman a panermenen to itayo, kasian to tayo onung na daakan ya ag mangoman a panangaro to.
33: Ag to panliketan so pamasakit odino pamaermen tod sikatayo.
34: Amta na Katawan no maniirap so ispiritu tayo ed dalem na prisowan;
35: Amta to no ag niniiter ed sikatayo iray inter tod sikatayon kanepegan;
36: Amta to no napipikewet ed korti so katonungan.
37: Say linawa labat na Katawan so nasusumpal.
38: Diad panangiganggan na Sankatageyan a Dios,
: nagawa so maung tan say makapoy.
39: Akin et naynay itayon manriklamo no nadudusa itayo lapud kasalanan tayo?
40: Sukimaten tayoy kabibilay tayo, insan ompawil itayod Katawan .
41: Lokasan tayoy puso tayo ed Dios a walad tawen, tan mampikasi tayo,
42: Nankasalanan tan linmaban kami, et ag mo kami pinirdona, O Katawan .
43: Inosilan mo kami tan andi-panangasin pinapatey mo kami;
: asaniban na pasnuk mo so panangasim.
44: Sinmanib kad lorem na pasnuk, kanyan ag makasabi ray pikakasi mi.
45: Ginawa mo kamin bantakan na dotak na saray katoowan ed mundo.
46: Pabpabaingan tan ludlureyen kami na amin da ray kalaban mi.
47: Dinalan kami la na deral tan desyang; mambibilay kamin walad kaatapan tan takot.
48: Singa ilog ya onaagos so luak lapud inkaderal na saray totook.
49: Ag ontondan onagos so luak
50: Ya anggad osdungan a nengnengen itayo na Katawan a walad tawen.
51: Nanaermenay pusok diad pakanengneng kod nansumpalan da ray bibii ed siudad.
52: Singa ak manok ya apatitan na saray kalaban kon mamobosul ed siak anggaman ya anggapoy makasengeg.
53: Impelag da ak a mabilay ed dalem na bobun, insan da sinakuban na bato so sangab.
54: Ngalngali ak la onlereg ed danum, et abaloan kon ompatey ak la.
55: Manlapud dalem na bobun tinmawag ak ed sika, O Katawan ,
56: Dinengel mo ak nen kinerew kod sikan talinengen moy kerew ko.
57: Inebatan mo ak tan imbagam ed siak ya ag ak ontakot.
58: Inyagel mo ak, Katawan, tan inlaban moy bilay ko.
59: Amtam so makapoy ya agawad siak; siak pa so pilaan mo ed panintinsiam.
60: Amtam so pamobosul ed siak na saray kalaban ko,
: tan say pankokomplut da sumpad siak.
61: Nadngel moy panamabaing dad siak, O Katawan ;
: amtam iray pankokomplut da sumpad siak.
62: Sanagew a pantotongtongan da ak tan mamplaplano ra.
63: Manlapud kabwasan ya anggad labi, luludlureyen da ak.
64: Dusam pa ra, O Katawan , lapud saray ginawa ra;
65: Isambam pa ra tan itdan mo pa ra na anawet a puso!
66: Osilan mo ra tan paandipat mo ra ed tapew na dalin!