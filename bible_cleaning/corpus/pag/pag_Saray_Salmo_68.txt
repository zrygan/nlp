1: Ombabangon so Dios tan bubuyaken to ray kalaban to.
: Ombabatik ya atalo iray mamobosul ed sikato!
2: No panoy ititikyab na asewek, ontan met so pamapagit tod sikara;
: no panoy katotonaw na ispirma ed abay na apoy,
: ontan met so ipapatey na saray totoon maoges ed arap na Dios.
3: Balet magayaga tan maliket iray matonung ed arap to;
: maliket ira tan oneeyag irad liket.
4: Kantaan yoy Dios, kantaan yo na panangidayew so ngaran to;
: iparaan yoy dalanen na manloglogan ed saray lorem.
: Yahweh so ngaran tomanliket kayod arap to!
5: Say Dios a manaayam ed masanton Timplo to
: et aasikasoen to ray olila tan iyaagel to ray bibiin balo.
6: Iitdan toy abung a panayaman so toon maermen,
: tan paliliketen to ray priso diad pangibolus tod sikara,
: balet nepeg a manayam ed kalawakan iray totoon mananumpa.
7: O Dios, nen inwanwan mo ray totoom,
: nen bineltang moy kalawakan,
8: yinmegyeg so dalin, tan angipelag na oran so tawen,
: lapud isabiy Dios na Sinai,
: say isabiy Dios na Israel.
9: Pinaoran moy maksil,
: tan pinatabam lamet so kinmelang lan dalin mo;
10: nanayam irad may katoowan mo;
: lapud kaabigan mo, initdan mo ray mairap-bilay na nakaukolan da.
11: Angipaakseb na ganggan so Katawan,
: kanyan amayamay so bibiin angibawag na balita
12: Ombabatik la ray arari tan saray sondalo ra!
: Saray bibiin atilak ed kaabungan inaapag da ray asamsam
13: saray malapatin pilak a mankidyam iray puron balituk a payak da.
: Akin et nanayam iray arum ed sikayo ed kawalaan da ray koral na saray karniro nen agew na bakal?
14: Nen say Makapanyarin-amin a Dios et binubuyak tod Palandey na Salmon iray arari,
: pinaoran tod man na yilo.
15: Agaylay pakapanyariy palandey na Basan,
: sakey a palandey ya amayamay so toktok to!
16: Balet, O palandey ya amayamay so toktok, akin et anlemlemew so pangipapasen
: mod palandey a piniliy Dios a panayaman to?
: Say Katawan manayam diman ya anggad angga!
17: Say Katawan a kaiba to ray nilibon makapanyarin karwahi to
: et oonlad masanton pasen manlapud Sinai.
18: Onkakalab ed saray atagey a pasen,
: a sankaawit to ray amayamay a priso;
: mangaawat na saray rigalo da ray totoon mananumpa.
: Manayam diman so Dios a Katawan !
19: Idayew tayoy Katawan,
: a manasakbat ya inagew-agew na saray kairapan tan saray gunigon tayo;
: sikatoy Dios a mangilalaban ed sikatayo.
20: Say Dios tayo et Dios a manangilaban;
: sikato so Katawan , say Katawan tayo,
: a mangipapaliis ed sikatayod patey.
21: Andi-saew a betag-betagen na Dios so kaoloan da ray kalaban to,
: saray ag ontotondan mankasalanan.
22: Inkuay Katawan, Ipawil kon manlapud Basan iray kalaban yo;
: agwaten ko rad dalem na dayat,
23: pian makapanyakyak kayod dala ra,
: tan nadildilan na saray aso yo ya anggad onsawa ra.
24: O Dios, nanenengneng na amin a totoo so parada na impanalom,
: say libot na Dios ya arik a mamapaarap ed santuario to.
25: Walad arap iray kumakanta, walad beneg iray musiko,
: tan walad nanleetan da iray mamarikit a mantotogtog na saray pandirita.
26: Idayew yoy Dios diad pantitipon da ray totoo to;
: idayew yoy Katawan , amin yon kabyangay boleg nen Jacob!
27: Walad onaan so Benjamin a sankamelagan a tribu,
: insan saray pangulo na Juda tan say grupo ra,
: tan manomtombuk iray pangulo na Zabulon tan Neftali.
28: Ipanengneng mo pay pakayarim, O Dios,
: say pakayarin inkanam a para sikami,
29: manlapud Timplom ed Jerusalem,
: a pangyaakaran da ray arari na saray rigalo rad sika.
30: Pampasnukan mo pay Egipto, saman ya ayep ed katanobungan;
: pampasnukan mo ray bansa, saman a poluk na bakan kalakyan tan saray kilaw da,
: anggad ontuek iran mangibagat ed sika na pilak da.
: Buybuyak mo pa ray totoon labalabay day mibakal!
31: Onsabi ray imbahador a manlapud Egipto;
: itagey na saray taga Etiopia iray kalimaan da diad pampikasi rad Dios.
32: Kantaan yoy Dios, sikayo ran nanarian diad mundo,
: kantaan yo na panangidayew so Katawan,
33: say manloglogan ed tawen,
: say tawen ya abaybayag lan niwala!
: Dengel kayod eyag ton makapanyari.
34: Ibawag yoy pakayariy Dios;
: walad intiron Israel so kagalangan to,
: tan walad saray katawenan so pakayari to.
35: Makapataktakot so Dios no ompapaway ed santuario to
: say Dios na Israel.
: Iitdan toy pakayari tan biskeg iray totoo to.
: Idayew yoy Dios!