1: Inmebat si Job
2: Anggapoy duaruwa a sikayoy mangilalaman ed saray katoowan.
: No ompatey kayo ompatey a kaiba yoy kakabatan.
3: Balet walay pakatalus kon singa sikayo;
: aliwa ak a saginonur ed sikayo
: kabat na balang sakey iray imbabagam.
4: Elek-elekan ak natan na anggan saray kakaarok,
: elek-elekan da ak anggaman a matonung ak tan anggapoy pakabalawan ed siak;
: balet walay panaon ya inebatan na Dios so pikakasik.
5: Anggapo ray gunigon yo, balet ta luludlureyen yo ak;
: singa kakabilen yoy sakey a too a ngalngali la natumba.
6: Balet mambibilay ed kareenan iray matatakew tan saray anggapoy takot ed Dios,
: anggaman a say dios da labat et say dilin biskeg da.
7: Anggan saray manok tan ayayep wala ray nibangat dad sika;
8: paibangat kad saray pinalsan walad tapew na dalin tan saray walad dalem na dayat.
9: Amta ran amin a say Katawan so amalsad sikara.
10: Say Dios so mangiwawanwan ed bilay na saray pinalsa to;
: walad lima to so bilay na balang too.
11: Balet no panoy panliket na dilam ed pannanam na kakanen,
: ontan met so panliket na saray layag mo ed pandengel na saray salita.
1213: Saray mamasiken walay kakabatan, tan pakatalus da;
: balet say Dios walay kakabatan tan pakayari to.
: Saray mamasiken walay pakatalus da;
: say Dios walay pakatalus tan pakayari ton manggawa.
14: No amagbag so Dios, siopay makapangipaalagey,
: tan siopay makapangibolus ed toon ikolung to?
15: No paeren na Dios so oran namagaan so dalin;
: no ibolus toy oran onsabiy delap.
16: Mabiskeg so Dios tan lawas manatalo;
: walad silong na pakaoley to iray managpalikdo tan saray napapalikdo.
17: Eekalan toy kakabatan iray manoley,
: tan pagmamaliwen ton singa makulang-kulang iray pangulo.
18: Eekalan toy pakaoley iray arari tan pagmamaliwen to ran priso;
19: papaabebaen to ray papari tan saray makapanyari.
20: Pepepetan toy sangi da ray totoon panmamatalkan,
: tan ekalan toy kakabatan da ray mamasiken.
21: Ipepelag tod kakabaingan iray walad pakayari,
: tan patotondaen toy biskeg da ray manoley.
22: Paliliwawaen toy anggan sankabilongetan iran pasen.
23: Pagmamaliwen ton mabiskeg tan matalonggaring iray bansa,
: insan tataloen tan dederalen to ra.
24: Pangmamaliwen ton singa makulang-kulang iray pangulo na totoo,
: tan panaakar-akaren to ran anggapoy getma;
25: karapkarap irad kabilongetan tan mandongilngil iran singa abuek.