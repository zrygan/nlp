1: Wala niy sananey a nipasingayew ed siak. Akanengneng ak natan na apatiran karwahi ya ompapaway ed nanleetan na duaran gansan palandey.
2: Gogoyuren na saray ambalangan kabayo so ononan karwahi, tan gogoyuren na saray andeket a kabayo so kumadwa,
3: saray ampotin kabayo so kumatlo, tan saray batekan a kabayo so kumapat.
4: Insan ko tinepet ed samay anghil, Antoy kabaliksan da ra yan karwahi?
5: Inmebat, Sikara yay apatiran dagem; kapkapanlapu rad arap na Katawan na intiron dalin.
6: Samay karwahin igogoyur na saray andeket a kabayo et mamapaarap irad baybay diad Babilonia, saramay ampotin kabayo et diad bokig so lalaen da, tan saramay batekan et oonla rad bansa diad abalaten.
7: Nen ompapaway ira may batekan a kabayo, magangganat ira ya onlan mangimano ed intiron mundo. Samay anghil kuantod sikara Laka yon mannengneng ed intiron mundo! Linma ra sirin a nannengneng ed intiron mundo.
8: Insan inmeyag ed siak imay anghil, Pinakepa na saramay kabayon linmad baybay ed Babilonia so pasnuk na Katawan .
9: Say Katawan inter tod siak ira yan salita.
10: Inkuanto, Alam iray rigalon inter na saray totoon nibantak ed arum a bansa a di Heldai, Tobias, tan Jedaya, tan lakan tampol ed abung nen Josias a lakin anak nen Sofonias. Amin da ra yan lalaki et pinmawil iran nanlapud Babilonia ya inkibantakan da.
11: Gawam a korona iray balituk tan pilak ya iniiter da, insan mo ipatoon ed olo na Pangulon Pari a si Josue a lakin anak nen Jehosadak.
12: Ibagam ed sikato a say Katawan a Makapanyarin-amin kuanto, Say toon tatawagen na Say Sanga et onaligwas ed kawalaan to tan pasimbaloen ton ipaalagey so Timplo na Katawan .
13: Sikato so mangipaalagey ed Timplo tan awaten to so kagalangan na sakey ya ari tan oleyan to ray totoo to. Manalagey ed abay na trono to so sakey a pari tan mankimey iran dua a mareen tan maliket.
14: Manayam ed dalem na Timplo na Katawan imay korona a sakey a pakanudnunotan ed kindi Heldai , Tobias, Jadaya, tan Josias.
15: Ondagon ontulong ed pangipaalagey lamet ed Timplo iray totoon manaayam ed arawin dalin. Et no asumpal lan nipaalagey lamet, naamtaan yod satan ya imbaki ak ed sikayo na Katawan a Makapanyarin-amin. Nagawa ra yan amin no sigput yon onuren iray ganggan na Katawan a Dios yo.