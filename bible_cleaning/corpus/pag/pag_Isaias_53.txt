1: Onebat iray totoo,
: Siopa kasiy anisia ed ibabalita mi natan?
: Siopa kasiy akabirbir ed pakapanyari na Katawan ed sayan agawa?
2: Linawa na Katawan a say aripen to
: et ontubo a singa tanaman a say kawalaay lamut to diad amagan dalin.
: Aliwa-liwa so inalageyan to odino nengneng to,
: kanyan ag itayo naayat ya onlinggis ed sikato.
: Anggapoy karakpan ed sikato,
: kanyan ag itayo natanggoyur ya onsingger ed sikato.
3: Binabalaw tan impopolisay na totoo;
: intepel toy kairapan tan sulit.
: Anggapoy anggan onnengneng ed sikato
: ag inasasikaso na totoo a singa anggapoy kabaliksan ton too.
4: Balet intepel toy kairapan a nepeg tayo komun a nanirapan,
: say sulit a nepeg tayo komun a nilikna.
: Ingen say abaloan tayo samay kairapan to
: et dusan inter na Dios ed sikato.
5: Balet asugat-sugat lapud saray kasalanan tayo,
: apekpekpek lapud saray kaogsan a ginagawa tayo.
: Apaabig itayo lapud dusan nilikna to;
: lapud saray siplat a dinmadapod laman to pinmawil so gendat a biskeg tayo.
6: Nen saman singa tayo saray karniron abalang,
: manaakar ed dilin dalan to so balang sakey ed sikatayo.
: Balet impasakbat na Katawan ed sikato
: so dusan kanepegan tayo.
7: Mapalaloy inkairapan to, balet sipapaabeban nantepel;
: ag ton balut nambalikas na anggan sakey a salita.
: Aliling toy sakey a kordiron magano lan patasen,
: singa sakey a karniron magano lan katliay bago,
: ag ton balut nambalikas na anggan sakey a salita.
8: Inerel da tan sinintinsiaan da, insan da tinengneng a pateyen,
: et anggapoy wala ed saray totoo so nansumpalan to.
: Pinatey lapud saray kasalanan da ray totoo tayo.
9: Nisorub ed lobuk a kaiba to ray totoon maoges;
: nipompon a kaiba to ray totoon mayaman,
: anggaman ya ag balut nanggaway kaogsan
: odino nantila.
10: Say Katawan kuanto,
: Linawak a sikatoy manirap;
: sakey a bagat a makapirdonay kasalanan so impatey to.
: Kanyan nanengneng to ray kabyangay boleg to;
: andokey so pambilay to,
: tan diad panamegley to maung so pansumpalay getmak.
11: Kayari na panirap to legan ton
: mambilay, nawalaan lamet na gayaga;
: naamtaan to ya aliwan andi-kakanaan so impanirap to.
: Say matoor ya aripen ko a pakakaliketan ko
: et sakbaten toy dusa na amayamay a totoo
: tan, lapud sikato, pirdonaen ko ra.
12: Kanyan itdan ko na pasen na kagalangan,
: sakey a pasen a nakaiba to ray matalonggaring tan makapanyarin totoo.
: Sibobolus ton inter so bilay to
: tan say impatey to kapara na impatey na saray totoon maoges.
: Inala toy pasen da ray amayamay a makasalanan
: tan impikasi ton napirdona ra.