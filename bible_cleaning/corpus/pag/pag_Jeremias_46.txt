1: Say Katawan akisalitad siak nipaakar ed saray bansa.
2: Sikato ya so imbaga to nipaakar ed Egipto. Nansalita so Katawan nipaakar ed saray sondalo nen Ari Neco na Egipto, a tinalo nen Ari Nabucodonosor na Babilonia diad Carkemis ya asingger ed Ilog na Eufrates nen kumapat a taon na panaarid Juda nen Joakim a lakin anak nen Josias
3: Iyeeyag na saray opisyal na Egipto,
: Iparaan yo ray samper yo,
: tan kurang kayon mibakal!
4: Sintaan yo ray kabayo yo tan kabayoan yo ra!
: Mantatalontonan kayo, tan isolung yo ray hilmit yo!
: Patdeman yo ray pika yo!
: Mankawes ki lay para bakal!
5: Balet antoy nanenengneng ko? tepet na Katawan .
: Ompopoliktar irad takot.
: Mapalaloy kakairapan na saray sondalo ra;
: diad gaway takot dan amin, gagawaen day anggay nayarian dan ombatik,
: tan ag la ra onlilingaw.
6: Ag makaarawi iray mabatik;
: ag makataynan iray sondalo.
: Nipapatakba tan natutumba ra
: ed baybay ya asingger ed Ilog na Eufrates.
7: Siopa yay ontatagey a singa Nilo,
: singa sakey ya ilog ya onsasapat ed pangdel so danum to?
8: Say Egipto, ya ontatagey a singa Nilo,
: a singa sakey ya ilog ya onsasapat ed pangdel so danum to.
: Inkuan na Egipto, Ontagey ak tan salinapen koy mundo;
: deralen ko ray siudad tan saray totoon manaayam ed sikara.
9: Dagdag yo lan onla iray kabayo,
: tan pakurang yo la ray karwahi!
: Ibaki yo la ray sondalo
: saray lalakin sankaawit da ray samper a taga Sudan tan Libia,
: saray marunong a pumapanan taga Lidia.
10: Sikato yay agew na Katawan a Dios a Makapanyarin-amin
: ombawi natad sayan agew;
: dusaen to ray kalaban to natad sayan agew.
: Kanen ira na ispada to ya anggad napsel;
: inomen toy dala ra ya anggad apenek.
: Ibagat natad sayan agew na Makapanyarin-amin iray kalaban ton inaatey
: diad baybay ya asingger ed Eufrates.
11: Totood Egipto, laka yod Galaad,
: ta mangala kayoy tambal!
: Asali lan anggapoy kana iray tambal yo;
: anggapoy bengatlan makapaabig ed sikayo.
12: Nadngelan na saray bansa so kababaingan yo;
: nadngelan na balang sakey so panaakis yo.
: Mampapateran iray sondalo
: kanyan natutumba ra.
13: Akisalitay Katawan ed siak nen si Ari Nabucodonosor na Babilonia et pinmawil a dogpaan toy Egipto. Inkuanto,
14: Ibawag mod saray baley na Egipto,
: diad Migdol, Memfis, tan Tafnes,
: Mamparaan kayon mangyagel ed sikayon dili;
: naderal ed bakal iray amin a kayaryan yo!
15: Akin et atumba si Apis a makapanyarin dios yo?
: Lapud kinabil na Katawan !
16: Nipatakba tan atumba ray sondalo yo;
: balang sakey kuantod sakey tan sakey,
: Ganatan yo! Onsempet itayo lad saray totoo tayo,
: pian napaliisan tayoy ispada da ray kalaban!
17: Itdan yo na balon ngaran so Egipto,
: Say Maknul a Mapaatagey ya Apalabas Toy Pankanawnawa To.
18: Siak, a Katawan a Makapanyarin-amin, et ari.
: Siak so mabilay a Dios.
: Say biskeg na onsabin ondogpa ed sikayo
: et singa Palandey na Tabor ya atagey nen saray arum,
: tan singa Palandey na Carmelo a diad kinaatagey to et ososdungan toy dayat.
19: Sikayon taga Egipsio,
: mamparaan kayon naalan priso!
: Nagawan andi-kakanaan a pasen so Memfis,
: nagawan dera-deral tan anggapoy manayam.
20: Singa balibalin baka so Egipto,
: a dinogpaan na sakey a kamontuk a nanlapud baybay.
21: Anggan saray uupaan to ran sondalo
: et singa ra bakan anggapoy nitulong.
: Ag ira inmalagey a linmaban;
: pinmoliktar iran amin tan batik ira.
: Sinmabiy agew na pakadusa ra,
: say oras na kaderal da.
22: Ombabatik so Egipto tan singa oleg ya onaarawi,
: nen onaasingger iray sondalo na kalaban.
: Sankaawit day wasay iray dinmogpad sikato,
: a singa saray totoon mambabatang na kakiewan;
23: binabatang da ray kakiewan ed takel to.
: Ag nabilang iray totoo ra;
: dakel nen saray dorun iray sondalo ra.
24: Nipasen ed kababaingan iray Egipsio;
: adakep ira na saray taga baybay.
: Siak, say Katawan , so nansalita.
25: Say Katawan a Makapanyarin-amin a Dios na Israel kuanto, Dusaen koy Amon a dios na Tebes, say Egipto a pati saray diriyos tan saray arari to. Alaen koy ari na Egipto tan amin da ray manmamatalek ed sikato.
26: Ipalimak irad saray malabay a mamatey ed sikara, diad kinen Ari Nabucodonosor na Babilonia tan saray sondalo to. Ag mabayag, manayam iray totoo lamet ed Egipto a singa impanayam da nen saman. Siak, say Katawan , so nansalita.
27: Sikayo ran totook, ag kayo natatakot,
: totood Israel, ag kayo ontatalaw.
: Iyagel ta kayo ed saman ya araw-dawin pasen,
: diad saman a dalin ya akaprisoan yo.
: Ompawil kayod dalin yo, tan mareen so panayam yo;
: niarawi kayod kaatapan, tan anggapo lay manaktakot ed sikayo.
28: Dagoen ta kayo, ta iyagel ta kayo.
: Deralen koy amin a bansa
: ya angikaykayatan kod sikayo,
: balet ag ta kayo deralen.
: Andi-saew ya abuloyan kon nadusa kayo;
: balet no dusaen ta kayo, gawaen ko onung ed katonungan.
: Siak, say Katawan , so nansalita.