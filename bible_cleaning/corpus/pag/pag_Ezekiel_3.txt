1: Inkuan na Dios, Sika a toon ompatey, akan mo yan nilokut a babasaen; insan ka onlan mansalita ed saray totood Israel.
2: Kanyan sinmangi ak tan initdan to ak na kanen kon nilokut a babasaen.
3: Inkuanto, Akan mo yan babasaen ya iiter kod sika; panom so eges mo na saya. Kinan ko, et masamit a singa dilo.
4: Insan inkuan na Dios, Sika a toon ompatey, lakad saray totood Israel tan salitam ed sikara so antokaman a paibagak ed sika.
5: Ag ta ka ibabakid saray totoon mansasalita na mairap a salita na arum a bansa, no ag ingen ibabaki ta kad saray Israelita.
6: No ibaki ta kad saray ankakabaleg a bansan mansasalita na saray mairap a salitan ag mo natalusan, ondengel irad sika.
7: Balet anggapod saray totood Israel so ondengel ed sika; ag da ak anggan dengelen. Anawet so olo tan puso ran amin.
8: Natan gawaen ta kan singa sikara ya anawet so puso tan olo ra.
9: Gawaen ta kan anawet a singa bato odino diamanti; ag ka ontatakot ed saraman a mananumpa.
10: Intuloy na Dios ya inkuan, Sika a toon ompatey, dengel kan maung tan tandaan moy ibagak ed sika.
11: Insan kad satan onla ed saray kaparam a Judio a nibantak ed arum a bansa tan salitam ed sikara so ibabagak ed sikara, siak a Katawan a Dios , dengelen da ka man odino andi.
12: Insan intagey ak na ispiritu na Dios, tan nadngel kod nibeneg ko so maksil tan manungol a bosis a kuanto, Nadayew komun ed tawen so kagalangan na Katawan !
13: Nadngel kon mamparakpak ira may payak na saray pinalsan mabilay, tan say ungol da ra may dalig a singa ungol na yegyeg.
14: Linmoob ed siak so mabiskeg a pakayari na Katawan , tan diad pangaawit ed siak na ispiritu, akapasnuk ak tan ansakit so linawak.
15: Kanyan linma ak ed Tel Abib ed gilig na Ilog na Kebar a dimay panaayaman na saray nibantak ya Israelita, tan diad loob na pitoy agew ya impanayam kod man, ag ak akaskasel lapud saramay anengneng tan nadngel ko.
16: Kalabas na pitoran agew say Katawan akisalitad siak.
17: Inkuanto, Sika a toon ompatey, gawaen ta ka a managbantay ed bansa na Israel. Ipasabim ed sikara iray pasakbay ya ibabagak ed sika.
18: No ibagak ed sakey a toon maoges ya ompatey balet et ag mo pinasakbayan a mangoman ed bilay to pian nipaliis ed patey, sikakasalanan ya ompatey, balet singilen ta ka lapud impatey to.
19: No pinasakbayan moy sakey a toon maoges et ag to tondaay pankakasalanan to, ompatey a sikakasalanan, balet nilaban moy bilay mo.
20: No manggaway kaogsan so sakey a toon peteg a matonung tan ipapasen kod maatap a kipapasen, ompatey no ag mo pasakbayan. Ompatey lapud saray kasalanan toag ko nunoten iray kamaungan a ginagawa totan singilen ta ka lapud impatey to.
21: No pasakbayan mon ag mankasalanan so sakey a toon matonung, et dengelen to ka tan ag mankasalanan, mansiansian mambilay, tan nilaban moy bilay mo.
22: Aliknak so pakayari na Katawan tan nadngel kon kuantod siak, Alagey ka tan lakad patar. Mitongtong ak ed sikad man.
23: Linma ak sirin ed patar, tan anengneng kod man so kagalangan na Katawan , a singa samay anengneng kod gilig na Ilog na Kebar. Tinmikleb ak ed dalin,
24: balet linmoob ed siak so ispiritu na Dios tan pinaalagey to ak. Inkuan na Katawan ed siak, Sempet ka la tan mankolung kad man ed abung mo.
25: Nabalur ka, sika a too, tan ag ka makakar ed kawalaan da ray totoo.
26: Patalkeren koy dilam, pian ag mo napasakbayan ira man a totoon mananumpad sika.
27: Insan no misalita ak ed sika lamet tan ipawil kod sikay pakapansalita, ibagam ed sikaray sasalitaen ko, siak a Katawan a Dios . Pigarad sikaray ondengel, balet pigara met ed sikaray ag ondengel ed sika lapud totoo ran mananumpad siak.