1: Ontatawag ak a patulongan ed Katawan ;
: mikakasi ak ed sikato.
2: Iyaakar kod sikato ray riklamok;
: idadalem kod sikato ray gunigon ko.
3: Amta toy nepeg kon gawaen,
: no nanaekalan ak lay ilalo.
: Saray kalaban ko pinatitan da ak ed dalanen ko.
4: No onlingaw ak ed diking ko,
: anggapoy nanengneng kon ontulong ed siak;
: anggapoy mangyagel ed siak.
: Anggapoy mangaasikasod siak.
5: Katawan , onkekerew ak ed sika na tulong;
: sika, Katawan , so manangyagel ko;
: sika labat so nakaukolan kod sayan bilay.
6: Dengel mo pay ikekerew ko na tulong;
: ta linmereg ak ed kaermenan.
: Ilaban mo ak pad saray kalaban ko,
: ta mabiskeg iran tuloy nen siak.
7: Agwat mo ak pad segsegang ko;
: idayew ta kad satan diad tipon da ray totoom,
: lapud kaabigan mod siak.