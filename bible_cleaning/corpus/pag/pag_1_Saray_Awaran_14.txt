1: Si Ari Hiram na Tiro angibaki na totoo to ed kinen David; initdan to na saray troson sidro, tan saray karpintiro tan saray kantiro, ta igawaan day palasio si David.
2: Abirbir nen David ed satan a say Katawan et pinili ton manari ed Israel, tan papaaligwasen toy nanarian to a pankaabigan na saray totoo to.
3: Diad Jerusalem, angasawa ni na pigara si David tan dinmakel iray anak ton lalaki tan bibii.
4: Niay kangaranan da ray anak ton nianak ed Jerusalem: Samua, Sobab, Natan, Solomon,
5: Ibhar, Elisua, Elpelet,
6: Noga, Nefeg, Jafia,
7: Elisama, Beeliada, tan Elifelet.
8: Nen nadngelan na saray Filisteo ya agawa lan arid intiron bansa na Israel si David, linma ray sondalo ran manakep ed sikato. Kanyan si David pinmaway a mibakal ed sikara.
9: Akasabid Patar na Refaim iray Filisteo tan ginapwan day nandederal.
10: Tinepet nen David ed Dios, Dogpaan ko ray Filisteo? Panaloen mo ak kasi?
: Inmebat so Katawan , On, dogpaan mo ra! Panaloen ta ka!
11: Kanyan dinogpaan ira nen David diad Baal-perazim, et tinalo to ra. Inkuanto, Say Dios inkana to ak ya ondogpa ed saray kalaban a sondalo. Singa ra dinalan na delap. Kanyan saman a pasen atawag na Baal-perazim.
12: Tinaynan diman na saray Filisteo iray talintaoy diriyos da, tan impapopoolan ira nen David.
13: Ag abayag pinawil na saray Filisteo imay patar tan ginapwan da lamet so nandederal.
14: Impanon lamet nen David ed Dios, et say Dios inmebat, Ag ka dia manlalapu no dogpaan mo ra. Saliberber ka tan dogpa kan manlapud biek a dapag, diad abay na saray kiew a balsamo.
15: No narengel mod tagey na kakiewan so tanul na panaakar da ray sondalo, dogpa ka, ta wala ak ed onaan mo a mibakal ed saray sondalo na Filistia.
16: Ginawa nen David so ingganggan na Dios tan pinasoner to ray Filisteo manlapud Gabaon ya anggad Gezer.
17: Binmawag ed anggan iner a pasen so inkabantug nen David, tan say Katawan pinatakot ton amin iray bansa ed kinen David.