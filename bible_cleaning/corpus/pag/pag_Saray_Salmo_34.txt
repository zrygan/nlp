1: Misalamat ak lawas ed Katawan ;
: ag ak ontondan mangidayew ed sikato.
2: Idayew koy Katawan lapud saray ginagawa to;
: ondengel tan manggayaga komun iray maniirap!
3: Ibaan yo ak a mangitandurod Katawan ;
: mankakasakey itayon mangidayew ed ngaran to!
4: Nampikasi ak ed Katawan et inebatan to ak,
: inekal ton amin iray takot ko.
5: Onsisingger ed sikato ray napapairap, et magayaga ra;
: ag iran balut nabaingan.
6: Ontatawag ed sikato iray doroka, et eebatan to ra;
: ilalaban to ra ed amin a gunigon da.
7: Say anghil na Katawan babantayan to ray mangigagalang ed Katawan
: tan iyaagel to rad kaatapan.
8: Nengneng mon dili so ontan lan kaabigay Katawan .
: Maliket iray totoon onsasalimbeng ed sikato.
9: Igalang yoy Katawan , amin yon totoo to;
: saray matoluk ed sikato et walay amin a nakakaukolan da.
10: Anggan saray lion nanaandian iray nakan tan nanaerasan ira,
: balet ag onkukulang ed antokaman a maabig iray mangoonur ed Katawan .
11: Gali dia, anak, tan dengel yo ak,
: ta ibangat ta kayo a mangigalang ed Katawan .
12: Labay yon maliket so pambilay yo?
: Labay yon andokey tan maaligwas so pambilay yo?
13: Ag kayo sirin mansasalitay maoges
: tan ag kayo mantitila.
14: Arawian yoy kaogsan tan manggawa kayoy kamaungan;
: pampilalekan yod intiron puso so kareenan.
15: Say Katawan iimanoen to ray matonung,
: tan dedengelen to ray tawag da;
16: balet sumpad saray managgaway kaogsan,
: kanyan no ompatey ira, sigput la ran nalingwanan.
17: Saray matonung ontatawag irad Katawan , et dedengelen to ra;
: iyaagel to rad amin a gunigon da.
18: Say Katawan maasinger ed saray nanaekalay biskeg na linawa;
: ilalaban to ray sigput a naandiay ilalo.
19: Amayamay iray gunigon a paniirapay toon matonung,
: balet say Katawan ilalaban tod amin a gunigon to;
20: aasikasoen a maung na Katawan ;
: anggapoy pokel ton napoter.
21: Pateyen na kaogsan iray totoon maoges;
: nadusa ray mamobosul ed saray matonung.
22: Ilaban na Katawan iray totoo to;
: ag nadusa ray papaiyagel ed sikato.