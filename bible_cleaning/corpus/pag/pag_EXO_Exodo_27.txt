Manggawa ka na altar ya akasia. Nepeg a kuadrado; duara tan kapalduan mitro so karokey to tan duara tan kapalduan mitro so kaawang to, tan sakey tan kapalduan mitro so kaatagey to.
Manggawa ka na saray pinagkasaklur ed toktok na apatiran suyok to. Mitekep ira ed altar tan naokupan na gansa.
Manggawa ka na saray palangganan pananginay dapul, tan manggawa ka na saray karyo, saray yaung, saray tinidor, tan saray palangganan pananginay ngalab. Gansa ra yan amin a kagawaan.
Manggawa ka na gansan parilya tan peketan mo na apatiran gansan liken iray suyok to.
Iliram ed silong na pinagkakuadro na altar so parilya, pian nasabi to so kapaldua na altar.
Manggawa ka na saray akasian tiken a panagsakbatan, okupan mo ra na gansa,
tan no sakbaten so altar, isolung mod saray liken a nipeket ed saray diking to.
Saray tabla so ikanam ed panggawam ed altar, tan gawam a longugan, onung na planon impanengneng kod sika diad tagey na palandey.
Say Tuldan Ayaman na Katawan et igawaan mo na saray pinon linen a kurtina a pinagkaalar to. Diad dapag ya abalaten say karokey na kurtina et limamplon yarda,
isabit ira ed duamplon gansan lusek a nipatoon ed duamplon dapan a gansa, tan wala ray pilak a panagkawit tan sangal da.
Gawam met so onya ed baybay a dapag na pinagkaalar.
Diad dapag a sagur say benlag na saray kurtina et duamplo tan liman yarda; wala ray samploran lusek tan samploran dapan.
Diad dapag a bokig a kawalaay lolooban, say benlag na pinagkaalar to et duamplo tan liman yarda met.
Diad kapag diking na lolooban say benlag na saray kurtina et pitora tan kapalduan yarda; wala ray taloran lusek tan taloran dapan.
Diad lolooban say karokey na kurtina to et samploran yarda a pinon linen; asul, purpura, tan ambalanga so tinebey to tan bordaan mo. Apatiray lusek to a nipatoon ed apatiran dapan.
Amin da ray lusek na pinagkaalar et nepeg ya atoop ira na saray sangal a pilak, say panagkawit da et pilak, tan saray dapan da et gansa.
Say pinagkaalar et limamplon yarda so karokey to, duamplo tan liman yarda so kaawang to, duara tan kapalduay yarda so kaatagey to. Saray kurtina et nepeg a pino ran linen tan gansa ray dapan na lusek.
Amin a kagawaan ya ikanad dalem na Tulda tan amin a palpal na Tulda tan saray palpal na pinagkaalar et nepeg a gansa ra.
Iganggan mo ray Israelita a mangyakar irad sika na sankaabigan a larak na oliba ya onkanad lamparaan, pian akaselsel lawas.
Di Aaron tan saray anak ton lalaki et sikaray mangasikaso na lamparaan ed dalem na Tuldan ayaman ko diad paway na kurtina a walad arap na Kaban na Sipanan. Diad arap ko, say lamparaan et nepeg a mandarlang manlapud labi ya anggad kabwasan. Sayan ganggan et nepeg a sumpalen ya anggad angga na saray Israelita tan saray kabyangay boleg da.