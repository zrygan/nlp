1: Diad kaimbwas si Josue tan amin ya Israelita asaksakbay iran binmangon, tinaynan da may kampod Acacia, tan linma rad Jordan, a dimay nankampoan da legan na impanalagar dad ibaliw da.
2: Kalabas na taloy agew niliber na saray pangulo so kampo
3: tan inkuandad saray totoo, No kanengneng yod saray paparin sankaawit day Kaban na Sipanan na Katawan a Dios yo, taynan yoy kampo tan tombuk kayod sikara.
4: Ag kayo ni dia akakar nen saman, kanyan ibasbas da kayo no iner so laen yo. Balet ag yo aasinggeran so Kaban na Sipanan; dia kayod beneg to tan arawian yo na walon lasus mitro.
5: Inkuanen Josue ed saramay totoo, Linisan yoy sikayon dili onung ed ganggan, tan nabwas say Katawan manggawad pegley yo na saray milagro.
6: Insan to imbagad saray papari a sakbaten da may Kaban na Sipanan tan onona ran ombuat nen saray totoo. Ginawa ra so imbaga to.
7: Say Katawan kuantod kinen Josue, Lapud gawaen ko natad sayan agew, igapo na amin da ray Israelita so pamagalang dad sika a sakey a matalonggaring a too, tan nabirbir da a wala ak ed sika a singa inkiwalak ed kinen Moises.
8: Ibagam ed saray paparin manasakbat ed Kaban na Sipanan a no nasabi ray ilog, onlasur irad danum tan manalagey irad man ed gilig.
9: Insan inkuanen Josue ed saray totoo, Gali dia ta dengel yoy ibagad sikayo na Katawan a Dios yo.
10: Legan kayon mankukurang, andi-saew a pataynanen to ray Cananeo, saray Heteo, saray Heveteo, saray Perezeo, saray Gergeseo, saray Amorreo, tan saray Jebuseo. Naamtaan yo a say mabilay a Dios et kaolup yo
11: no say Kaban na Sipanan na Katawan na sankamundoan et walad onaan yon ombaliw ed Jordan.
12: Mampili kayo na labinduan lalaki, sakey ed kapag tribu na Israel.
13: Kalasur dad danum ira may paparin mansakbat na Kaban na Sipanan na Katawan , ontondan onagos so Ilog na Jordan tan nagilon ed sakey a pasen so danum ya onaagos a palasur.
1415: Panaon ed saman na panagani, tan onlilipua so ilog.
: Nen tinaynan na saray totoo imay kampo, ta ombaliw irad Ilog na Jordan, inmonad sikara iray may papari a sankasakbat day Kaban na Sipanan na Katawan . Kalasur da ra may papari ed danum,
16: tinmondan onagos so danum na ilog tan agilon ed bandad tagey so danum, diad Adan, say siudad a kaabay na Zaretan. Say agos a mampalasur ed Inatey a Dayat et sigput a tinmonda kanyan saramay totoo et akabaliw irad abay na Jerico.
17: Nen ombabaliw ed amagan dalin ira may totoo saramay paparin manasakbat ed samay Kaban na Sipanan et nanalagey irad amagan dalin ed pegley na Ilog na Jordan anggad akabaliw ya amin iray totoo.