1: Nen kumalabinwalon taon na panooley nen Ari Jeroboam ed Israel, nagmaliw ya ari na Juda si Abiam.
2: Nanoley na taloy taon ed Jerusalem si Abiam. Say ina to si Micaya ya anak nen Uriel a taga siudad na Gabaa.
: Ginmapo so bakal dan dua di Abiam tan Jeroboam.
3: Apat a lasus a libo so sondalon impibakal nen Abiam; walon lasus a libo balet si Jeroboam.
4: Nambabanad kapokdulan na Efraim iray sondalo. Kinmalab ed Palandey na Zemaraim si Ari Abiam tan kinolyaotan toy Jeroboam tan saray Israelita. Dengel yo ak! inkuanto.
5: Ag yo ta amta a say Katawan , say Dios na Israel, et walay ag naderal ya impisipanan tod David, nen inter tod sikato tan saray kabyangay boleg to so nanarin ed ando lan ando ed Israel?
6: Si Jeroboam a lakin anak nen Nebat et linmaban ed Solomon ya ari to.
7: Ag abayag anogyup na saray andi-kakanaan a lalaki, tan impasoot day labay da ed lakin anak nen Solomon a si Roboam ya ogaogaw nid saman tan anggapo niy asalsali tod bilay, kanyan ag to ra nalabanan.
8: Natan labay yon labanan so pakayari na ari ya inter na Katawan ed saray kabyangay boleg nen David. Dakerakel kayon sondalo, tan walad sikayo ray balituk a bakan kilaw a diriyos yo a ginagawa nen Jeroboam.
9: Pinapataynan yo ray papari na Katawan a kabyangan iray boleg nen Aaron; pinapataynan yo met iray Levita. Insan anoro kayo na saray papari a singa gagawaen na saray arum a bansa. Siopamay ondagon sankaawit toy bakan kalakyan odino pitoran karniro et nayari lan magmaliw a pari na saray tatawagen yon diriyos yo!
10: Balet, sikami, mansiasiansia kamin manlilingkur ed Katawan a Dios mi tan ag mi inkaindan. Saray papari a say sengeg da et si Aaron so manlilingkur ed Katawan tan tutulongan ira na saray Levita.
11: Kapag kabwasan tan labi mangisasaklang irad Katawan na insinso tan saray ayayep a bagat a popoolan. Mangisasaklang iray bagat a tinapay ed lamisaan a malinis onung ed ganggan, tan kapag labi seselselan da ray lamparaan ya akatoon ed balituk a panangipatoonan. Sikami susumpalen mi ray ganggan na Katawan , balet sikayo inkaindan yo.
12: Say Dios a dili so pangulo mi, tan wadya ray papari to ya akaparaan lan mamaknul na saray trumpita diad panawag dad sikamin mibakal. Totood Israel, ag yo komun lalabanan so Katawan a Dios na saray lalaki yo! Ag kayo manalo!
13: Legan to ya, angibakiy Jeroboam na saray totoo to a biglan ondogpa ed saray sondalo na Juda diad beneg da; saray arum balet a sondalo to akiarapan ira.
14: Ninmengneng iray taga Juda ed kaliber-liber da et naimano ra ya aliktub la ra. Tinmawag irad Katawan na tulong, tan pinaknul na saray papari iray trumpita.
15: Diad panangipangulo nen Abiam, inmeyaeyag iray taga Juda tan dinmogpa ra; tinalo na Dios si Jeroboam tan saray sondalon taga Israel.
16: Imbatikan na saray taga Israel iray taga Juda, tan impanalo na Dios iray taga Juda.
17: Mapalaloy impanalo nen Abiam tan saray sondalo to ed saray taga Israelliman lasus libo a sankamaungan a sondalo na Israel iray inaatey.
18: Lapud saray taga Juda et nanmatalek irad Katawan a Dios na saray lalaki ra, tinalo da ray taga Israel.
19: Inosilan nen Abiam iray sondalo nen Jeroboam tan adakep da ray onggendan a siudad: Betel, Jesana, tan Efron, tan saray barion asingger ed balang sakey ed sarayan siudad.
20: Ag la apapawil nen Jeroboam so pakayari to legan na impanoley nen Abiam. Diad kaonuran kinabil na Katawan , et inatey.
21: Si Abiam, balet, pinmalaloy pakayari to. Labinapat so asawa to, duamplo tan duay lalaki tan labinanem a bibii iray ilalak to.
22: Say arum nin kabyangan na impanbilay nen Abiam, saray sinasalita tan saray ginagawa to et nikorit ira ed Say Awaran nen Propita Iddo .