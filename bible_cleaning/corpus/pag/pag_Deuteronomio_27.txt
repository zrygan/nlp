1: Insan si Moises, a kaiba to ray pangulo na Israel, kuantod saray totoo, Onur yo ray amin ya ibilin kod sikayo natad sayan agew.
2: Diad agew ya ibaliw yod Ilog na Jordan tan iloob yod dalin ya iiter ed sikayo na Katawan a Dios yo, mangilira kayo na saray ankakabaleg a bato, palitadaan yo ra,
3: insan yo isulat ira yan amin a ganggan tan bangat. No akaloob kayo la ed mayaman tan mataban dalin ya insipan ed sikayo na Katawan a Dios da ray lalaki yo,
4: tan akabaliw kayo lad Jordan, ilira yo ra yan bato ed Palandey na Ebal, onung na ibibilin kod sikayo natad sayan agew, tan palitadaan yo ra.
5: Manggawa kayod man na sakey ya altar a bato, balet ag kayo mangikakana na balatyang a kagawaan,
6: lapud saray baton ag tinabas labat so nepeg ya ikana yod amin ya altar a gawaen yo para Katawan a Dios yo. Diman kayo mangisaklang na saray bagat a popoolan,
7: tan diman kayo mangisaklang tan mangan na saray bagat a para kareenan, tan manliket kayod arap na Katawan a Dios yo.
8: Diad tapew na saray apalitadaan a bato, isulat yon malinlinew so balang salita na saray ganggan na Dios.
9: Insan si Moises a kaiba to ray Levitan pari, kuantod amin a totood Israel, Mandeen kayo tan dengel yo ak, sikayon totood Israel. Natad sayan agew nagmaliw kayon totoo na Katawan a Dios yo;
10: kanyan onur yo tan sumpal yo ray amin a ganggan to ya iiter kod sikayo natad sayan agew.
11: Insan inkuanen Moises ed saray totood Israel,
12: No akabaliw kayo lad Ilog na Jordan, saray onggendan a tribu et manalagey ira ed Palandey na Gerizim tan ibawag day bindision ed saray totoo: Simeon, Levi, Juda, Isacar, Jose tan Benjamin.
13: Saray onggendan a tribu et manalagey ira ed Palandey na Ebal tan ibawag day samba: Ruben, Gad, Aser, Zabulon, Dan, tan Neftali.
14: Saray Levita ikolyaot da ra yan salita
15: Napelag komun so samba na Dios ed siopaman a manggawa na talintaon bato, kiew, odino mital insan to galangen ed maamut; kabosul na Katawan so pangigalangan ed saray talintaoy diriyos.
: Insan onebat iray amin a totoo, Amen!
16: Napelag komun so samba na Dios ed siopaman ya ag to igalang so ama odino ina to.
: Insan onebat iray amin a totoo, Amen!
17: Napelag komun so samba na Dios ed siopaman a mangyalis na mohun na dalin na kaabay to.
: Insan onebat iray amin a totoo, Amen!
18: Napelag komun so samba na Dios ed siopaman a mangibalang na bulag ed dalan.
: Insan onebat iray amin a totoo, Amen!
19: Napelag komun so samba na Dios ed siopaman ya ag mangiter na kanepegan da ray sangkaili, saray olila, tan saray bibiin balo.
: Insan onebat iray amin a totoo, Amen!
20: Napelag komun so samba na Dios ed siopaman a mangipelag na ama to ed kababaingan diad pangakdul tod sakey ed saray asawa nen ama to.
: Insan onebat iray amin a totoo, Amen!
21: Napelag komun so samba na Dios ed siopaman a sipingan toy ayep.
: Insan onebat iray amin a totoo, Amen!
22: Napelag komun so samba na Dios ed siopaman ya akdulan toy biin agi to odino agi tod ama o ina.
: Insan onebat iray amin a totoo, Amen!
23: Napelag komun so samba na Dios ed siopaman ya akdulan toy katolangan ton bii.
: Insan onebat iray amin a totoo, Amen!
24: Napelag komun so samba na Dios ed siopaman a maamut a mamatey na too.
: Insan onebat iray amin a totoo, Amen!
25: Napelag komun so samba na Dios ed siopaman a mangawat na kuarta a bayar na pamatey tod toon anggapoy kasalanan.
: Insan onebat iray amin a totoo, Amen!
26: Napelag komun so samba na Dios ed siopaman ya ag mangonur ed amin a ganggan tan bangat na Dios.
: Insan onebat iray amin a totoo, Amen!