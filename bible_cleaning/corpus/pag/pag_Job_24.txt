1: Akin et ag mangibiig so Makapanyarin-amin a Dios na panaon a panagsintinsia,
: say agew a pangiter na katunongan ed saray manlilingkur ed sikato?
2: Wala ray totoon mangyalis na ketegan pian makagamgam iray dalin;
: mantakew ira na saray karniro insan da ilauk ed saray papastulan da.
3: Ibatik da ray asno na saray olila;
: ipokuk day baka na biin balo ya anggad pakabayar to na utang tod sikara.
4: Ekalan da ray mairap-bilay na saray kanepegan;
: pasooten dan ombatik tan onamut iray walad pankaukolan.
5: Kanyan saray mairap-bilay, singa ra asnod
: katakelan a mananap na nakan ed amagan kalawakan,
: pian napakan da ray anak da.
6: Nakaukolan a miani ra ed kaalogan na arum a totoo,
: tan mitortor irad kaubasan na saray totoon maoges.
7: No labi onogip iran anggapoy oles,
: anggapoy makapapetang na laman da.
8: Napoyut ira lapud oran ya ompelag ed kapalandeyan;
: mantitipon irad satan ya onsirum ed abay na saray ankakabaleg a bato.
9: Saray totoon maoges pagmaliwen dan aripen iray ogogaw ya olilad ama,
: tan alaen da ray anak na mairap-bilay a pinagkabayar na pautang da.
10: Balet saray mairap-bilay ompaway iran anggapoy kawes tan narasan iran manani na trigo.
11: Manlarak ira na oliba tan manggawa ray alak na ubas,
: balet sikaran dili, napgaan ira.
12: Diad saray siudad onakis iray sugatan tan saray ompapatey,
: balet ag imanoen na Dios so pikakasi ra.
13: Wala ray totoon ipolisay day liwawa;
: ag da natalusan tan ag da labay a tombuken so panangiwanwan to.
14: Ompaway no palbangon so managpatey na too
: tan pateyen to ray mairap-bilay,
: insan diad labi mantakew.
15: Say mikakaloguran alagaren toy isabiy labi,
: insan to sakuban lupa so to pian anggapoy makabirbir ed sikato.
16: Diad labi onloob ed kaabungan iray matakew,
: balet ibatikan day liwawa tan onamut ira no agew.
17: Antakot day liwawa na agew,
: balet anggapoy takot da ed anggan antoy bilonget.
: Inmebat si Zofar
18: Inyanur na delap so toon maoges,
: tan insamba na Dios so dalin to;
: ag la onlan mankimey ed kaubasan to.
19: No panoy kaandi na yilo no ampetang so panaon tan anggapon balut so oran,
: ontan met so kaandid tapew na dalin na makasalanan.
20: Anggapo lay makanunot ed sikato, anggan say dilin ina to;
: oputen na bigis so laman to tan sigput a naderal a singa atumban kiew.
21: Onyay nagawa lapud makapoy so ginawa tod saray bibiin balo
: tan ag to kinasian iray bibiin lepes.
22: Diad biskeg to, say Dios deralen toy makapanyari;
: onggalaw so Dios et ompatey so toon maoges.
23: Nayarin say Dios pambilayen to ya arawid kaatapan,
: balet ag to alisay mata anggan kapigan.
24: Say toon maoges onaligwas a magano
: balet insan namagaan a singa dika,
: singa ginapas a pagey.
25: Walay makapangibaga ya aliwa yan tua?
: Walay makapaneknek ya aliwan tua ray salitak?