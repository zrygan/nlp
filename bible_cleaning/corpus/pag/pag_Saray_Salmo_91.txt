1: Siopamay onlan onsalimbeng ed Katawan ,
: siopamay mansiansiad silong na panangyagel na Makapanyarin-amin,
2: nayarian ton ibagad Katawan ,
: Sikay salimbeng tan manangyagel ko!
: Sikay Dios ko, sika so panmamatalekan ko.
3: Andi-saew ya ipaliis to kad amin a maamut a kaatapan,
: tan diad amin a makapatey iran salot.
4: Sayakopen to kad saray payak to;
: arawi kad kaatapan diad silong na panangasikaso to;
: iyagel tan ilaban ka na inkatoor to.
5: Ag mo nepeg so ontakot ed saray kaatapan no labi,
: odino diad biglan idogpa na saray kalaban no agew,
6: odino diad saray salot ya onsabi no ambilonget,
: odino diad saray kaogsan a mamatey no maliwawa.
7: Anggan bilang sanlibon totooy natumban inatey ed abay mo,
: samplon libo ed kaliber-liber mo,
: anggapoy maoges a nagawad sika.
8: Onnengneng ka et naimatunan mo
: no panoy kadusa da ray totoon maoges.
9: Lapud impasen mon manangyagel moy Katawan ,
: tan manangilaban moy Sankatageyan,
10: anggapoy maoges a nagawad sika,
: tan anggapoy inkaruksan nagawad abay na abung mo.
11: Iganggan na Dios iray anghil ton mangasikasod sika,
: tan mangyagel ed sikad inerman a laen mo.
12: Ampayaen da kad lima ra,
: pian diad bato anggan saray salim ag mo ra nitopa.
13: Gatinan mo ray lion tan saray oleg,
: saray masesebeg a lion tan saray nanditan oleg.
14: Kuay Dios, Ilaban ko ray mangaarod siak,
: tan iyagel ko ray mamibirbir ed siak a Katawan .
15: No ontawag irad siak ebatan ko ra; no wala rad gunigon ibaan ko ra.
: Iyagel tan pagalangan ko ra.
16: Tumangan ko ra na andokey a bilay,
: tan ilaban ko ra.