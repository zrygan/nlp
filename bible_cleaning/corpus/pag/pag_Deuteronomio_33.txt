1: Saraya so bindision ya inter nen Moises a too na Dios ed saray Israelita kasakbayan na impatey to.
2: Say Katawan nanlapud Palandey na Sinai;
: inmatagey a singa agew ed tagey na Edom
: tan sinminag ed saray totoo to manlapud Palandey na Paran.
: Kaiba to ray samplon libon anghil
: manliub ya apoy so walad nikawanan to.
3: Inaro na Katawan iray totoo to
: tan iyaagel to ray totoon kayaryan to.
: Kanyan ondakmomo itayod saliyan to
: tan onuren tayo ray ganggan to.
4: Onuren tayoy Ganggan ya inter ed sikatayo nen Moises,
: say Ganggan a sankablian a kayaryan na bansa tayo.
5: Say Katawan nagmaliw ya ari na saray totoo ton Israelita
: nen nantitipon iray tribu ra tan saray pangulo ra.
6: Inkuanen Moises nipaakar ed tribu nen Ruben
: Ag komun naerep a balut so tribu nen Ruben,
: Anggaman a daiset iray kabyangan to.
7: Nipaakar ed tribu nen Juda inkuanto
: Katawan , dengel mo pay ikekerew day tulong;
: Pikasakeyen mo ra lamet ed saray arum a tribu.
: Milaban ka pa Katawan , para sikara,
: Tan tulongan mo pa ran mibakal ed saray kalaban da.
8: Nipaakar ed tribu nen Levi inkuanto
: O Katawan , ipaamtam pay linawam diad panamegley na Urim tan Tummim
: Diad panamegley na saray matoor ya aripen mon Levita;
: Sinubok mo ra ed dalin na Masa
: Tan apaneknekan mon matua ra diad danum ed Meriba.
9: Impanengneng dan baleg so panangaro rad sika
: Nen say panangaro rad saray atateng, agagi, odino anak da.
: Inonur da ray ganggan mo
: Tan matoor irad impisipanan mod sikara.
10: Ibangat da ray totoom a mangonur ed Ganggan mo;
: Mangisaklang ira na saray bagat ed altar mo.
11: Katawan , tulongan mo pan ombiskeg so tribu ra;
: Manliket ka pa ed gagawaen da.
: Temek mo ray amin a kalaban da;
: Ag mo pa la ran balut papabangonen.
12: Nipaakar ed tribu nen Benjamin inkuanto
: Sikato yay tribu ya inaro na Katawan tan iyaagel to;
: Guaguardiaan to ran sanagew
: Tan manaayam ed pegley da.
13: Nipaakar ed tribu nen Jose inkuanto
: Say Katawan bindisionan to komun na oran so dalin da.
: Bindisionan to met komun na danum a manlapud dalem na dalin.
14: Nabindisionan komun so dalin da na bunga na saray tanaman ya alotod agew.
: Nawalaan komun na daakan tan sankamaungan iran bungay kiew no panaon na panagbunga.
15: Napano komun na masasamit a bungay kiew iray abaybayag lan kapokdulan da.
16: Napano komun na amin a kaabigan so dalin da.
: Nabindisionan komun na kaabigan na Katawan ,
: A nansalitan nanlapud mandarlang ya abeban kiew.
: Onsabi komun ira yan bindision ed tribu nen Jose
: Ta sikato so pangulo da ray agagi ton lalaki.
17: Singa biskeg na bakan kalakyan so biskeg nen Jose,
: Singa saray saklur na bakad katakelan iray saklur to.
: Saray saklur to et singa pigan libon saklur nen Manases
: Tan samplon libon saklur nen Efraim.
: Pambono to rad saray bansa
: Tan pandesdes tod saraya ya anggad saray sokusokung na mundo.
18: Nipaakar ed saray tribu di Zabulon tan Isacar inkuanto
: Onaligwas komun so tribu nen Zabulon ed panagbiahi to ed dayat,
: Tan ondakerakel komun ed abung da so kayamanan na saray kabyangay tribu nen Isacar.
19: Imbitaan dad palandey da ray sangkaili.
: Tan mangisaklang irad man na manepeg iran bagat.
: Diad dayat so pangaalaan day kayamanan da
: Tan diad saray buer ed gilig na dayat.
20: Nipaakar ed tribu nen Gad inkuanto
: Nagalang so Dios ya amaawang na dalin da ray kabyangay tribu nen Gad.
: Mantatalaran iran singa lion,
: Mantatalaran na bingbingkasen dan taklay odino tapak-tapak na olo.
21: Inala ran para sikara so sankaabigan a parti na dalin;
: Nipabetang ed sikara so apag na pangulo.
: Inonur da ray ganggan tan saray bilin na Katawan
: Nen nantitipon iray pangulo na Israel.
22: Nipaakar ed tribu nen Dan inkuanto
: Sakey a malangwer a lion so tribu nen Dan
: Onlulukso manlapud Basan.
23: Nipaakar ed Neftali inkuanto
: Apenepenek na kaabigan tan bindision na Katawan
: iray kabyangan na tribu nen Neftali;
: Say dalin da sakop toy anggad abalaten manlapud Dayat na Galilea.
24: Nipaakar ed tribu nen Aser inkuanto
: Dakdakel niy bindision na tribu nen Aser nen saray arum a tribu na Israel.
: Sikato komun so araroen na saray agagi ton lalaki,
: Tan dakerakel komun so ontubon kiew na oliba ed dalin to.
25: Niagel komun na saray gansa tan balatyang a puirta iray baley to,
: Tan arawi ra lawas komun ed kaatapan.
26: Sikayon Israelita, anggapoy dios a miparad Dios yo,
: Manloglogan a sigagalang a ombeltang ed tawen.
: Manloglogan ya onsorub ed kaloreman ta ondagon ontulong ed sikayo.
27: Say andi-anggaan a Dios so lawas manangyagel yo;
: saray magnayon a taklay to so sakorung yo.
: Pinataynan to ray kalaban yo legan yon mankukurang,
: tan imbaga tod sikayon deralen yo ran amin.
28: Kanyan manaayam ya arawid kaatapan
: iray kabyangay boleg nen Jacob,
: mareen so bilay dad sakey a dalin a daakan so trigo tan alak,
: diad dalin a linaew so manasalog.
29: Israel, agaylay liket mon bansa!
: Anggapoy mipara sika,
: sakey a bansan inliktar na Katawan .
: Say Katawan a dili so samper tan ispadam,
: a mangyagel ed sika tan mangiter ed sikay pananalo.
: Ondagon mikasid sika iray kalaban mo,
: et gatin-gatinan mo ra.