1: Si Sefatias a lakin anak nen Matan, si Gedalias a lakin anak nen Pasur, si Jucal a lakin anak nen Selemias, tan si Pasur a lakin anak nen Malkias nadngel day ibabagak ed saray totoo
2: a say Katawan inkuanto, Ompatey ed bakal, odino eras, odino salot so siopaman a manayam ed dalem na siudad. Balet ag napatey so siopaman ya ompaway ed siudad ta onsukod saray taga Babilonia; nipaliis ed patey tan mambilay.
3: Imbabagak met a say Katawan inkuanto, Iter ko yan siudad ed saray sondalon taga Babilonia, tan nadakep da.
4: Insan inkuan na saray opisyal ed ari, Nepeg a pateyen yan too. Diad pansasalita toy onya pakakapoyen toy linawa da ray sondalo tan saray arum a totoon walad dalem na siudad. Aliwan pankaabigan na karaklan so aanapen na sayan too, no ag say pakaderalan da.
5: Inmebat si Ari Sedekias, No ontan sirin, gawa yod sikatoy labay yo; ag ta kayo nayarin sebelan.
6: Kanyan inala ra ak tan diad panamegley na lobir inlosur da ak ed dalem na bobun a walad patio tan kayaryan nen Prinsipi Malkias. Anggapoy danum to may bobun no ag ingen pitek labat so karga to, kanyan kinmotep ak.
7: Balet si Ebed-melec a taga Sudan, sakey a yunoko tan walay kimey tod palasioy ari, nadngelan ton impelag da ak ed dalem na bobun. Diad sayan bekta walad Puirta nen Benjamin so ari.
8: Kanyan linmad man si Ebed-melec tan kuantod ari,
9: Kagalang kon Ari, maoges so ginawa na saraman a totoo. Impelag dad dalem na bobun si Jeremias, kanyan andi-saew ya ompatey lad man ed eras lapud naoput lay kakanen ed siudad.
10: Kanyan ingganggan na ari si Ebed-melec a mangitagar na taloran lalaki a wadman, ta agwaten da ak ed bobun kasakbayan ya ompatey ak.
11: Intagar sirin nen Ebed-melec ira may lalaki tan linma rad panagsinupan a kuarto ed palasio, ta angala ray daan iran kawes. Insan da impataoy ed siak imay abel a nisinger ed lobir.
12: Insan inkuanen Ebed-melec ed siak, Ibaliber mod kilikilim itay abel, pian ag ka nasakitan na lobir. Ginawak so nibagad siak.
13: Ginoyur da ak sirin diad panamegley na samay lobir, et naagwat ak. Kayari to ya, nipokuk ak lad dalem na patio.
14: Impaawit ak nen Ari Sedekias diad kumatlon lolooban ed Timplo. Inkuantod siak, Walay tepeten kod sika, et ag ko labay a walay iyamut mod siak.
15: Inmebat ak, No ibagak ed sikay katwaan, papatey mo ak, tan no simbawaen ta ka, ag mo ak dengelen.
16: Kanyan diad maamut insipan nen Ari Sedekias ed siak, Sambaan kod mabilay a Katawan a mangiiter ed sikatayoy bilay, ya ag ta ka papatey odino ipalimad saray totoon malabay a mamatey ed sika.
17: Insan ko imbagad kinen Sedekias a say Katawan a Makapanyarin-amin a Dios na Israel inkuanto, No onsuko kad ari na saray opisyal na Babilonia, nipaliis kad patey tan ag napoolan yan siudad. Sika tan say pamilyam et nipaliis ed patey.
18: Balet no ag ka onsuko, nipalimad saray taga Babilonia yan siudad, poolan da, tan ag mo ra nibatikan.
19: Balet inmebat si Ari Sedekias, Antakot ak ed saray Judion akigampid saray taga Babilonia. Ompan siak so nipalimad sikara et pairapen da ak.
20: Inkuankod sikato, Ag ka nipalimad sikara. Kerewen kod sika ya onur moy salitay Katawan onung na imbagak lad sika; diad ontan maung so pansumpalan mo. Nipaliis kad patey.
21: Balet diad sakey a pasingayew impaamtad siak na Katawan so nagawad sika no ag ka onsuko.
22: Anengneng kod samay pasingayew ya amin da ray bibiin atilak ed palasio ed Juda et niyaakar la rad saray opisyal na ari na Babilonia. Dengel moy ibabaga ra legan dan oonla.
: Say ari pinalikdo na saray malet a kakaaro to,
: naonur so labay da nen say labay to.
: Natan ta linmereg lad pitek so sali to,
: tinaynan la na saray kakaaro to.
23: Insan inkuanko ni, Amin da ray bibii tan saray anak mo et nipaway iran niakar ed saray taga Babilonia, tan ag mo ra nibatikan. Nadakep ka na ari na Babilonia, tan napoolan yan siudad.
24: Inmebat si Sedekias, Ag mo ibabagad siopaman yan tongtongan ta, pian niarawi kad kaatapan.
25: No narengelan na saray opisyal ya akitongtong ak ed sika, onla ra dia tan tepeten da no antoy nantongtongan ta. Isipan da ya ag ka pateyen no ibagam ed sikara so nantongtongan ta.
26: Ibagam labat ed sikara a kekerewen mod siak ya ag ta ka la papawilen ed prisowan a dimay pateyan mo.
27: Linman tua ed siak iray amin ya opisyal. Tinetepetan da ak, tan imbagak ed sikara imay amin ya impaibaga na ari. Anggapoy agawaan da, lapud anggapoy akadngel ed tongtongan mi nen ari.
28: Nansiansia ak a nanayam ed patio na palasio anggad adakep so Jerusalem.