1: Ipapaamta na tawen so kagalangay Dios!
: Ipapanengneng to ray ginagawa na Dios!
2: Say balang agew ibabaga toy kagalangay Dios ed ontombuk ya agew;
: say balang labi ipapaamta to ed ontombuk a labi.
3: Anggapoy balikas o salitan ikakana,
: anggapoy tanul a narerengel;
4: anggaman ontan onkakayat so ipapaamta ra ed intiron mundo,
: tan narerengel ed amin a sokung na mundo.
: Say Dios nanggawad tawen na abung a panayamay agew;
5: ompapaway so agew, a singa nubio, ed ayaman to,
: singa bumabatik a sipaparaan lan milomba.
6: Ompapaway ed sakey a dapag na tawen
: ombebeltang ya onlad sananey a dapag.
: Ag naliktaran so petang to.
7: Ayadyari so ganggan na Katawan ;
: papasimbaloen toy biskeg na too.
: Napanmatalkan iray ganggan na Katawan ;
: mangiiter ira na kakabatan ed saray anggapoy amta.
8: Maptek iray ganggan na Katawan ,
: tan pagagayagaen day puso.
: Matonung iray ganggan to,
: tan liliwawaan day pakatalus.
9: Maung so pangigalang ed Katawan ;
: mansiansia ed anggad angga.
: Matonung so pananintinsiay Katawan ,
: tan maptek lawas.
10: Pampilpilalekan
: nen say sankaabigan a balituk;
: masamsamit
: nen say sankapuroan a dilo.
11: Iitdan to ak ya aripen mo na kakabatan;
: natutumangan ak diad pangoonur ko.
12: Anggapoy toon makanengneng na saray dilin lingo to;
: ipaliis mo ak pa, Katawan , ed saray niamut a kasalanan!
13: Iyarawi mo ak pa met ed saray ginagalan kasalanan;
: ag mo pa iyaabuloy ya oleyan da ak.
: Diad ontan magmaliw ak ya anggapoy pakatetelan,
: tan akaliktar ak lad kaogsay kasalanan.
14: Makapaliket komun ed sika iray salitak tan saray kanunotan ko,
: O Katawan a salimbengan ko tan mananondon ko!