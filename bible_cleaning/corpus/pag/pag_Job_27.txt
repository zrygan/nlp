1: Inmebat si Job
2: Isambak ed ngaran na mabilay a Makapanyarin-amin a Dios,
: ya angekal na kanepegan ko tan amapait na bilay ko
3: legan a paingasen ak na Dios;
4: say bibil ko ag mangibalikas na antokaman a maoges;
: say dilak ag mantila.
5: Ag kon balut ibaga a sikayo so duga;
: legan a mabilay ak ipasoot kon anggapoy kasalanan ko.
6: Anggan kapigan italindeg ko a wala ak ed katonungan;
: malinis so konsinsiak ed kapigan man.
7: Amin iray onsusumpa tan onlalaban ed siak,
: nadusa ra komun a singa kanepegan da ray totoon maoges tan aliwan matonung.
8: Antoy ilalo na toon anggapoy Dios to,
: no babawien la na Dios so bilay to?
9: No gunigon so onsabid sikato, dengelen kasi na Dios so itawag to?
10: Nampilalekan to komun so liket ya iiter na Dios,
: tan nampikasi lawas komun ed sikato.
11: Aboluyan yo ak a mangibangat ed sikayoy ontan lan kabaleg na pakayari na Dios,
: tan mangipaliwawa na ginetma na Dios a Makapanyarin-amin.
12: Balet andi la, ta anengneng yo met lamlamang;
: akin sirin et mansasalita kayoy andi-kakanaan?
: Inmebat si Zofar
13: Onya so panusa na Makapanyarin-amin a Dios ed maoges tan managpairap a too.
14: Nayarin nawalaan na amayamay ya anak a lalaki,
: balet napatey iran amin ed bakal;
: kulang lawas so tagano da ray anak to.
15: Ompatey ed salot iray makaligtas ed bakal,
: et ag manermen iray anggan kaasawaan da.
16: Nayarin daakan so pilak na toon maoges,
: tan dakerakel iray kawes to;
17: balet isolung na saray totoon
: matonung iray kawes to,
: tan apagen na saray anggapoy kasalanan iray pilak to.
18: Singa abung na genggeng so abung ya ipaalagey na toon maoges,
: odino singa alolung ed alog a panagbantayan na sakey aripen.
19: Onogip a mayaman no maminsan a labi,
: et kabangon tod kabwasan anggapo lay kayamanan to.
20: Onsabid sikatoy takot a singa biglan delap;
: say alimbuasabos ed labi itikyab tod arawi;
21: say dagem a manlapud bokig so mangyarawid sikatod abung to;
22: onsiplug ed sikato ya andi-panangasi,
: legan a gagawaen toy anggaay nayarian ton onarawi.
23: Mambanesbes ya ombasig so dagem ed sikato legan ya ombabatik,
: tan patakoten to lapud pakayari ton manderal.