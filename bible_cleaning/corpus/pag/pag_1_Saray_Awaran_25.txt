1: Pinili nen David tan saray pangulo da ray Levita iray onggendan a boleg na Levita a mangipangulo ed pangigalang ed Dios: Asaf, Heman, tan Jedutun. Sikaray mangibawag na saray salitay Dios legan a totogtogen iray saltirio, saray arpa tan saray piangpiang. Saya so listaan da ray totoon apilin mangipangulo na pangigalang ed Dios tan saray kimey da
2: Saray lalakin anak nen Asaf a di: Zacur, Jose, Netanias, tan Asarela. Diad panangiwanwan nen Asaf imbawag da ray salita na Dios kapag iganggan ira na ari.
3: Saray lalakin anak nen Jedutun a di: Gedalias, Zeri, Isayas, Simei, Hasabias, tan Matatias. Diad panangiwanwan nen ama ra, imbawag day salitay Dios legan a totogtogen iray arpa; nankakanta ray dayew tan pisasalamat ed Katawan .
4: Saray lalakin anak nen Heman a di: Bukias, Matanias, Uziel, Sebuel, Jerimot, Hananias, Hanani, Eliata, Gidalti, Romamti-ezer, Josbekasa, Malloti, Hotir, tan Mahaziot.
5: Initdan na Dios di Heman a propita na ari na sarayan labinapat ya anak a lalaki tan taloran bibii onung na insipan to, pian naitdan toy pakayari si Heman.
6: Diad panangiwanwan nen ama ra nantotogtog ira na saray piangpiang tan saray arpa legan a gagawaen ed dalem na Timplo so panangigalang ed Dios. Di Asaf, Jedutun, tan Heman et wala rad silong na panangiganggan na ari.
7: Amin da ra yan duamplo tan apat a lalaki et marunong ira; tan saray kapara ran Levita et abangatan irad musika. Duan lasus tan walomplo tan walo ran amin.
8: Malangwer may matakken ira, marunong may kagapogapo ra lambengat ed sayan kimey, nampapalaranan iran amin, pian naamtaan da no antoy betang dan kimeyan.
931: Sarayan duan lasus tan walomplo tan walo et naapag ira a duamplo tan apat ya olup onung na nanlapwan dan pamilya; balang olup labinduay kabyangay to tan walay pangulo to. Onyay impantotombukan dan nanlilingkur: 1 Jose a kabyangay pamilya nen Asaf; 2 Gedalias; 3 Zacur; 4 Izri; 5 Netanias; 6 Bukias; 7 Jesarela; 8 Jesaias; 9 Matanias; 10 Simei; 11 Azariel; 12 Hasabias; 13 Subael; 14 Matitias; 15 Jeremot; 16 Hananias; 17 Josbekasa; 18 Hanani; 19 Malloti; 20 Eliata; 21 Hotir; 22 Gidalti; 23 Mahaziot; 24 Romamti-ezer.