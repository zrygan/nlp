1: Inmebat si Job
2: Manriklamo ak ni sumpad Dios;
: ag ko nitepel so ag manngesnges lapud pamapairap tod siak.
3: Oy la komun ta amtak so pananapan kod sikato,
: tan amtak no panoy pakakar kod kawalaan to.
4: Mipalinewan ak ed sikato,
: tan ipaliwawak ya amin so katunongan ko.
5: Labay kon amtaen no antoy ibaga tod siak,
: tan no panoy iyebat to.
6: Ipakana na Dios kasi so intiron biskeg to sumpad siak?
: Andi, ondengel no mansalita ak.
7: Maptek so panagbilay ko; nayarian koy mipalinewan ed Dios;
: ibawag tod satan ya anggad angga ya anggapoy kasalanan ko.
8: Nananap ak ed Bokig, balet andid man so Dios;
: tan ag ko arumog nen inanap kod Sagur.
9: Say Dios nankimey ed Baybay tan diad Sagur,
: balet siansian ag ko anengneng.
10: Anggaman ontan amta toy kurang ko;
: no sobuken to ak narumog ton malinis so panagbilay ko.
11: Matoor kon totombuken so pinili tod dalanen ko,
: tan ag ak balut onsuasuawi.
12: Oonuren ko lawas iray Ganggan na Dios;
: susumpalen koy linawa to, aliwan say dilin labay ko.
13: Sikatoy ag balut mangoman. Anggapoy makasumlang ed sikato
: odino makabaat ed labay ton gawaen.
14: Sumpalen toy getma to nipaakar ed siak;
: sayan getma to et sakey ed saray amayamay a getma to.
15: Manggiwgiw ak ed takot no wala ak ed arap to.
1617: Pinakapoy na Makapanyarin-amin a Dios so linawak.
: Say Dios, aliwan say kabilongetan, so mamapatakot ed siak
: anggaman a binulag ak na bilonget.