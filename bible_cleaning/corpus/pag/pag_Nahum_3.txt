1: Pangaskasiyan so kipapasen na siudad a managpatey na too,
: say siudad a napno na kayamanan a samsamen.
2: Dengel yo! Say sanotsut na lewet,
: say kalarakar na saray dalig,
: say banesbes da ray kabayo,
: say dalagorug na saray karwahin para bakal!
3: Ondedepdep iray akakabayo,
: mankidyam iray ispada tan saray pika!
: Ag nabilang iray bangkay ya abunbunton
: nataktakbaan ira na saray totoo.
4: Nadudusa la so Ninive ya aliling toy marotak a bii.
: Makaay-ayat tan makapatey so ganggana to,
: kanyan pinalikdo to ray bansa tan inaripen to ra.
5: Say Katawan a Makapanyarin-amin kuanto,
: Dusaen ta ka, Ninive!
: Ekalan ta kay kawes tan
: ipanengneng ta kad saray bansa,
: et nanengneng day pakababaingan mo.
6: Kabosulen ta ka
: tan kobutan ta ka na dotak.
: Sitatakot ya onnengneng ed sika iray totoo.
7: Arawian ka na amin a makanengneng ed sika.
: Ikuanda, Aderal-deral so Ninive.
: Siopay mangakasi ed sikato?
: Siopay malabay a manligliwad sikato?
8: Ninive, daeg mo ni so Tebes a manonan siudad na Egipto? Wala met so ilog ton mangyagel ed sikato nen saman a singa atagey a padirsay Ilog na Nilo so tirinsira to nen saman.
9: Inoleyan toy Sudan tan say Egipto, anggapoy anggaan na pakayari to; kagampi to so Libia.
10: Balet saray totood Tebes et nibantak irad arum a bansa. Diad inerman a sokung na dalan, saray anak da et nipaspas ira ya anggad ag da impatey. Agolunggolungan a niakar ed arum a bansa iray manonan totoo ra tan nanaapagan ira na saray akadakep ed sikara.
11: Ninive, magmaliw ka met a singa abuek a mandongilngil! Ibatikan mo met iray kalaban mo.
12: Amin da ray tirinsiram et magmaliw iran singa saray kiew na igos ya aluluto la ray bunga ra: yugayog moy sengeg da et napelag lad sangim iray bunga ra!
13: Singa bibii iray sondalom, tan akaparontal ya anggapoy nagawaan ed arap na saray kalaban mo so bansam. Temeken na apoy iray balewet na saray puirtam.
14: Mantipon kay danum a pangiparaan mod panlakob dad sika, tan pabiskeg mo ray tirinsiram! Gatin-gatinan mo ray pitek, ta manggawa ka na saray laryo, tan iparaan mo ray pampeket ed sikara!
15: Anggan antoy gawaen mo, napoolan ka nin siansia ya anggad ipatey mo odino napatey ka ed bakal. Naandipat kan singa saray tanaman ya inoput na saray dorun.
: Dinmakerakel kan singa saray dorun!
16: Dakel ni nen saray bitewen ed tawen so impamarakel mod saray nigosiantim! Balet natan naandipat la ra, a singa saray dorun ya imbuskag da ray payak da tan tinmikyab la rad arawi.
17: Saray opisyal mo et singa sakey ya olup na amayamay a dorun a pinmepeket ed saray padir diad agew ya ambetebetel so panaon. Balet no ompaway lay agew, ontikyab la ra, tan anggapoy makaamta no iner so nakar da!
18: Ari na Asiria, inaatey la ray gobirnador mo, tan ag la nabangon a balut ed ogip da iray manonan totoom! Ataytayak ed kapalandeyan iray totoom, et anggapoy mamasempet ed sikara.
19: Anggapo lay panambal ed saray sugat mo, tan ag la ra naabigan. Mantipak ed liket iray amin a makarengel ed balitan nipaakar ed inkaderal mo. Wala tay akapaliis ed ag manganggan inkaruksam?