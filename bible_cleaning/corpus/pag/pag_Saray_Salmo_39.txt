1: Inkuanko, Apigeren ko ray kagagawak tan ag ko iyabuloy a pankasalananen ak na dilak;
: ag ak mansalita na anggan anto,
: no walad kaliber-liber ko ray totoon maoges.
2: Nandeen ak tan ag ak inmeseesel;
: ag ak nansalita na anggan say nipaakar ed kamaungan!
: Balet lalon mandenden so kairapan ko,
3: tan mapagpaga ak.
: Diad pannununot kon maung, lalon dinmendey gunigon ko;
: ag ko la napokpokay onkerew na onya
4: Katawan , kaonungan niy pambilay ko?
: Kapigay ipatey ko?
: Ibagam pad siak no kapigay pansamput na bilay ko?
5: Agaylay katikey na pambilay kon inter mo!
: Para sika singa anggapo so karokey na intiron bilay ko.
: Say bilay na too singa labat siplug na dagem;
6: singa labat anino.
: Anggapoy kakanaan iray pansasagputan to;
: mantitipon na kayamanan, balet ag to amta no siopay mannanam!
7: Anto sirin, Katawan, so nayarian kon panilaloan?
: sika so paniilaloan ko.
8: Ilaban mo ak pad amin da ray kasalanan ko,
: tan ag mo pa iyaabuloy a ludlureyen ak na saray totoon makulang-kulang.
9: Mandeen ak, ag ak mangibalikas na anggan anton salita,
: ta sikay nanlapwan na sayan paniirap ko.
10: Ag mo ak pa la dudusaen!
: Ngalngali ak la ompatey lapud panagkabil mod siak.
11: Dudusaen mo ray kasalanan na too diad panamegley na panagpasnuk mo,
: tan dederalen mon singa bigis iray bengatlan labalabay to.
: Tuan say too et singa labat siplug na dagem!
12: Dengel mo pay pikakasik, Katawan ,
: tan talineng moy tagleey ko;
: tulongan mo ak pa no mannangnangis ak.
: Magano labat a sangkailim ak
: a singa saray lalakik.
13: Paolyan mo ak pan manbukbukor pian wala met so liket ko,
: kasakbayay itaynan tan iyandipat ko diad mundo.