1: Dengel yo ya, amin yon katoowan!
: Dengel kayo, amin yon manaayam ed inerman a pasen,
2: atagey o abeba may kipapasen yo,
: mairap-bilay man o mayaman kayo.
3: Malinew iray kanunotan ko;
: ibalikas ko ray salita na kakabatan.
4: Salitaen koy nipaakar ed saray probirbio,
: tan ipaliwawak so kabaliksan da leleg kon manotogtog na arpa.
5: Ag ak antakot no panaon na kaatapan,
: no aliktub ak na saray kalaban ko,
6: saray totoon manmamatalek ed kayaryan da,
: tan ilalastug day dakel a kayamanan da.
7: Ag nayariay too a dondonen toy sikaton dili;
: ag to nabayaran ed Dios so bilay to,
8: ta mabmablin tuloy so dondon na bilay na too.
: Say nayarian ton ibayar et kulang ni
9: a pakapaliis tod lobuk,
: tan pakapambilay ton anggad angga.
10: Nanenengneng na anggan siopa ya ompapatey met iray totoon makabat,
: saray luko-luko tan saray makulang-kulang,
: tan ititilak dad saray kabyangay boleg da iray kayamanan da.
11: Saray lobuk so panabungan dad anggad angga;
: diman ira manayam ed amin a panaon,
: anggaman a wala ray dalin dan dili nen saman.
12: Anggan matalonggaring so sakey a too,
: ag mansiansian mambilay;
: ompatey nin siansia a singa saray ayayep.
13: Nengneng yoy nagagawa ed saray manmamatalek ed sikaran dili,
: say pansusumpalan da ray napepenek lad kayamanan da
14: nigetar iran ompatey a singa saray karniro,
: tan say Patey so magmaliw a pumapastol da.
: Taloen ira na saray totoon matonung
: leleg a naboboluk iray laman da ed panaayaman da ray inaatey ya arawi ed kaabungan da.
15: Balet dondonen ak na Dios;
: ilaban to ak ed pakayari na patey.
16: Ag kayo nagugunigon no onyayaman so sakey a too,
: tan no nanaaruman lan nanaarumay kayamanan to;
17: ag to lamlamang naawit no ompatey;
: ag milad sikato ed lobuk so kayamanan to.
18: Anggan maliket so sakey a too ed sayan bilay,
: tan nidadayew lapud maaligwas,
19: mitipon met lamlamang ed saray lalaki to no ompatey,
: diad pasen a kawalaay bilonget ya ag mangangga.
20: Anggan matalonggaring so sakey a too ag mansiansian mambilay,
: ompatey nin siansia a singa saray ayayep.