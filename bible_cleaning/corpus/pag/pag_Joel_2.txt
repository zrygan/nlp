1: Paknul yoy trumpita; paknul yod Sion
: a masanton palandey na Dios so pamasakbay.
: Giwgiw kayo, sikayon totood Juda!
: Magano lan onsabiy agew na Katawan .
2: Sakey ya agew ya ambilonget tan maermen,
: sakey ya mayemyem tan malorem ya agew.
: Ondodogpa ray amayamay a dorun
: a singa ra bilonget ya onkokobut ed kapalandeyan.
: Ag ni agaway singa onya nen saman,
: tan ag yan balut nagawa ed arapen a panaon.
3: Singa panagtemek na apoy so pangan dad saray tanaman.
: Singa Tanamanan na Eden so dalin a walad arap da,
: balet sakey a begtebegtew a kabueran so dalin ed beneg da.
: Anggapon balut so nalabsanan dan tanaman.
4: Singa kabayo so nengneng da;
: ombabatik iran singa saray kabayod bakal.
5: Diad panlulukso rad kapalandeyan,
: mapanaspas iran singa saray karwahi;
: masalanosut iran singa dikan napopoolan.
: Mandarasig iran singa amayamay a sondalon akaparaan a mibakal.
6: Diad isasabi ra, natatakot ya amin so katoowan;
: ampoti-potiy bosaleg dan amin.
7: Ondodogpa ran singa saray sondalon mibabakal;
: singa ra sondalon onkakalab ed padir.
: Itutuloy day onsusulong
: tan ag ira onaarawid dalan
8: odino mansasamsamay dalan.
: Seselaken day antokaman a tirinsira,
: et anggapoy makabaat ed sikara,
9: Maples iran ondodogpad siudad;
: luluksoen da ray padir;
: kakalaben da ray kaabungan
: tan ondadalan irad saray bintana a singa ra matakew.
10: Diad idadalan da nayeyegyeg so dalin;
: nayayakayak so tawen.
: Ombibilonget so agew tan say bulan,
: tan ag la onsisinag ira bitewen.
11: Say Katawan iyeeyag ton singa karul so ganggan tod saray sondalo to.
: Amayamay iray sondalo ton onoonur ed sikato tan makapanyari ra.
: Makapataktakot a tuloy so agew na Katawan !
: Siopay makapaliis ed patey no onsabi yan agew?
12: Balet anggan natan, kuay Katawan!
: masimoon kayon magbabawi tan pawil kayod siak a
: manaayuno, mannangnangis, tan maneermen kayo.
13: Ipapuso yoy panermen yo;
: aliwan masarag so pampilat yod kawes yo.
: Pawil kayod Katawan a Dios yo,
: ta maabagey tan mapangasi;
: sikatoy maanos tan totooren toy sipan to;
: sipaparaan a mamirdona, aliwan manusa.
14: Angangko mangoman a kanunotan so Katawan a Dios yo
: tan bindisionan to kayo na daakan iran bungay tanaman.
: Diad satan nayarian yoy mangibagat ed sikato na trigo tan alak.
15: Paknul yod Palandey na Sion so trumpita;
: iganggan yoy sakey a panagayuno tan tawag kayo na sakey a miting!
16: Pantitipon yo ray totoo;
: iparaan yo ran ondagup ed masanton miting;
: pankakasakey yo ray mamatakken;
: pantitipon yo ray ogogaw
: tan ontan met na saray mansususo.
: Anggan saray kapankasal
: nepeg a taynan day kaabungan da tan ondagup ira.
17: Nepeg ya onakis tan mampikasi
: iray paparin manlilingkur ed nanleetan na altar tan say lolooban ed Timplo
: Katawan , kasian mo pa ray totoom.
: Ag mo pa iyaabuloy a balawen tan ludlureyen kami na arum a bansa
: diad pangikuan da, Kawalaan na Dios yo?
18: Insan say Katawan impanengneng toy panagnunot tod dalin to;
: walay panangasi tod saray totoo to.
19: Say Katawan inmebat ed sikara
: Itdan ta kayo la na trigo,
: alak, tan larak na oliba,
: et napenek kayo.
: Ag kayo la balawen na arum a bansa.
20: Ekalen ko ray amayamay a dorun a nanlapud baybay
: tan paonlaen ko rad kabueran.
: Saray walad onaan ya olup et naablug irad Inatey a Dayat,
: tan saray walad bandad onur, diad Dayat na Mediteraneo.
: Ombanget iray inaatey a laman da.
: Deralen ko ra, lapud saray ginagawa rad sikayo.
21: Kaalogan, ag kayo natatakot;
: ingen, manliket tan manggayaga kayo,
: lapud saray amin a ginagawa na Katawan ed sikayo.
22: Ayayep, ag kayo natatakot.
: Malamlambut iray dikad pastolan;
: mambubunga iray kakiewan,
: tan walay daakan a bungay igos tan ubas.
23: Manliket kayo, sikayon totood Sion,
: manliket kayod saray ginagawad sikayo na Katawan a Dios yo.
: Initdan to kayo na nagnap ya oran ed tiagew,
: impelag toy oran a para sikayo no panaoy ambetel
: tan pinaoran ton singa gendat no nepnep.
24: Napano na trigo so panagilikan;
: onlepwad alak tan larak na oliba iray abut ya abay na saray panagpespesan.
25: Ipawil kod sikayo ira may naandid sikayo
: diad saramay taon ya inaakan na amayamay a dorun iray tanaman yo.
: Siak so angibakid sikayo ra man ya amayamay a dorun.
26: Amayamay natan so naakan yo, tan napenek kayo.
: Idayew yo so Katawan a Dios yo,
: a nanggagawad sikayo na saray makapakelaw a bengatla.
: Ag lan balut napabaingan iray totook.
27: Kanyan sikayo ran taga Israel, naamtaan yo a wala ak ed sikayo
: tan siak a Katawan so bukbukor a Dios yo.
: Ag lan balut napabaingan iray totook.
28: Kayari to yan nagawa ibung kod balang sakey a too so ispirituk
: ibawag na saray anak yon lalaki tan bibii so balitak;
: nawalaan na saray kogip iray mamatakken yon lalaki,
: tan makanengneng na pasingayew iray tobun-balo yo.
29: Diad satan a panaon ibung kod
: anggan saray aripen kon bibii tan lalaki so ispirituk.
30: Diad satan ya agew mangiter ak na saray tanda a nanengneng
: ed tawen tan diad tapew na dalin;
: wala so onagos a dala, apoy, tan makapakapal ya asewek.
31: Ombilonget so agew,
: tan ombalangan singa dala so bulan
: kasakbayan ya onsabi so baleg tan makapataktakot ya agew na Katawan .
32: Balet nilaban ya amin iray onkerew na tulong ed Katawan .
: Onung na inkuay Katawan ,
: Saray pigaran totood Jerusalem et makabatik ira;
: makapaliis ed patey iray pilien ko.