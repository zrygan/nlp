1: Katawan , maliket so ari lapud pinabiskeg mo;
: magayaga lapud impanalom.
2: Inter moy nampilalekan to;
: ag mo pinabaingan ed kerew to.
3: Dinagom ya awit moy nidomadoma ran bindision
: tan kinoronaan mo na puron balituk.
4: Kinmerew na bilay et initdan mo,
: andokey tan andi-anggaan a bilay.
5: Baleg so kagalangan to lapud tinulongan mo;
: impagmaliw mon bantug tan matalonggaring.
6: Andi-anggaan a walad sikato ray bindision mo,
: say kiwawalam papanoen to na gayaga.
7: Manmamatalek so ari ed Katawan ;
: lapud ag mangoman a panangaro na Sankatageyan a Katawan ,
: niarawi lawas ed kaatapan.
8: Dakepen na ari ya amin iray kalaban to;
: erelen ton amin iray mamobosul ed sikato.
9: No onpatnag so Katawan ,
: singa manliub ya apoy a mangoput ed sikara.
: Lapud pasnuk to akmunen to ra,
: tan oputen ira na apoy.
10: Say ari pateyen to ray anak da;
: anggapoy nakeraan a mabilay ed saray kabyangay boleg da.
11: Mamplaplano ray maoges tan mankokomplut ira sumpad sikato,
: balet ag ira manalo.
12: Panaen to ra;
: papoliktaren tan pabatiken to ra.
13: Idayew mi ka, Katawan , lapud ontan lan biskeg mo!
: Ikanta tan idayew miy pakayarim.