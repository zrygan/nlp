1: Insan nampikasi si Tobit
: Idayew yoy andi-anggan a Dios,
: idayew yo so manooley.
2: Dudusaen to itayo; insan kakasian to itayo.
: Ibabaki to itayod pasen a panaayaman da ray inaatey,
: insan pababangonen to itayo manlapud lobuk.
: Anggapoy makaliktar ed pakayari to.
3: Totood Israel, misalamat kayo diad pegley da ray bansa
: ya angibantakan tod sikayo;
4: anggan diman impanengneng toy baleg a pakayari to.
: Iparengel yod amin a mambibilay so pangidadayew yo.
: Say Katawan so Dios tan ama tayo ya anggad angga.
5: Anggaman a dinusa to kayo lapud kaogsan yo,
: kasian tan pasempeten to kayo
: manlapud saray bansan nikaykayatan yo.
6: Pawil kayod Dios,
: diad intiron puso tan kamarerwa yo,
: mambilay kayon matoor ed sikato.
: Insan onlingaw ya ontulong ed sikayo
: tan ag to la iyamut so sikaton dili.
: Nunot yo no antoy ginawa na Dios para sikayo
: tan misalamat kayo diad intiron puso yo.
: Idayew yo so matonung a Katawan;
: pagalangan yo so andi-anggaan ya ari.
: Anggaman a manaayam ak ed dalin a nibantakan ko,
: misalamat ak ed Katawan
: tan ipaamtak ed bansa na saray makasalanan so biskeg na pakapanyari to.
: Benegan yo ray kasalanan yo,
: tan gawa yoy makapaliket ed Dios!
: Angangko sibegan to kayo
: tan kasian to kayo.
7: Idadayew ko so Dios ko tan manliliket ak ed inkatalonggaring to;
: igagalang na kamarerwak so Ari na tawen.
8: Ibawag komun na balang sakey so inkatalonggaring to
: tan kantaen da ray dayew to diad Jerusalem.
9: Jerusalem, Masanton Siudad na Dios mi,
: dusaen kay Dios lapud saray kasalanan da ray totoom,
: balet kasian to ray maptek so gagawaen da.
10: Kanyan misalamat kad Katawan, ta sikato et maung.
: Idayew mo so andi-anggaan ya ari.
: Nipaalagey lamet so Timplom,
: tan manliket lamet iray totoom.
: Paliketan komun na Katawan iray amin a totoom a nibantak ed saray arum a bansa;
: asikasoen to komun iray maniirap a totoom
: legan ya ondadalan so panaon.
11: Jerusalem, onsinag a maliwliwawa so silew mo ed intiron mundo,
: tan onlad sika iray arawin bansa.
: Saray totoo ra et onla rad sika a mangigalang ed
: Katawan a Dios mo;
: mangawit ira na saray rigalon para Ari na Tawen.
: Diad saray daladalan mo mankanta iray amayamay a kailalakan na magayagan panangidayew;
: say ngaran mo et anggad anggan mansiansia a pinili na Dios a siudad.
12: Nisamba ya amin iray manataktakot ed sika,
: amin da ray mandederal ed sika tan mangigegeba na saray padir mo,
: amin da ray mangigegeba na saray torim tan saray abung mo.
: Balet nabindisionan ya anggad angga iray mangigagalang ed sika.
13: Manggayaga ka, O Jerusalem, lapud saray matonung a totoom;
: natipon ira manlapud saray arum a bansan nibantakan da
: a mangigalang ed Katawan na amin a panaon.
14: Maliket ya amin iray totoon mangaarod sika,
: tan saray maliket a makanenengneng ed iyaaligwas mo.
: Saray maneermen lapud saray kairapan mo natan
: et onsabiy agew na panliket da;
: pagayagaen iran anggad angga na liket mo.
15: Idadayew koy Katawan, say matalonggaring ya Ari;
16: nipaalagey lamet so Jerusalem,
: tan sikatoy panayamam to ya anggad angga.
: Jerusalem, agaylay panliket ko
: no nanengneng na saray kabyangay boleg ko so karlangan mo
: tan misalamat irad Ari na Tawen.
: Nagawad saray safiro tan ismiralda iray puirtam,
: tan nagawad saray mablin bato iray padir mo.
: Nagawad balituk iray torim,
: tan nagawad puron balituk iray tirinsira ra.
17: Natapewan iray dalan mo na saray rubi tan saray mablin alahas.
18: Manlapud saray puirtam, narengel iray magayagan kanta;
: tan manlapud saray kaabungan mo, ibelyaw na saray totoo,
: Idayew yoy Katawan! Idayew yoy Dios na Israel!
: Jerusalem, bindisionan na Dios iray totoom
: tan idayew da ya ando lan ando so masanton ngaran to.
: Sarayan salita so impanamput nen Tobit ed kanta ton panangidayew.