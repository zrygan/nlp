1: Maabig so misalamat ed sika, O Katawan ,
: say pankanta a pamagalang ed sika, O Dios a Sankatageyan,
2: say pangibawag a kinabwasan na ag mangoman a panangarom,
: tan say pangibawag a nilabi-labi na inkatoor mo,
3: ya olupen na togtog na nandeles a kagawaan na musika,
: tan say laineng na arpa.
4: Katawan , paliliketen ak na saray makapanyarin gawgawam;
: lapud saray ginagawam, mankakanta ak ed liket ko.
5: Matalonggaring a tuloy iray gawgawam, Katawan !
: Agaylay kaaralem na saray nunot mo!
6: Say makulang-kulang ag to natalusan
: tan say ambagel ag to natebek
7: a nayarin ombaleg a singa dikarika iray totoon maoges,
: tan onaligwas iray amin a managgaway kaogsan;
: anggaman ontan, sigput so kaderal da,
8: balet sika, Katawan , so anggad anggan sankatageyan.
9: Amta mi ya ompatey iray kalaban mo,
: tan natalo ya amin iray totoon maoges.
10: Pinabiskeg mo ak a singa kalakyan a bakad katakelan;
: binindisionan mo ak na liket.
11: Anengneng koy inkatalo da ray kalaban ko
: tan arengel koy tawag da ray totoon maoges.
12: Onsalumpapak a singa kiew a palmira iray matonung a totoo;
: ombaleg iran singa kiew a sidro na Libano.
13: Singa ra kiew ya intanem ed abung na Katawan ,
: ya onsasalumpapak ed Timplo na Dios tayo;
14: mambubunga ni ra, anggan matakken la ra;
: lawas mabisbiskeg tan mabona-bona ra.
15: Dia nanengneng a matonung so Katawan ,
: anggapoy kaogsan ed sikato a manangyagel ko.