1: Dinmago lamet imay katongtong kon anghil tan binangon to ak a singa amangon na toon naogip.
2: Tinepet ko, Antoy nanenengneng mo?
: Inmebat ak, Balituk a panangipatoonan na lamparaan. Diad tapew to walay sakey a yaung a pananginay larak. Walay pitoran lamparaan ed samay panangipatoonan, tan balang sakey et walay pitoran pananginay pabilo.
3: Walay sakey a kiew ya oliba ed kapag diking to may patoonan na lamparaan.
4: Insan ko tinepet ed samay anghil, Antoy kabaliksan da ra ya?
5: Inmebat imay anghil, Ag mo amta?
: On, ag ko amta, ebat ko.
10: Inkuanto may anghil ed siak, Saramay pitoran lamparaan et sikaray pitoran mata na Katawan ya onnenengneng ed intiron mundo.
11: Insan ko tinepet ed sikato, Antoy kabaliksan na saramay duaran kiew na oliba a wala rad nantopag a diking na samay panangipatoonan na lamparaan?
12: Tan antoy kabaliksan na duaran sanga na oliba a wala rad abay na duaran balituk a tubo a panlalapwan na ontotoron larak na oliba?
13: Tinepet tod siak, Ag mo amta?
: Ag ko amta, ebat ko.
14: Insan inkuanto, Sikara yay duaran lalakin pinili na Dios tan nilanaan ton manlingkur ed sikato.
6: Samay anghil imbaga tod kinen Zorobabel ira yan salita na Katawan Mampalabo ka, aliwan lapud pakapanyari na saray sondalo odino lapud dilin biskeg mo, no ag ingen lapud ispirituk.
7: Naandipat ed arap mo iray bangen a singa ra palandey. Napasimbalom a nipaalagey so Timplo, tan diad pangiliram na sankasamputan a bato, saray totoo iyeyag da, Marakep, marakep!
8: Wala niy sananey iran salita a sinmabid siak a nanlapu rad Katawan .
9: Inkuanto, Inlira nen Zorobabel so pundasion na Timplo, et sumpalen ton ipaalagey. No nagawa ya, naamtaan na saray totook a siak so angibakid sika ed sikara.
10: Binmetel so pananisia ra lapud melmelag niy agawaan ed kimey. Balet nanengneng day Zorobabel a mangituloy na kimey a pamaalagey na Timplo, et manliket ira.