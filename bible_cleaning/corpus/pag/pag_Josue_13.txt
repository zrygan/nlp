1: Masikesiken la natan si Josue. Say Katawan kuantod sikato, Masikesiken ka la, balet maawang niy dalin a sasakopen ni
2: say intiron dalin a sakop na Filistia tan Gesur,
3: ontan met ed intiron dalin a sakop na saray Avim ya anggad abalaten. Say dalin a manlapud kolus na Sihor, diad ketegan na Egipto ya anggad baybay diad ketegan na Ekron et sakop na saray Cananeo; saray ari na Filistia et manaayam irad Gaza, Asdod, Askelon, Gat, Ekron.
4: Sasakopen ni ray intiron dalin na saray Cananeo, tan say Meara a kayaryan na saray Sidoneo, ya anggad Afek, diad ketegan da ray Amorreo;
5: say dalin da ray Gibalita; say intiron sakop na Libano ya anggad bokig, manlapud Baalgad a bandad abalaten na Palandey na Hermon ya anggad Dalan na Hamat.
6: Sasakopen met ni so intiron dalin na saray Sidoneo a manaayam ira ed kapokdulan a pasen diad nanleetan na Kapalandeyan na Libano tan Misrefot-maim. Pataynanen ko ra yan totoo legan a mankukurang iray Israelita. Nepeg mon apagen ed saray Israelita so dalin onung na ingganggan kod sika.
7: Natan sirin, apag-apag mo yan dalin a kayaryanen na saray siamiran tribu tan say kapalduan tribu nen Manases.
8: Saray tribu di Ruben tan Gad tan say kapalduan tribu nen Manases et naawat da lay dalin ya inter ed sikara nen Moises ya aripen na Katawan ; say dalin da et walad nibokig na Ilog na Jordan.
9: Sakop na dalin da so anggad Aroer a walad gilig na patar na Arnon tan say siudad ed pegley na saman a patar tan sakop to met so intiron niatagey a patar manlapud Medeba ya anggad Dibon.
10: Nasabi na dalin da so ketegan na Amon tan sakop to ray amin a siudad ya inoleyan nen Ari Sehon ya Amorreo a nanoley ed Hesbon.
11: Sakop to met so Galaad, saray dalin na Gesur tan Maaca, say intiron Palandey na Hermon, tan say intiron dalin na Basan ya anggad Saleca.
12: Sakop to met ni so nanarian nen Og, say kaonuran ed saray Refaim, tan nanoley ed Astarot tan Edrei. Tinalo nen Moises ira yan totoo tan pinataynan to ra.
13: Balet saray Israelita ag da pinataynan iray totood Gesur tan Maaca; manaayam ni rad Israel ya anggad natan.
14: Si Moises ag to initdan na dalin so tribu nen Levi. Onung na imbaga na Katawan ed kinen Moises, say betang na saray Levita et say apag da ed saray bagat a popoolan ed altar na Katawan a Dios na Israel.
15: Si Moises initdan to na sakey a parti na dalin iray pamilya na tribu nen Ruben.
16: Sakop na dalin da so Aroer a walad gilig na Patar na Arnon tan say siudad ed pegley na saman a patar tan sakop to met so intiron niatagey a patar ed kaliber-liber na Medeba.
17: Sakop to met so Hesbon tan amin iray siudad ed niatagey a patar; Dibon, Bamot-baal, Bet-baalmeon,
18: Jahaz, Kedemot, Mefaat,
19: Kiryataim, Sibma, Zaret-sahar a walad pokdul na patar,
20: Bet-peor, saray palasur na Palandey na Pisga, tan Bet-jesimot.
21: Sakop to met iray amin a siudad ed niatagey a patar tan say intiron nanarian nen Ari Sehon ya Amorreo a nanoley ed Hesbon. Tinalo nen Moises si Sehon tan saray manoley ed Madian a di Evi, Rekem, Zur, Hur, tan Reba. Amin da ra ya et wala rad silong na pakaoley nen Ari Sehon.
22: Say sakey ed saray pinapatey na saray Israelita et si pumaparles a Balaam a lakin anak nen Beor.
23: Say Jordan so nisagur a ketegan na tribu nen Ruben. Sikara yay siudad tan baley a niiter ed saray pamilya na tribu nen Ruben.
24: Si Moises et initdan to met na sakey a parti na dalin iray pamilya na tribu nen Gad.
25: Sakop na dalin da so Jazer tan amin da ray siudad na Galaad, say kapaldua na dalin na Amon ya anggad Aroer na nibokig na Raba;
26: sakop met na dalin da so Hesbon ya anggad Ramot-mizpa tan Betonim, manlapud Mahanaim ya anggad ketegan na Lodebar.
27: Diad Patar na Jordan sakop na dalin da so Bet-haram, Bet-nimra, Sucot, tan Safon, say akeraan ed nanarian nen Ari Sehon na Hesbon. Say ketegan dad sagur et say Ilog na Jordan ya anggad baybay na Dayat na Galilea.
28: Sikara yay siudad tan baley a niiter ed saray pamilya na tribu nen Gad.
29: Si Moises initdan to met na sakey a parti na dalin iray pamilya na kapalduay tribu nen Manases.
30: Sakop na dalin da so Mahanaim tan say intiron dalin na Basansay intiron nanarian nen Og ya ari na Basan, tan amin iray anemaplon bario na Jair diad dalin na Basan.
31: Sakop met na dalin da so kapalduay Galaad, pati say Astarot tan Edrei, saray manonan siudad na nanarian nen Og diad Basan. Sikara ya so niiter ed kapaldua na saray pamilya a say sengeg da et si Makir a lakin anak nen Manases.
32: Onya so impangapag nen Moises ed dalin a nibokig na Jerico tan say Jordan nen sikatoy walad saray patar na Moab.
33: Balet anggapoy dalin ya impabetang nen Moises ed tribu nen Levi. Imbaga tod sikara a say betang da et say apag da ed saray bagat ed Katawan a Dios na Israel.