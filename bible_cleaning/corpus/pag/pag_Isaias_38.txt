1: Legan to met ira man ya agew, nansakit si Ari Ezekias tan ngalngali inatey. Linmad sikato si propita Isaias a lakin anak nen Amoz tan kuantod sikato, Ibabaga na Katawan ya oksuy mo lan amiy bengatla, ta ag ka la onabig. Mamparaan kan ompatey.
2: Inyarap nen Ezekias so lupa tod padir, insan nampikasi
3: Nunot mo pa, Katawan , a matoor tan masimoon so impanlingkur kod sika, tan sinumpal ko lawas iray nilabay mon pagawad siak. Kayari ton nampikasi nanakis na ampaipait.
4: Insan ingganggan na Katawan si Isaias
5: ya ompawil ed kinen Ezekias ta ikuantod sikato, Siak, say Katawan a Dios na lakim a David, et nadngel koy pikakasim tan anengneng koy interter na luam; pambilayen ta ka ni na labinlimay taon.
6: Iyagel ta ka tan sayan siudad na Jerusalem ed impirador na Asiria tan ituloy kon iyagel so siudad.
21: Insan imbaga nen Isaias ed ari a tapalan toy pinitpit a bungay igos so pelsa to, pian onabig.
22: Tinepet nen Ari Ezekias, Antoy pakapatnagan a mamaneknek a makaonla ak ed Timplo?
7: Inmebat si Isaias, Say Katawan itdan to ka na sakey a tanda a mamaneknek a sumpalen toy sipan to.
8: Diad saramay balitang na takayan a ginawa nen Ari Acaz, say Katawan paseneren to na samploran balitang so anino. Sinmener a tua na samploran balitang so anino.
9: Kayariy inyabig nen Ezekias ed sakit to, insulat to yan kantan panangidayew
10: Ninunot ko a diad kakkaksilay bilay ko,
: Onla ak lad pasen a panaayaman da ray inaatey,
: Et naandian ak lay pankanawnawan mambilay.
11: Ninunot ko a diad tapew na dalin a kawalaan da ray mabilay,
: Ag ko lan balut nanengneng lamet so Katawan
: Odino siopaman a mabilay a too.
12: Apoltut so bilay ko tan nansamput la.
: Singa sakey a tuldan inkusbo,
: Singa abel ya apaksut ed panaginarameyan.
: Abaloan kon pansasamputen la na Dios so bilay ko.
13: Sanlabi ak a manayay ed sakit,
: Singa tetemeken na lion iray pokel ko.
: Abaloan kon pansasamputen la na Dios so bilay ko.
14: Melmelag tan makapkapoy lay bosis ko,
: Tan managlem ak a singa malapati.
: Diad kanenengneng kod tawen naksawan lay matak.
: Katawan , agwat mo ak pad sayan gunigon.
15: Balet antoy nibagak? Say Katawan so angiter ed sayan sakit.
: Ansakit so pagew ko kanyan ag ak makaogip.
16: Katawan, mambilay ak para sika, tan para sika labat;
: Paabig mo ak pa tan pambilay mo ak ni.
17: Say kapaitan na bilay ko et nasalatan na inawa.
: Iyaagel moy bilay ko ed amin a kaatapan;
: Pipirdonaen moy amin a kasalanan ko.
18: Diad pasen a panaayaman da ray inaatey,
: Anggapoy siopaman a makapangigalang ed sika;
: Ag makapanmatalek ed inkatoor mo iray inaatey.
19: Saray mabilay so mangidadayew ed sika,
: A singa pangidadayew kod sika natan.
: Ibaga na saray kaamaan ed saray anak da so ontan lan inkatoor mo.
20: Katawan , pinaabig mo ak.
: Manogtog kami na saray arpa tan mankanta kamiy dayew mo.
: Diad Timplom mankanta kamiy pangidayew legan na pambilay mi.