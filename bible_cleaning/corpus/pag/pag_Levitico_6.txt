1: Say Katawan inter tod kinen Moises iray onggendan a totontonen.
2: Nakaukolan so pangisaklang na sakey a bagat no say sakey a too et nankasalanan ed Katawan lapud ag to impangipawil na indipositod sikato na kapara ton Israelita, odino lapud impanakew tod sikato na bangatla odino lapud impansaol tod sikato,
3: odino lapud impangibori to ed nalmo ton bengatla ya abalang tan nansamba ni ingen ya ag to nalmo.
45: No say sakey a too et nankasalanan na anggan dinan ed saray abitla, nepeg a bayaran toy inala tod sinasaol a polaing. Diad agew a sikatoy naamtaan a nankasalanan, nepeg a bayaran to may angalaan to tan pasolukan to na kakalima.
6: Mangyakar ed pari na sakey a kalakyan a karniro odino kanding ya anggapoy deral na laman to, ta ibagat ton pambayar ed Katawan . Say bili na sayan bagat kuintaen onung ed panagkuinta ed santuario.
7: Say pari ibagat to so ayep a pangekal na kasalanan to yan too, et napirdona yan too.
8: Say Katawan ingganggan toy Moises
9: ya iter tod kinen Aaron tan saray lalakin anak to iray onggendan a totontonen a nipaakar ed saray bagat a popoolan. Say bagat a popoolan et nepeg ya itilak a sanlabi ed tapew na altar, tan nepeg a mandarlang lawas so apoy.
10: Insan say pari ya akasolung na linen a tunika tan linen a pantalon a potut ekalen to ray dapul ya atilak ed altar tan iyan to ra ed dapag na samay altar.
11: Insan mansalat na kawes tan iyakar tod paway na kampo ira may dapul diad pasen a malinis onung ed ganggan.
12: Nepeg a mandarlang lawas so apoy ed tapew na altar tan ag balut paolyan a naerep. Kapag kabwasan sungloran na pari so apoy, apigeren ton ilira iray bagat a popoolan a walad tapew na altar, tan poolan toy taba na bagat a para kareenan.
13: Nepeg a mandarlang lawas so apoy ed tapew na altar tan ag balut paolyan a naerep.
14: Saray onggendan a totontonen et nipaakar ed saray bagat a trigo. Say sakey ed saray paparin anak nen Aaron et isaklang tod Katawan diad arap na altar so bagat a trigo.
15: Alaen toy sankaakup ed samay arinan pinatoroan na larak, tan amin ya insinson walad tapew to, insan poolan to ra ed tapew na altar a pakapatnagan a nibagat lan amin ed Katawan imay arina; makapaliket ed Katawan so balingit na sayan bagat.
1617: Kanen na saray papari so akeraan ed samay arina. Nepeg a gawaen a tinapay ya anggapoy libadura tan kanen ed masanton pasen, diad solar na Tuldan Ayamay Katawan . Say Katawan inter to yad saray papari a nabebetangan da ed saray bagat a popoolan. Masanton tuloy yan bagat, a singa saray bagat a para kasalanan tan saray bagat a pambayar.
18: Diad amin a panaon ya onsabi siopaman ed saray lalakin kabyangay boleg nen Aaron et nayarin mangan ed saray akeraan ed bagat a trigo tan sikatoy betang da lawas ed saray bagat a popoolan ya insaklang ed Katawan . Siopamay arum a maniwit ed sayan bagat napasakitan na pakayari na inkasanto na bagat.
19: Say Katawan inter tod kinen Moises iray onggendan a totontonen
20: a nipaakar ed pangikonsagrad kinen Aaron tan saray lalakin anak to. Diad agew na pangikonsagrad siopaman ed sikara, sikatoy mangibagat ed Katawan na sakey kilon arina singa karakel na samay inagew-agew a bagat a trigo, say kapaldua diad kabwasan tan say kapaldua diad labi.
21: Nepeg a nikames ed larak imay arina tan niluto ed bibingkaan, pingpinglisen, insan isaklang a bagat a trigo ed Katawan ; makapaliket ed Katawan so balingit na sayan bagat.
22: Diad amin a panaon ya onsabi sayan bagat et nepeg ya isaklang na balang kabyangan na boleg nen Aaron a manlilingkur a sakey a Pangulon Pari. Nepeg a sigput a napoolan yan bagat ya isaklang ed Katawan .
23: Anggapoy nayarin kanen ed bagat a trigo ya isaklang na pari; amin et nepeg a poolan.
24: Say Katawan ingganggan toy Moises
25: ya iter tod kinen Aaron tan saray anak to iray onggendan a totontonen a nipaakar ed saray bagat a para kasalanan. Say ayep ya ibagat a para kasalanan et pateyen ed nibaybay na altar a dimay panamateyan ed saray ayayep ya ibagat a popoolan. Masanton tuloy yan bagat.
26: Say parin mangibagat ed samay ayep kanen tod masanton pasen, diad solar na Tuldan Ayamay Katawan .
27: Siopaman odino antokaman a makadiwit ed laman na samay ayep napasakitan na pakayari na inkasanto to. No napolasian na dala na samay ayep so dinan man a kawes nepeg ya ipesak ed masanton pasen.
28: Dinan man a bangan panlambungan ed karni na samay ayep nepeg a betagen, tan no gansan kaldiro so ikana, nepeg a gisigisen insan orasan na danum.
29: Siopamay lakin kabyangan na pamilyay pari et nayarian toy mangan ed sayan bagat; masanton tuloy yan bagat.
30: Balet no walay dala a niakar ed dalem na Tulda tan nikana ed sirimonya a pangekal na kasalanan, say ayep ya akandala et ag nepeg a kanen; nepeg a poolan.