1: Anggapoy pakapaliis dad sayan panaon na gunigon.
: Aminsan naplag ed kababaingan so dalin na saray tribu di Zabulon tan Neftali; balet diad arapen a panaon nitanduro yan lugar, manlapud Mediteraneo a mampabokig ya anggad dalin ed nibaliw na Jordan, tan nasakop to ya anggad Galilea a panaayaman na saray sangkaili.
2: Akanengneng na baleg a silew
: iray totoon nankukurang ed kabilongetan.
: Nanayam irad sakey a dalin ya ambilbilonget,
: balet natan onsisindag so silew ed sikara.
3: Initdan mo ray baleg a gayaga, Katawan;
: impagmaliw mo ran maliket.
: Magayaga ra lapud saray ginagawam;
: singa saray totoon maliket no manaani ra,
: odino singa ra saray manaapag na asamsam dan kayamanan.
4: Maliket ira lapud pinoter moy pakon sasakbaten da
: tan say bastun a mamepekpek na saray takeb da.
: Tinalom so bansa
: ya amairap ed saray totoom,
: a singa samay impanalom nen saman ed saray sondalo na Madian.
5: Oputen na apoy iray buta na ondodogpan sondalo
: tan amin a kawes dan ataltalagsikan na dala.
6: Dadi sikatayo nianak so sakey ya ogaw!
: Niiter ed sikatayo so sakey ya anak a laki!
: Sikatoy magmaliw a manoley tayo.
: Natawag a Makapakelaw a Mananimbawa,
: Makapanyarin Dios, Andi-anggaan ya Ama,
: Prinsipi na Kareenan.
7: Onlaknab lan onlaknab so pakaoley ton ari,
: mansiansian mareen so panarian to,
: Manoley a kasalat nen Ari David,
: tan iletneg tod kaptekan tan katonungan so pakayari to,
: manlapud natan ya anggad angga.
: Andi-saew a sumpalen ya amin na Makapanyarin-amin a Katawan .
8: Say Katawan sinintinsiaan toy nanarian na Israel, saray kabyangan na boleg nen Jacob.
9: Amin da ray totood Israel, balang sakey a manaayam ed siudad na Samaria, naamtaan da a ginawa ya na Katawan . Matangsit tan mapaatagey ira natan. Kuanda,
10: Ageba ray laryon paalagey, balet salatan mi ra na saray baton paalagey. Apoter iray wanan a sikamoro, balet salatan mi ra na sankaabigan a kiew a sidro.
11: Sinogsogan na Katawan iray kalaban da a dogpaan da ra.
12: Say Siria ed bokig tan say Filistia ed sagur sinmangi ran mangakmun ed Israel. Anggaman ontan ag ni tinmonda so pasnuk na Katawan , no ag ingen siansia nin akaonat so lima ton manusa.
13: Ag nagbabawi ray totood Israel; anggaman a dinusa ra na Katawan a Makapanyarin-amin, ag ira pinmawil ed sikato.
14: Diad sanagew dusaen na Katawan iray pangulo na Israel tan saray totoo to; potuten toy olo ra tan say ikul da.
15: Say olo et saray matakken tan gagalangen a totootan say ikul et saray propitan tilay ibabangat da!
16: Saray mangiwawanwan ed sarayan totoo et imbalang da ra tan sigput da ran ginewgew.
17: Ag yabuloy sirin na Katawan a makabatik so siopaman ed saray tobun-balo, tan ag to kasian so siopaman ed saray balo tan saray olila, lapud anggapoy Dios da ray amin a totoo tan maoges ira tan kaogsan ya amin so sasalitaen da. Anggaman ontan ag ni ontonda so pasnuk na Katawan , no ag ingen siansia nin akaonat so lima ton manusa.
18: Say kaogsan na saray totoo et ondadalang a singa apoy a manemek na abeba ran kiew tan saray masabit a dika. Ondadalang a singa pool ed takel a mangipapaatagey na makapal ya asewek.
19: Lapud pasnuk na Katawan a Makapanyarin-amin, say pananusa to et ondadalang a singa pool ed intiron dalin tan papateyen to ray totoo, tan balang sakey iyaagel toy sikaton dili.
20: Diad intiron bansa saray totoo alaen tan kanen day antokaman a naakan da, balet ag iran balut napesel. Kanen day anggan saray dilin anak da!
21: Saray totood Manases tan saray totood Efraim et manlalaban ira, tan mammomoyung iran ondogpa ed Juda. Anggaman ontan ag ni ontonda so pasnuk na Katawan , no ag ingen siansia nin akaonat so lima ton manusa.