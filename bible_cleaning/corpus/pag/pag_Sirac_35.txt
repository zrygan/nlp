1: Say Pangonur ed Ganggan et singa saray amayamay a bagat, bagat met yan para kareenan.
2: Say pangibales ed panangasi et singa bagat a trigo; say pangiter na bengatla ed saray mairap-bilay et singa pangisaklang na bagat a pisasalamat.
3: Say iyarawi ed kasalanan paliketen toy Katawan tan ekalen toy kasalanan.
4: Balet ag ka oonlad Timplo no anggapoy bagat mo.
5: Kakaukolan na Ganggan a mangawit kay bagat.
6: No mangibagat so sakey a matonung a too tan onterter ed altar so taba, onatagey ed Sankatageyan so ambalingit ya angub.
7: Awaten na Katawan iray bagat ya insaklang na toon matonung tan ag to ra lingwanan.
8: Igalang moy Katawan diad pangisaklang mod sikato na mabonluk iran bagat; ag ka maigot ed pangiter mod saray ononan naanim.
9: Panliketan moy pangiter mod balang rigalom, tan no bayaran moy kakaplom, gawam a magayaga.
10: Mangiter kan mabonbonluk ed Sankatageyan onung na impangiter tod sika.
11: Mambabayar lawas so Katawan tan ooliten ton mamimpiga-piga.
12: Balet ag mo sasalien a pasoksokan; ag ka manmamatalek ed saray bagat a nalad kasaolan. Ag to ra awaten.
: Matonung so Katawan tan aliwan manangibiig.
13: Ag to kakalabanen iray mairap-bilay; no mampikasi so sakey a toon nanggawaay makapoy, ondengel so Katawan.
14: No mampikasi ray olila tan saray bibiin balo, ag to pepetay layag tod sikara.
15: Saray luan onteterter ed lupa na sakey a biin balo et oneeyag a mangaakusad samay toon amaermen ed sikato.
16: Panlingkuran mon mabolbolus so Katawan, et awaten to ka; onsabid tawen iray pikakasim.
17: Onlabas ed lorem so pikakasi na toon mapaabeba tan ontuloy ya anggad pakasabi tod Sankatageyan a Katawan; manayam diman imay pikakasi, anggad ebatan na Katawan diad pangimano ton nagawa so inkatonung tan nadusa iray nankasalanan.
18: Masiglat ya onggalaw so Katawan. Anggapoy anos tod saray totoon maoges. Ombawi diad panamegley na panemek tod saray paganon totoo. Sigput ton paandipaten iray totoon anggapoy panangasi tan mapaatagey, tan deralen toy pakaoley da ray totoon maoges.
19: Iter to so kanepegan na saray kanunotan tan kagagawan na balang too. Lapud panangasi na Katawan manliket iray totoo to no sintinsiaan toy kaso ra.
20: Diad panaon na gunigon, maliket a nanaawat so panangasi to, a singa say oran kayari na andokey a panaon ya anggapoy oran.