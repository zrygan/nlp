1: Diad kasamputan na kapag kumapiton taon paandi yo la ray amin a kuartan utang ed sikayo.
2: Onya so nepeg a nagawa. Balang sakey a too nepeg to lan paandien so kuartan impabayes tod kapara ton Israelita; ag to la nepeg a singilen, ta say Katawan a dili et imbawag to lan apaandi la.
3: Nayarin singilen yo so utang ed sikayo na sangkaili, balet ag yo nepeg a singilen so utang ed sikayo na kadalaan yo.
4: Say Katawan a Dios yo et bindisionan to kayo ed dalin ya iiter tod sikayo. Anggapoy anggan sakey a too yo so magmaliw a mairap so bilay to
5: no onuren yo so Katawan tan apiapigeren yon sumpalen iray amin ya ingganggan kod sikayo natan.
6: Bindisionan kayo na Katawan onung na insipan to. Pautangen yo na kuarta iray amayamay a bansa, balet ag yo nakaukolan so miutang ed anggan dinan a bansa; naoleyan yo ray amayamay a bansa, balet anggapoy bansan nayarin manoley ed sikayo.
7: No diad anggan anton baley ed dalin ya iter ed sikayo na Katawan a Dios yo et walay sakey a kapara yon Israelita a walad pankaukolan, ag yo sisibletan tan ikikibot so tulong yod sikato.
8: Ingen, mabonluk kayon mangiter ed sikato tan pabayes yo na amin a nakaukolan to.
9: Ag yo iisipen a lapud magano lan onsabi so taon a pamaandid saray utang, et ag yo la pautangen so kadalaan yon mairap-bilay. Ag yo aabuloyan ya onloob ed isip yo so ontan a maoges a kanunotan. No ag yo pabayesen, ontawag ed Katawan na sumpad sikayo, et mankasalanan kayo.
10: Mabolbolus sirin ya itdan yo, et say Katawan bindisionan to kayo ed amin a gawaen yo.
11: Wala lawas so pigaran Israelita a mairap so bilay da tan wala rad pankaukolan, kanyan igaganggan ta kayon nepeg a mabonluk so panangiter yod sikara.
12: No say kapara yon Israelita, bii may laki, et ilako toy sikaton dili a sakey ya aripen yo, nepeg ya ibolus yo kayariy anem taon a panlingkur tod sikayo. No onsabiy kumapiton taon, nepeg a paolyan yo lan onla.
13: No ibolus yo la, ag yo ibabakin anggapoy awit to.
14: Mabonluk yon itdan na antokaman ya impamindision ed sikayo na Katawan karniro, trigo, tan alak.
15: Nunot yo ya aripen kayo nen saman ed Egipto et imbolus kayo na Katawan a Dios yo; sikato yay makasengeg ya iiter kod sikayo yan ganggan.
16: Balet nayarin ag labay na aripen yo so ontaynan; nayarin inararo to kayo tan saray kabyangay pamilya yo, kanyan labay to lay mansiansian manayam ed sikayo.
17: Iyakar yod puirta na abung yo tan tebeng yod man so layag to; diad satan mansiansian aripen yo ya anggad ag to ipatey. Onya met so gawaen yo ed biin aripen yo.
18: Ag nepeg a mairap so linawa yon mangibolus na aripen; andibali ta nilingkuran to kayo lan anem taon, tan kapaldua labat so upa na kumikimey so agastos yo. Onyay gawaen yo et say Katawan a Dios yo bindisionan to kayo ed amin a gawaen yo.
19: Ibiig yon para Katawan a Dios yo ray amin a besag a kalakyan a kilaw na baka tan karniro yo; ag yo pankikimey ira yan baka tan ag yo kakatlian ira yan karniro.
20: Tinaon, sikayo tan saray kabyangay pamilya yo et nepeg a kanen yo ra ed arap na Katawan diad samay pasen a panangigalangan.
21: Balet no walay deral na laman na sarayan ayep, no lopuy ira odino bulag ira odino walay sananey a mapalalon deral na laman da, ag yo ra nepeg ya ibagat ed Katawan a Dios yo.
22: Nayarin kanen yod abung ira yan ayep. Amin yo, malinis odino marotak kayo onung ed ganggan, et nayarin kanen yo ra, a singa pangan yo na ulsa odino gasila.
23: Balet ag yo kakanen so dala ra; ikalbo yo ingen ed dalin a singa say danum.