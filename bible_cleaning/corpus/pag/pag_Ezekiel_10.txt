1: Ninmengneng ak ed tambubong a walad tagey na kaoloan na saramay kirubin tan diad tagey da walay singa tronon safiro.
2: Say Dios kuantod samay toon akakawes na linen, Lakad nanleetan na saray dalig a walad silong da ra may pinalsa tan panom na ngalab iray limam. Insan mo itayak ed intiron siudad iray ngalab.
: Binantayan kon linma.
3: Nen linmoob manalalagey ed niabalaten na Timplo ira may pinalsa, insan pinano na lorem imay patiod dalem.
4: Inmatagey a nanlapud saramay pinalsa so kagalangay Katawan , insan dinmere ed lolooban na Timplo. Insan pinano na lorem imay Timplo, tan napno na liwawa imay patio.
5: Say parakpak na saray payak da ra may pinalsa et nadngel ya anggad paway na patio. Singa bosis na Dios a Makapanyarin-amin so tanul da.
6: Nen ingganggan na Katawan imay toon akakawes na linen a mangalay apoy ed nanleetan da ra may dalig a wala rad silong na saramay pinalsa, linmoob imay too tan nanalagey ed abay na sakey ed saramay dalig.
7: Inyonat na sakey a pinalsa so lima to ed apoy a walad nanleetan da, angalay pigaran ngalab, insan to inyan ed saramay lima na samay toon akakawes na linen. Inala na samay too ira may ngalab, insan la tinmaynan.
8: Anengneng ko a balang sakey ed saramay pinalsa et walay singa limay too ed silong na balang payak to.
910: Anengneng ko met a wala ray apatiran nampaparan dalig, a balang sakey walad abay na sakey a pinalsa. Mankidyam a singa mabmablin bato ira may dalig, tan balang dalig walay akasolung a dalig ya akaarap ed sananey a dapag.
11: No onkurang ira may pinalsa, makakar irad anggan iner a dapag ya ag la ra ompigar. Onkurang iran mambabansag ed labay dan laen, et ag la ra nepeg ya ompigar.
12: Akobutan na mata iray laman, beneg, lima, payak da, tan ontan met ira may dalig.
13: Nadngel koy bosis ya ontatawag, Mantetlek iran dalig.
14: Apatira so lupa na balang sakey ed saramay pinalsa. Say onona lupay bakan kalakyan, say kumadwa lupay too, say kumatlo lupay lion, tan say kumapat lupay agila.
15: Sikara ya may pinalsan anengneng kod gilig na Ilog na Kebar. Nen nampaatagey ira may pinalsa,
16: tinmombuk ira may dalig. Kapag ibuskag day payak dan ontikyab, ontombuk ed sikara ira may dalig.
17: No ontonda ra may pinalsa, ontonda met ira may dalig; no ontikyab ira may pinalsa, mila ra may dalig, lapud wala rad silong na pakaoley na saramay pinalsa.
18: Insan samay kagalangan na Katawan tinmaynan ed samay lolooban na Timplo tan linmad pasen diad tagey na saramay pinalsa.
19: Imbuskag day payak da tan manlapud dalin tinmikyab irad tagey legan ak a mamabantay, tan akilad sikara ira may dalig. Tinmonda rad nibokig a puirta na Timplo, tan walad tagey da imay kagalangan na Katawan .
20: Abirbir ko a sikara may pinalsan anengneng kod silong na Dios na Israel dimad gilig na Ilog na Kebar.
21: Balang sakey ed sikara walay apatiran lupa to, apatiran payak, tan walay singa limay too ed silong na kapag payak to.
22: Saray lupa ra et anggapoy pidomaan dad saramay lupa ya anengneng kod gilig na Ilog na Kebar. Nampatulon linma so balang sakey ed saramay pinalsa.