1: Say sakey a propita odino sakey a managpatalus na kogip et nayarin mangisipan a manggaway sakey a milagro odino sakey a pakelaw,
2: pian natangguyor to kayon mangigalang tan manlingkur ed saray diriyos ya ag yo ni ra inggalang nen saman. Anggaman ontua bilang so insipan to,
3: ag yo dedengelen. Say Katawan a Dios yo et ikana to a panubok ed sikayo, pian naamtaan to no kasi inaro yo ed intiron puso yo tan intiron kamarerwa yo.
4: Tombuk yo so Katawan tan takotan yo; toluk tan sumpal yo ray ganggan to; igalang yo tan mansiansia kayod sikato.
5: Balet nepeg a pateyen so siopaman a managpatalus na kogip odino siopaman a propitan mangibagad sikayo a sumlangen yoy Katawan ya angipaway ed sikayod Egipto ya akaaripenan yo. Maoges itan a too ta labay to kayon iyarawi ed panagbilay ya ingganggan na Dios a tombuken yo. Nepeg a pateyen pian naandid pegley yo yan kaogsan.
6: Nayarin anggan say agi yon laki, odino say anak yon laki, odino say anak yon bii odino say asawa yon bii ya inararo yo, odino say kaaro yon malmalet et maamut to kayon tanggoyuren a mangigalang ed arum a diriyos ya ag yo ni ran balut inggalang, sikayo tan saray lalaki yo.
7: Nayarin say sakey ed sikara et tanggoyuren to kayon mangigalang ed saray diriyos da ray totoon manaayam ed abay yo, odino saray diriyos da ray totoon manaayam ed arawid sikayo.
8: Balet ag yo aabuloyan a natanggoyur to kayo; ag yo anggan dedengelen. Ag yo kakasian o aabageyen, tan ag yo iyaagel.
9: Patey yo! Sikayo so ononan manupak ed sikato, insan tupaken na arum a totoo.
10: Tupak yo ya anggad ompatey! Sinali to kayon iyarawi ed Katawan a Dios yo ya angipaway ed sikayod Egipto ya akaaripenan yo.
11: Diad satan narengelan na amin ya totood Israel so agawa; ontakot ira, et anggapo lay manggawa na onyan kaogsan.
12: No manaayam kayo lad saray baley ya iter ed sikayo na Katawan a Dios yo, nayarin narengelan yo
13: a pigaran andi-kakanaan a totoo ed bansa yo so amalikdod saray totood baley da a mangigalang ed saray diriyos ya ag da ni ran balut inggalang nen saman.
14: No narengelan yoy ontan a balbalita, osisa yon maung; et no talagan tua ya agaway ontan a kaogsan,
15: patey yo ray amin a totood satan a baley tan amin ya ayayep da. Deral yon sigput itan a baley.
16: Pantitipon yon ibunton ed plasa iray amin a kayaryan na saray totoon manaayam diman. Insan yo poolan so baley tan amin a logan to a sikatoy sakey a bagat ed Katawan a Dios yo. Nepeg a satan a baley et paolyan ya aderal-deral ya anggad angga tan ag lan balut pasimbaloen ya ipaalagey.
17: Ag kayo mangisisinup na antokaman a nepeg a deralen, et diad satan onkepa so ontan lan pasnuk na Katawan tan abageyen to kayo. Kasian to kayo tan parakelen to kayon totoo, onung na insipan tod saray lalaki yo,
18: no onuren yo ray amin a ganggan ya inter kod sikayo diad sayan agew, tan gawaen yo ray amin a matonung.