1: O Dios, ibangat mo pay ari a manintinsia onung na inkatonung mo;
: pinabang mo rad dilin kaptekan
2: pian maptek so panoley tod saray totoom,
: tan matonung so panoley tod saray napapairap.
3: Onaligwas komuy dalin;
: manari komuy katonungan.
4: Maptek komuy panintinsiay ari ed saray mairap-bilay;
: tulongan to komun iray walad pankaukolan,
: tan taloen to ray managpairap ed sikara.
5: Igalang ka komun na saray totoom anggad onsisinag ni so agew,
: legan ya onliliwawa niy bulan, diad amin a panaon.
6: Say ari et magmaliw komun a singa oran ya ompelag ed kaalogan,
: singa mayamaya ya ondadapod dalin.
7: Ombolaslas komuy katonungan anggad mambibilay ni so ari,
: tan manari komuy kareenan, anggad onliliwawa ni so bulan.
8: Manlapud dayat ya anggad dayat so sakop na nanarian to,
: manlapud Ilog na Eufrates ya anggad saray samput na dalin.
9: Ondakmomod sikaton amin iray totood kalawakan;
: ontakbad dabuk iray kalaban to.
10: Saray arari na Espanya tan saray arari na saray isla et mangiter irad sikato na saray rigalo;
: saray arari na Arabia tan Etiopia et mangiter irad sikato na saray bagat.
11: Ondakmomod sikato komun ya amin iray arari;
: manlingkur ed sikato ray amin a bansa.
12: Iyaagel to ray mairap-bilay ya ontatawag ed sikato,
: saray walad pankaukolan tan saray napapaolyan.
13: Maabagey ed saray makapoy tan saray mairap-bilay;
: ilalaban toy bilay da ray walad pankaukolan.
14: Iyaagel to rad kalalames tan kakairapan da;
: mabli ed sikato ray bilay da.
15: Andokey komun so bilay na ari!
: Naitdan komun na balituk a manlapud Arabia;
: nipikasi komun lawas;
: nabindisionan komun lawas na Dios!
16: Dakel komuy naani ed dalin;
: natoboan komun na tantanaman iray nipokpokdul a pasen,
: tan mabunga ran singa saray walad Libano.
: Napano komun na totoo iray siudad,
: a singa karakel na malambut a dikarikad alog.
17: Ag komun nalingwanan so ngaran na ari;
: mansiansia komun a singa agew so inkabantug to.
: Amin a bansa kerewen da komun ed Dios a bindisionan to ra
: a singa impamindision tod ari.
18: Idayew yoy Katawan , say Dios na Israel!
: Sikato labat so manggagawa na sarayan makapakelkelaw a bengatla.
19: Idayew yon anggad angga so mapagalang a ngaran to!
: Panoen komun na kagalangan to so intiron mundo!
: Amen! Amen!
20: Sikato yay samput na saray pikakasi nen David a lakin anak nen Jesse.