1: Nen kumapat a taon na panaarid Juda nen Joakim a lakin anak nen Josias, inkuan na Katawan ed siak,
2: Mangala kay sakey a nilokut a papil ta isulat mon amin iray imbagak ed sika, nipaakar ed Israel tan Juda, tan amin a bansa. Isulat mon amin iray imbagak ed sika manlapu lad samay inmonan impisalitak ed sika, nen ari ni si Josias, ya anggad natan.
3: Angangko no narengel na saray totood Juda iray amin a deral a getmak ya iyakar ed sikara, ikaindan day maoges a kabibilay da. Pirdonaen kod satan iray kaogsan tan saray kasalanan da.
4: Kanyan tinawag koy Baruc a lakin anak nen Nerias, tan indiktak ed sikato ya amin iray imbaga na Katawan ed siak. Insulat iran amin nen Baruc diad sakey a nilokut a papil.
5: Insan binilin ko si Baruc, Asebelan ak lan onlad Timplo.
6: Kanyan sika lay onlad man no arapen a panayuno na saray totoo, tan maksil mon ibasa yan nilokut a babasaen, pian narengel day amin ya imbagad siak na Katawan , ya indiktak irad sika. Gawam ya ed pasen a narengel kay amin a totoo, pati saray totood Juda a sinmabin nanlapud saray baley da.
7: Gawam ya, ta ag la pigan mampikasi rad Katawan tan benegan day maoges a kabibilay da, lapud imbesngaw na Katawan ed sarayan totoo so mapalalon pasnuk tan sanuk tod sikara.
8: Kanyan imbasa nen Baruc diad Timplo iray salita na Katawan onung na samay amin ya imbagak ed sikara.
9: Nen kumasiam a bulan na kumaliman taon na panaarid Juda nen Joakim, nanayuno iray totoo pian naala ray maung a linaway Katawan . Akibiang ed sayan ayuno iray amin a manaayam ed Jerusalem tan amin da ray linmad man a nanlapud saray baley na Juda.
10: Nen manderengel ya amin iray totoo, binasa nen Baruc ed samay nilokut a babasaen iray amin ya imbagak. Ginawa to ya ed Timplo, diad kuarto na sikritariod ari a si Gemarias a lakin anak nen Safan. Walad bandad tagey a patio so kuarto to, diad lolooban na Puirtan Balo na Timplo.
11: Si Micaya a lakin anak nen Gemarias tan apo nen Safan, nadngel toy Baruc a nambasad nilokut a babasaen na saray imbaga na Katawan .
12: Insan linmay Micaya ed palasioy ari, diad kuarto na samay sikritario na ari, a dimay panmimitingan na amin da ray opisyal. Wadman ira di Elisama a sumisimbawa na ari, Delaya a lakin anak nen Semaya, Elnatan a lakin anak nen Acbor, Gemarias a lakin anak nen Safan, Sedekias a lakin anak nen Hananias tan saray arum ya opisyal.
13: Imbaga tod sikara iray amin a nadngel ton imbasa nen Baruc ed saray totoo.
14: Insan imbaki na saray opisyal si Jehudi, a lakin anak nen Netanias, ya apo nen Selemias, tan apod pueg nen Cusi ta ibaga tod Baruc ya awiten tod sikara imay nilokut a babasaen ya imbasa tod saray totoo. Inyakar nen Baruc ed sikara a sankaawit to may nilokut a babasaen.
15: Yorung ka tan ibasam ed sikami tay nilokut a babasaen, kuanda ra may opisyal. Kanyan imbasad sikara nen Baruc.
16: Kayari to ya abasan amin, mapagpaga ran nannenengnengan, tan inkuandad kinen Baruc, Nepeg mi yan ipasabi ed ari.
17: Insan tinepet dad sikato, Ibagam ed sikami, panon mon insulat ira ya? Indikta ra yad sika nen Jeremias?
18: Inmebat si Baruc, Indikta nen Jeremias ed siak so balang salita tan insulat kod tinta ed sayan nilokut a babasaen.
19: Insan inkuandad sikato, Nepeg ya onamut ka tan si Jeremias. Ag yo ipapaamtad siopaman so kawalaan yo.
20: Inyan na saramay opisyal imay nilokut a babasaen ed kuarto nen Elisama a sikritario na ari, tan linma rad patio na ari tan diman da imbagad ari iray amin a bengatla.
21: Insan say ari impaala tod kinen Jehudi imay nilokut a babasaen tan binasa tod ari tan saray amin ya opisyal a manalalagey ed kaliber-liber to.
22: Panaoy ambetel ed saman tan manyodyorung ed abay na apoy so ari diad loob na palasio ton para panaoy ambetel.
23: No nabasa nen Jehudi so talora odino apatiran karasig, salgeren ya ekalen na ari insan to ibontuk ed apoy. Onyay ginagawa to ya anggad apoolan imay intiron babasaen.
24: Balet samay ari odino saramay opisyal ya akadngel ed sarayan amin et ag ira tinmakot odino angipatnag na pagbabawi ra.
25: Anggaman a kinerew di Elnatan, Delaya, tan Gemarias ed ari ya ag to poolan imay babasaen, ag to ra dinengel.
26: Insan ingganggan na ari ira di Jerameel a prinsipi, Seraya a lakin anak nen Azriel, tan Selemias a lakin anak nen Abdeel, ya erelen da ak tan si Baruc a sikritariok. Balet inyamut kami na Katawan .
27: Kayarin pinoolan na ari imay nilokut a babasaen ya indiktak ed kinen Baruc, imbaga na Katawan ed siak
28: a mangala ak na sananey a nilokut a pansulatan, ta isulat kon amin iray walad samay nilokut a babasaen a pinoolan nen Ari Joakim.
29: Imbaga na Katawan ed siak ya ikuankod kinen Ari Joakim yan salita to, Pinoolan mo may babasaen, tan tinepet mod kinen Jeremias no akin et insulat ton onsabi so ari na Babilonia a manderal ed sayan dalin, tan pateyen to ray totoo tan saray ayayep dia.
30: Kanyan sirin, siak, say Katawan , kuankod sika, Ari Joakim, ya anggapoy kabyangay boleg mo a makapanoley ed nanarian nen David. Say bangkay mo nibantak ed pataktak a napetangan no agew tan nabetelan no labi.
31: Dusaen ta ka, saray kabyangay boleg mo, tan saray opisyal mo lapud saray kasalanan yo. Sika, saray totood Jerusalem, tan Juda et ag dinmengel ed saray pasakbay ko, kanyan iyakar kod sikayon amin so deral ya imbagak lan gawaen ko.
32: Insan angala ak na sananey a nilokut a pansulatan tan inter kod sikritariok a si Baruc. Insulat ed satan nen Baruc iray amin ya indiktak. Insulat ton amin iray logan na samay nilokut a babasaen a pinoolan nen Ari Joakim tan saray salita a miparpara ed saramay indiktak ed sikato.