1: Dengel kayod Kakabatan! Ikikinon toy pankakanta to ray dilin dayew to ed arap da ray Israelita, saray dilin totoo to,
2: diad tipon na Sankatageyan, diad arap na pakayari to.
3: Siak so salita a sinalita na Sankatageyan
: Kinobutan koy mundo a singa kelpa
4: Ginawak ed sankatageyan a tawen so abung ko,
: diad lusek a lorem so tronok.
5: Nanakar ak a bukbukor diad kaliber-liber na limpek na tawen
: tan nanakar ak a binmeltang ed dayat diad dalem na dalin.
6: Nanoley ak diad intiron mundo tan saray daluyon na dayat,
: diad amin a bansa, diad amin a katoowan.
7: Ninmengneng ak ed amin a pasen a mananap na panayaman,
: diad sakey a parti na mundo a panggawaan koy abung ko.
8: Insan say Manamalsak ya amalsad sansinakuban
: imbaga tod siak so pasen a panayaman ko.
: Manggawa kad Israel na abung mo kuanto,
: Saray kabyangay boleg nen Jacob so magmaliw a totoom.
9: Pinalsa to ak diad ando lan ando, kasakbayan a ginmapo so panaon,
: tan mansiansiay kiwawalak diad anggad angga ya onsabi.
10: Nanlingkur ak ed sikato diad masantod Tulda
: insan nanggawa ak na abung ko diad Palandey na Sion.
11: Impanayam to ak ed Inararon Siudad
: tan initdan to ak na pakaoley ed Jerusalem.
12: Nanlamut ak ed pegley da ray gagalangen a totoo
: a pinili na Katawan a kayaryan to.
13: Binmaleg ak a singa saray kiew a sidro ed Libano,
: singa saray sipris ed Palandey na Hermon,
14: singa saray kiew a palmira na En-gadi,
: singa saray rosas na Jerico,
: singa saray mararakep a kiew na oliba diad kaalogan,
: singa saray kakiewan a platano diad abay na danum.
15: Singa angub na pabalingit a kanila so ingas ko,
: singa mansamyong a pabalingit tan sankaabigan a mira,
: a nanlauk na astakti, onita, tan galbano,
: say ambalingit ya insinso diad masanton Tulda.
16: Singa kiew a robli ya isasalumpapak ko ray sangak,
: marakep tan balibali.
17: Singa wakal na ubas a papawayen ko ray marakep a simit ko;
: nagmaliw ya amayamay tan marakep a bunga iray rosas ko.
19: Dago kayod siak, amin yon malabay ed siak,
: tan mampesel kayod saray bungak.
20: Nanunotan yo ak a masamit ni nen say dilo,
: maung ni nen say dilon nanlapud obung na bayaung.
21: Akan yo ak, et mampilalek ki nin mangan;
: inom yo ak, et mampilalek ki nin oninom.
22: Onur yo ak, et ag kayon balut nabaingan;
: gawa yoy ibabagak, et arawi kayod kasalanan.
23: Say Kakabatan et say Ganggan, say Ganggan ya imbilin nen Moises ya onuren tayo, say sipanan na Sankatageyan a Dios, say tawir na saray sinagoga na Israel.
25: Manlelepwas na Kakabatan so Ganggan a singa Ilog na Pison, singa Ilog na Tigris no panaon na panagborbor na bungay tanaman.
26: Napnapno na pakatalus so Ganggan a singa Ilog na Eufrates, singa Ilog na Jordan no panaon na panagani.
27: Mankirkirlap na saray bangat a singa Ilog na Nilo, singa Ilog na Gihon no panaon na panagborbor na ubas.
28: Aliwan sigput so impakaamta na ononan pinalsan too ed Kakabatan, tan ag naamtaan a sigput na samput a too.
29: Maawang nen say dayat so kanunotan na Kakabatan; aralem ni nen saray sankaaraleman a danum ed dalem na dalin so simbawa na Kakabatan.
30: No para siak, impasen koy siak a dili a singa banawang na paranum a mangyaakar na danum ed tanamanan a manlalapud ilog.
31: Ginetmak a salogen labat iray tanaman kon mambunga tan saray manrosas a tanaman, balet nagmaliw ya ilog so banawang, tan say ilog nagmaliw a dayat.
32: Kanyan ipaparontal kod sikayo so aral ko; bebembenan ko na atagey, pian nanengneng ed anggan iner a pasen so liwawa to, a singa say ompapaway ya agew.
33: Singa apuyanan a propita, iibung ko ray bangat ko, pian napinabangan ira na saray mantombuk a kailalakan.
34: Nabirbir yo komun ya aliwan para siak labat so impankimey ko na pinasya, no ag ingen pian natulongan so siopaman a labay toy magmaliw a makabat.