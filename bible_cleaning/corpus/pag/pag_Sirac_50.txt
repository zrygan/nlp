1: Say sankatalonggaringan ed saray lalakin agagi to tan say ikikinon na saray totoo to et say Pangulon Pari a si Simon a lakin anak nen Onias. Sikatoy angapiger na Timplo
2: tan angiletneg na pundasion na atagey tan doblin padir tan saray atagey a padir ed kailber-liber na Timplo.
3: Nen sikatoy manooley, akotkot so pananginay danum a singa kabaleg to may gansan dipositoway danum.
4: Nanggawa na saray planon pangyagel ed saray totoo to ed idogpa na saray kalaban tan pinaliberan to na padir so siudad, pian nasebelan toy iloob na kalaban.
5: Agaylay kagalangan to nen pinmaway ed Sankasantosan a Pasen!
6: Sikatoy singa bitewen ed kabwasan a tatalusen to ray lorem diad isisinag to, singa tulaw a bulan,
7: singa agew ya onsisinag ed Timplo na Sankatageyan, singa bunlalakaw a mangisisinag na kagalangan to ya ontotopad saray lorem,
8: singa saray rosas no nepnep, singa saray lirio ed abay na kolus, singa saray kiew a sidro ed Libano no tiagew,
9: singa napopoolan ya insinso, singa kupan pinitpit a balituk tan naarkosan na amin a klasi na alahas,
10: singa kiew a oliban mabungabunga, singa kiew a sipris a toktokdulen toy lorem.
11: Nen insolung nen Simon so marakerakep a kawes to tan linmad masanton altar ya akakawes na ayadyarid dakep, impagmaliw ton balibalin nengnengen so solar na Timplo.
12: Nen inyawat na saray papari iray parti na bagat nen manalalagey ed abay na altar ya akaliber ed sikaton singa korona iray katulong to, sikatoy singa malangwer a kiew a sidro na Libano ya apaliberan na saray kiew a palmira.
13: Sikara ya may kabyangay boleg nen Aaron ya akakawes iray mararakep, a manalalagey ira ed arap na intiron tipon na Israel, tan sankabembenan dad lima ra so bagat a nisaklang ed Katawan.
14: Nen asumpal to lay panaglingkur ed altar tan naapiger to lay bagat ed Sankatageyan a Makapanyarin-amin,
15: inala toy sakey a kupa tan imbung tod sengeg na altar so ambalingit ya alak a sakey a bagat ed Sankatageyan, say ari ed sankamundoan.
16: Insan inmeyag iray papari tan sinibuk da ray pinitpit a pilak a trumpita. Amaknul iray makmaksil, pian narengel na Sankatagayen.
17: Amin da ray totoo dinmakmomon tampol ya anggad dalin so lupa ra diad impangigalang dad Katawan a Makapanyarin-amin, say Sankatageyan.
18: Insan inggapo na saray kumakanta so anganta na saray dayew ed sikato, et inmalingawngaw so marakep a musika.
19: Intuloy na saray totoo so pampipikasi rad Katawan a Sankatageyan ya anggad asumpal so panangigalang.
20: Insan linmasur manlapud altar si Simon, inyatagey to ray lima to ed intiron tipon na Israel, tan sigagalang ton imbalikas so bindision a manlapud Katawan,
21: legan ya akayukon kumadwa iray totoo a pangigalang da, ta awaten day bindision a manlapud Sankatageyan.
22: Natan sirin, itdan yo na dayew so Dios na sansinakuban, a nanggawa na ankakabaleg a bengatla ed amin a pasen, pababalegen to itayo manlapud inkianak tayo, tan kakasian to itayo.
23: Itdan to itayo komun na liket tan abuloyan to komun a nawalaay kareenan so Israel ya anggad angga.
24: Ituloy to komuy panangasi tod sikatayo tan iyagel to itayo komun ed panaon na pankaukolan tayo.
25: Walay duaran bansan kabosul ko, tan walay kumatlo ya ag to anggan kanepegay natawag a bansa
26: saray Edomita, saray manaayam ed saray siudad na Filistia, tan saray makulang-kulang a Samaritano.
27: Siak si Jesus a lakin anak nen Sirac Eleazar na Jerusalem, inkanak so amin a kakabatan ko ed impangisulat kod sayan libro, pian naitdan ko ray arum na bilin tan pakaamta.
28: Bindisionan komun na Dios so balang toon aaralen to ra yan bangat. Magmaliw a makabat so siopaman ya impapusoy pangawat tod saraya.
29: Siopamay mangikanad saraya ed bilay to et nawalaan na dugan biskeg para anggan anton nagawa, lapud sikatoy mankukurang ed liwawa na Katawan.