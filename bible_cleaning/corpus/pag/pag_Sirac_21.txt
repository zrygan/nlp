1: Anak, nankasalanan ka? Ag mo ooliten tan kerew kay pirdona lapud saray ginawam.
2: Arawian mon singa oleg so kasalanan. No kapaasingger kad kasalanan, iketket tod kamarerwam iray ngipen to a singa lion, tan deralen to ka.
3: Amin a gawan sumpad ganggan mangitilak na ag onabig a sugat, a singa sinigbat na duaray tarem ya ispada.
4: No malastug tan mapaatagey so sakey a too, nayarin nabalang toy amin a kayaryan to.
5: No mampikasi ray totoon mairap-bilay, dengelen ira na Dios tan ebatan ton tampol iray pikakasi ra.
6: No ag mo labay ya akoen so panametek, mankakasalanan ka; tan no tatakotan moy Katawan omanen mon petepeteg so kagagawam.
7: Nayarin bantug a manalita so sakey a too, balet no sikatoy alingo, nibiig na sakey a toon makalakal.
8: Say toon ombabayes na kuartan pamaalagey toy abung to et manitipon labat na saray baton panggaway pantion to.
9: Singa bunton na kusot so tipon na totoon ag mangabkabilangad Ganggan; onliub so kasumpalan da.
10: Mablak tan patar so dalan a pankukurangan na saray makasalanan, balet mamapaarap ed pasen a panaayaman da ray inaatey.
11: Siopamay labay ton onuren so Ganggan nepeg ya amtaen toy kabaliksan na Ganggan. No walay peteg a takot mod Katawan, walay kakabatan mo.
12: Nepeg a maotek ka, pian naaralan moy anggan anton bengatla; balet wala tay pankonkoanan labat a maotek a pakaongangetan na saray totoo.
13: Say pakaamta na toon makabat et singa ilog ya ag balut nanaekatan, singa lawas managagos a kolus na maung a simbawa.
14: Balet say toon a makulang-kulang singa bangan botaw so kanunotan to; nabalang a tampol so antokaman a nanaaralan to.
15: No narengel na toon walay aral so bengatlan napnoy kakabatan, pataremen toy isip to tan iwanwan tod arum iran kanunotan. Balet no say makadngel et say toon maliket lad kipapasen ton anggapoy amta, ag to labay, tan lingwanan ton tampol.
16: Say pandengel ed toon makulang-kulang et singa panaakar a walay ambelat a sankasakbat mo, balet makapaliket so pandengel ed ibabaga na maotek a too.
17: Mampilalek ya ondengel ed toon maotek so tipon na totoo tan motekteken da ray ibabaga to.
18: Diad toon anggapoy amta, say kakabatan et andi-kakanaan a singa abung ya aderal-deral. Ag to anggan balut ninunot so nipaakar ed saray bengatlan sigsiguradod sikato.
19: Diad toon anggapoy kalakal, singa pusas so aral,
2021: balet diad toon makalakal, singa balituk a pulsiras. Ngalngali ag nalikas so kakaimis na toon maotek, balet manlaldak so elek na toon makulang-kulang.
2223: Say toon makulang-kulang ontakiling ed puirtay abung na sakey a too, insan onloob lan tampol, balet say toon walay salsalid bilay tan marakep so kagagawa to et manalagar ed paway na puirta lapud panamagalang to.
24: Aliwliwan kagagawa so pandengel ed saray puirta tan siopamay maung so kagagawa to et ambaing a manggawad saya.
25: Saray totoon malabir tongtongen da ray nipaakar ed bengatlan ag da nepeg a pibabalian, balet nununoten na saray totoon makabat so pansumpalan na ibabaga ra.
26: Sasalitaen na saray makulang-kulang so antokaman ya onsasabid kanunotan da; mannunot ni kasakbayan a mansalita iray totoon makabat.
27: No isasamba na toon maoges so kalaban to, isasamba toy sikaton dili.
28: Dederalen na toon managtalabutob so dilin ogali to, tan kabosul na amin a kaabay to.