1: Diad sananey a pasingayew say Katawan impanengneng tod siak a manalalagey ed arap na anghil na Katawan si Josue a Pangulon Pari. Manalalagey met diman ed abay to si Satanas ya akaparaan lan mangakusa ed kinen Josue.
2: Samay anghil na Katawan kuantod kinen Satanas, Dusaen ka komun na Katawan , sika Satanas! Dusaen ka komun na Katawan ya inaro to so Jerusalem. Sayan too et aliling toy sakey a pegpeg na kiew ya inalad kawalaay pool.
3: Manalalagey diman si Josue a maringot so kawes to.
4: Samay anghil kuantod mangatatawen iran igaganggan, Lakseb yod sayan laki so maringot ya akasolung ed sikato. Insan to inkuan ed kinen Josue, Inekal ko ray kasalanan mo tan itdan ta kay balon kawes ya isolung mo.
5: Ingganggan na samay anghil ira may igaganggan ya itapew dad olo nen Josue so balon turban. Legan a manalalagey diman imay anghil saramay igaganggan intapew dad olo nen Josue imay turban tan insolung dad sikato so balon kawes.
6: Insan imbaga na samay anghil ed kinen Josue a
7: say Katawan a Makapanyarin-amin kuanto: No onuren mo ray ganggan ko tan sumpalen mo ray kimey a nipabetang ed sika mansiansia kan makaoley ed Timplok tan diad saray patio to, tan dengelen ko ray pikakasim a singa pandedengel kod pikakasi da ray anghil a manaayam ed kawalaan ko.
8: Dengel ka sirin, Josue, sika a Pangulon Pari; tan dengel kayon kapara ton papari, sikayo a tanda na maung a nagawa ed arapen a panaon; ipaamtak so aripen ko a tatawagey Say Sanga!
9: Ipasen kod arap nen Josue so sakey a baton pitoray lupa to. Itatak kod sayan bato so sakey a balikas, et diad sanagew ekalen koy kasalanan na sayan dalin.
10: No onsabiy tan ya agew, balang sakey ed sikayo imbitaan to ray kakaaro to ya ondago tan manliket a walay kareenan tan arawid kaatapan diad pasen ya apaliberan na saray kaubasan tan saray kakiewan yon igos.