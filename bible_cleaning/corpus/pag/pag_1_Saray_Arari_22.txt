1: Duay taon ya anggapoy balingaan na Israel tan Siria,
2: balet diad kumatlon taon linman akitongtong si Ari Josafat na Juda ed kinen Ari Acab na Israel.
3: Tinepet nen Acab ed saray opisyal to, Amta yo a kayaryan tayoy Ramot-Galaad. Akin balet et ag tayo babawien ed ari na Siria?
4: Inkuanen Acab ed kinen Josafat, Mila ka pad sikamin mibakal ed Ramot-galaad.
: Inmebat si Josafat, No akaparaan kayo la, akaparaan kami met la. Mikasakey kamid sikayon mibakal.
5: Insan inkuanto ni, Balet ipanon tayo ni ya ed Katawan .
6: Impantitipon sirin nen Acab iray propita a sakey ya apat a lasus ira tan tinepet tod sikara, Laen kon dogpaan so Ramot-galaad odino andi?
: Dogpaan mo, ebat da. Panaloen ka na Katawan .
7: Balet tinepet nen Josafat, Anggapo ta lay sananey a propita na Katawan a pangipanonan tayo?
8: Inmebat si Acab, Wala niy sananey, si Micaya a lakin anak nen Imla. Balet kabosul ko, ta ag balut mampropropisiya na pankaabigan ko; pakaderalan kon amin.
: Ag mo nepeg ya ibaga tan! ebat nen Josafat.
9: Tinawag sirin nen Ari Acab so sakey ya opisyal, tan imbaga tod sikato ya awiten ton tampol si Micaya.
10: Saramay duaran ari akasolung ira na kawes da ray arari et akayorung irad saray trono ra diad samay pasen a panagilikan ya asingger ed puirta na Samaria. Mampropropisiyad arap da ira may amin a propita.
11: Nanggawa na saray saklur a balatyang so sakey ed sarap propita a si Sedekias a lakin anak nen Canaana tan kuantod kinen Acab, Onyay inkuan na Katawan Diad panamegley na saraya, labanan mo ray Siriano, et sigput a taloen mo ra.
12: Nampapara so imbaga na amin da ra may propita. Inkuanda, Lakad Ramot-galaad, et manalo ka. Panaloen ka na Katawan .
13: Legan to ya, samay opisyal a mangaawit ed kinen Micaya inkuantod sikato, Aligwas na ari so impropisiya na amin da ray arum a propita, kanyan onya met so ipropisiyam.
14: Balet inmebat si Micaya, Diad ngaran na mabilay a Katawan , say papaibaga tod siak so ibagak!
15: Nen pinmarontal ed arap nen Ari Acab si Micaya, inkuan na ari ed sikato, Micaya, dogpaan mi nen Ari Josafat so Ramot-galaad odino andi?
: Inmebat si Micaya, Laka yo, ta manalo kayo. Panaloen kayo na Katawan .
16: Balet inmebat si Acab, Mamimpigan ibagak ed sikan say katwaan labat so ibagam ed siak diad ngaray Katawan ?
17: Inmebat si Micaya Anengneng kon ataytayak ed saray pokdul iray totood Israel, a singa ra karniron anggapoy pumapastol da. Insan inkuan na Katawan , Anggapoy pangulo da ra yan totoo; pasempet mo la ran walay kareenan.
18: Inkuanen Acab ed kinen Josafat, Imbagak ed sikan ag balut mampropropisiyay pankaabigan ko; pakaderalan kon amin!
19: Intuloy nen Micaya ya inkuan, Dengel mo natan so ibabagay Katawan ! Anengneng koy Katawan a manyodyorung ed trono tod tawen, tan manalalagey ed diking to iray amin ya anghil to.
20: Tinepet na Katawan , Siopay mamalikdod kinen Acab, pian onlad Ramot-galaad tan diman napatey? Sananey so imbaga na saray arum ya anghil tan sananey met so imbaga na arum.
21: Kabebekta inmasingger so sakey ya ispiritu, nanalagey ed arap na Katawan tan kuanto, Siak so mamalikdo. Panon mon palikdoen? tepet na Katawan .
22: Inmebat imay ispiritu, Onla ak, ta pantilaen kon amin iray propita nen Acab. Inkuan na Katawan , Laka, ta palikdom si Acab. Nagaway pilalek mo.
23: Inkuanen Micaya ed kaonuran, Saya sirin so agawa. Impantila na Katawan ed sika ra yan propitam. Balet imbaga la na Katawan ed sika so kaogsan a nagawad sika.
24: Balet inasinggeran nen Sedekias si Micaya, tinampal to, tan kuanto, Kapigan ya inmekal ed siak so ispiritu na Katawan , insan nansalita ed sika?
25: Naamtaan mo no onla kan onamut ed kuarton walad beneg, ebat nen Micaya.
26: Insan ingganggan nen Acab so sakey ed saray opisyal to, Singkat moy Micaya, insan mo iyakar ed kinen Amon a gobirnador na siudad, tan kinen Prinsipi Joas.
27: Ibagam ed sikaran ipriso ra tan pakanen da labat na tinapay tan itdan day danum ya anggad isabik ya anggapoy maoges ya agawad siak.
28: No ompawil kan anggapoy maoges ya agawa, kuanen Micaya, ag nansalitad panamegley ko so Katawan ! Insan to inyarum ya inkuan, Tandaan yon amin a totooimay imbagak!
29: Linman dinmogpad siudad na Ramot-galaad si Ari Acab na Israel tan si Ari Josafat na Juda.
30: Inkuanen Acab ed kinen Josafat, No onla itayon mibakal ag ak pabirbir, balet mansolung kay kawes na ari. Kanyan ag nampabirbir so ari na Israel nen linman mibakal.
31: Ingganggan na arid Siria iray talomplo tan duan pangulo na saray sondalon akakarwahi ya anggapoy arum a dogpaan da no ag say ari na Israel.
32: Nen anengneng day Ari Josafat abaloan dan ari na Israel, kanyan dinogpaan da. Balet nen inmeyag,
33: abirbir dan aliwan ari na Israel, kanyan tinondaan dan dogpaan.
34: Balet apalaranan ya apana na sakey a sondalon Siriano si Acab diad nanleetan na saray kawes ton para bakal. Ineyag tod kutsiroy karwahi to, Asugatan ak! Poliktar ka, ta onarawi ta lad bakalan.
35: Legan na pinasian laban, nansiansian akasaral ed karwahi to si Ari Acab tan sankaarap to ray Siriano. Managagos so dala a manlalapud sugat to tan aluak na dala so datal na karwahi, insan inatey nen labi la.
36: Nen onlalabi la niganggan ed saray sondalo na Israelita, Onsempet lay balang sakey a laki ed dilin bansa tan siudad to!
37: Kanyan inatey si Ari Acab. Niakar ed Samaria so bangkay to tan diman nipompon.
38: Naorasan ed dipositoway danum so karwahi to diad Samaria a diman dinidildilan na saray aso so dala to tan dimay nanoorasan na saray marotak a bibii, onung na sinalita na Katawan .
39: Nisulat ed libron Say Awaran da ray Ararid Israel iray arum nin ginagawa nen Ari Acab, pati say nipaakar ed palasio ton garing tan saray siudad ya impapaalagey to.
40: Kapatey nen Acab sinmalat ed sikaton nanari so lakin anak to a si Ahazias.
41: Diad kumapat a taon na panooley nen Ari Acab ed Israel, nagmaliw ya ari na Juda si Josafat a lakin anak nen Asa.
42: Talomplo tan limay taon to nen ginmapon manari, tan nanayam ed Jerusalem legan ton nanoley a duamplo tan limay taon. Si Azuba ya anak nen Silhi so ina to.
43: Ginawa toy kaptekan ed arap na Katawan a singa ginawa nen Asa ya ama to; balet ag to aderal iray paganon pasen a panangigalangan, kanyan intuloy na saray totoo so nambabagat tan nampopool na insinso ed saraman a pasen.
44: Akikaaro si Josafat ed ari na Israel.
45: Nisulat ed libron Saray Awaran da ray Ararid Juda iray arum nin ginagawa nen Josafat, say inkasebeg to tan saray impibakal to.
46: Pinataynan ton amin ed dalin iray marotak a lalaki tan bibiin atilak nid saramay panaon nen ama ton Asa, tan manlilingkur irad saray paganon altar.
47: Nen saman anggapoy ari ed dalin na Edom; inoleyan na toon tinoro na ari ed Juda.
48: Wala ray barko nen Josafat a para biahid dalin na Ofir, ta manalay balituk; balet aderal irad Ezion-geber, kanyan ag la ra nambiahin balut.
49: Insan imbaga nen Ari Ahazias na Israel a mambiahid bapor iray totoo to a kaolup da ray totoo nen Josafat, balet ag inmabubon si Josafat.
50: Inatey si Josafat tan nipompon ed Siudad nen David, insan sinmalat ed sikaton nanari si Jehoram a lakin anak to.
51: Diad kumalabinpiton taon na panooley nen Ari Josafat ed Juda, nagmaliw ya ari na Israel si Ahazias a lakin anak nen Acab, tan nanoley ed Samaria na duay taon.
52: Nankasalanan ed Katawan , ta inalig toy ginagawa di Acab ya ama to, Jezebel ya ina to, tan Ari Jeroboam a nilagyat dan nankasalanan so Israel.
53: Inggalang tan nanlingkuran toy Baal tan impanpasnuk toy Katawan a Dios na Israel, a singa si ama to.