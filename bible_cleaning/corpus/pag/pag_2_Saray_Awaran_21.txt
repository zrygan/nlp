1: Inatey si Josafat tan nipompon ed pantion da ray arari diad Siudad nen David, insan sinmalat ed sikaton nanari si Jehoram a lakin anak to.
2: Walay anemiran lalakin agagi nen Jehoram a lakin anak nen Josafat ya ari na Juda: Azarias, Jehiel, Zacarias, Azarias, Micael, tan Sefatias.
3: Initdan iray ama ra na amayamay a balituk, pilak, tan arum nin mabmablin kayaryan, insan to impasen so balang sakey ed sikara a makaoley ed sakey a pinadir a siudad na Juda. Balet lapud sankapangulowanan si Jehoram, sikatoy pinili nen Josafat ya onsalat ed sikaton manari.
4: Nen malet lay panooley tod nanarian, impapatey ton amin iray agagi ton lalaki, tan saray pigaran opisyal ya Israelita.
5: Nagmaliw ya ari si Jehoram nen mataon na talomplo tan dua, tan nanoley ed Jerusalem na waloy taon.
6: Inalig toy maoges a ginagawa nen Ari Acab tan saray arum ya arari na Israel, lapud inasawa toy sakey ed saray anak nen Acab. Nankasalanan ed Katawan ,
7: balet ag labay na Katawan a mansamput so panoley da ray kabyangay boleg nen David, lapud akisipanan ed kinen David. Insipan to a saray kabyangay boleg nen David so manoley ya anggad angga.
8: Legan na panooley nen Jehoram, linmaban ed Juda so Edom, tan nagmaliw a walay dilin ari na Edom.
9: Kanyan si Jehoram tan saray opisyal to a pati saray karwahi ra et nilooban day Edom. Balet nilakob irad man na saray sondalo na Edom. Diad labi ayarian day sinmelak et akabatik ira.
10: Nanlapud saman andi lad silong na pakaoley na Juda so Edom. Diad saman met a panaon, linmaban met ed Juda so siudad na Libna, lapud inkaindan nen Jehoram so Katawan , say Dios na saray lalaki to.
11: Nanggagawa ni ingen met ed saray pokdul na Juda na saray paganon pasen a panangigalangan tan inlagyat ton nankasalanan ed Katawan iray totoo na Juda tan Jerusalem.
12: Si propita Elias impawitan toy sulat si Jehoram ya onyay logan to: Dusaen kay Katawan a Dios nen lakim a David lapud ag mo inalig so maung ya impanoley nen amam a Josafat o si Ari Asa na Juda.
13: Inalig mo ingen iray maoges ya ararid Israel tan inlagyat mo ray totood Juda tan Jerusalem ed panusumlang dad Dios, a singa impangilagyat nen Acab tan saray sinmasalat ed sikato ed saray totood Israel diad impanumlang dad Katawan . Pinapatey mo met iray agagim a lalakin maung ni ran totoo nen say sika.
14: Lapud saya, mapalaloy panusa na Katawan ed saray totoom, saray anak mo, saray asawam, tan deralderalen to ray kayamanan mo.
15: Manirap ka lapud pansakit mod pait ya ondenden lan ondenden ya inagew-agew.
16: Wala ray Filisteo tan Arabe a manaayam ed asingger ed panaayaman na saray taga Etiopia diad gilig na dayat. Say Katawan imbaki to ran mibakal ed kinen Jehoram.
17: Nilooban day Juda, inaala da ray kayamanan ed palasio, tan inaawit dan priso iray amin ya asawa na ari tan saray anak ton lalaki, likud labat ed kinen Ahazia a sankayogtanan ya anak ton laki.
18: Kayariy inkagawa da ra yan amin, impansakit na Katawan so ari ed saray pait to et mapalaloy impanirap to.
19: Ngalngalin duay taon a dinmenden lan dinmenden so sakit to, anggad ontan lay impanirap ton inatey. Saray totoo et ag ira nampool a pangipanengneng na ermen dad impatey to; aliwan singa agawgawad saray lalaki to.
20: Talomplo tan duay taon nen Jehoram nen nagmaliw ya ari tan nanoley ed Jerusalem na waloy taon. Anggapoy nanermen nen inatey. Impompon dad Siudad nen David, balet aliwan diad kamposanto da ray arari.