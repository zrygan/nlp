1: No panoy pampipirawat na ulsa ed ambetel a danum na kolus,
: ontan met so pampipirawat kod sika, O Dios.
2: Pampilpilalekan ta ka, say Dios a mabilay.
: Kapigay pakaonlak ed arap mo a mangigalang ed sika?
3: Agew-labin manakakis ak,
: tan saray luak labat so pambibilay ko;
: saray kalaban ko et pitepet da,
: Iner so kawalaay Dios mo?
4: Onsasakit so pusok kapag nanununotan ko ray agawa nen saman,
: nen kaibak iray karaklan a linmad abung na Dios,
: tan inwanwan ko rad panaakar da;
: malikeliket iran mankankanta tan maneeyag na dayew ed Dios.
5: Akin et onya lay paneermen ko?
: Akin et mapalaloy kagugunigon ko?
: Say Dios so panilaloan ko,
: tan sikato lamet so idayew ko,
: say manangilaban ko tan Dios ko.
67: Diad bansa a nibantakan ko onsasakit so pusok,
: kanyan sikatoy nanununotan ko.
: Tinabunan to ak na saray daluyon na kaermenan;
: pinadalanan to ak na delap na gewgew,
: a singa manungol a danum a napepelag ed Jordan
: manlapud saray Palandey na Hermon tan Mizar.
8: Say Katawan ipanengneng to komun no agew so ag mangoman a panangaro to,
: pian makapankanta ak no labi,
: kantan pampikasik ed Dios na bilay ko.
9: Ibabagak ed Dios a manangyagel ko,
: Akin et nilingwanan mo ak?
: Akin et siansiay paniirap ko
: lapud inkaruksa da ray kalaban ko?
10: Makapkapoy ak lad panagpabaing da,
: ta tepet la ran tepet ed siak,
: Iner so kawalaay Dios mo?
11: Akin et onya lay paneermen ko?
: Akin et mapalaloy kagugunigon ko?
: Say Dios so panilaloan ko,
: tan sikato lamet so idayew ko,
: say manangilaban ko tan Dios ko.