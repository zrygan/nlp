1: Nankasalanan lamet ed Katawan iray Israelita, kanyan inyabuloy ton apataploy taon ya inoleyan na saray Filisteo iray Israelita.
2: Diad saman a panaon walay sakey a lakin manngaran na Manoa a taga baley na Zora tan kabyangay tribu nen Dan. Ag mananak so asawa to, ta lepes.
3: Pinmanengneng so anghil na Katawan ed asawa nen Manoa tan kuanto, Lepes ka, balet ag mabayag manlokun ka tan mananak kay sakey a laki.
4: Manlapud natan ag ka lan balut oniinom na antokaman ya alak, odino mangan na kakanen a sebel;
5: tan kapaway na anak mo ag mon balut popotutay buek to, lapud manlapud inkianak to sikatoy isaklang ed Dios a sakey a Nazareo. Igapo toy pangyagel tod saray Israelita ed lima da ray Filisteo.
6: Insan samay bii linmad kinen asawa to tan kuanto, Dinmagod siak so sakey a too na Dios, tan singa makapataktakot ya anghil na Dios so nengneng to. Ag ko tinepet ed sikato no taga iner, tan ag to imbagad siak so ngaran to.
7: Balet imbaga tod siak a manlokun ak tan mananak ak na sakey a laki. Imbaga to nid siak ya ag ak balut oninom na anton klasiy alak odino mangan na antokaman a kakanen a sebel, lapud legan a mambilay so iyanak ko sikatoy isaklang ed Dios a sakey a Nazareo.
8: Insan nampikasi ed Katawan si Manoa, Katawan , ipangasim a papawil mod sikami imay too na Dios, ta ibaga tod sikami no antoy nepeg min gawaen no kapaway na ogaw.
9: Sinumpal na Dios imay kinerew nen Manoa, et pinmawil imay anghil to ed samay bii nen manyodyorung ed alog. Ag kaiba na samay bii si asawa ton Manoa,
10: et batik a tampol tan imbaga tod kinen asawa to, Gala, Manoa! Samay toon dinmagod siak ed samay aminsan ya agew et pinmanengneng lamet ed siak.
11: Inmalagey si Manoa tan tinombuk toy asawa to. Linmad samay laki si Manoa tan tinepet to, Sika may laki ya akitongtong ed asawak?
: Siak, ebat to may laki.
12: Insan inkuanen Manoa, Natan sirin, no ontua ray salitam, antoy nepeg a gawaen na ogaw? Anton klasiy bilay so pambilay to?
13: Inmebat may anghil na Katawan , Nepeg a sumpalen na asawam iray amin ya imbagak ed sikato.
14: Ag to nepeg so mangan na antokaman a manlapud sengeg na ubas; ag to nepeg so oninom na anton klasiy alak odino mangan na antokaman a kakanen a sebel. Nepeg ton gawaen so antokaman ya imbagak ed sikato.
1516: Diad ag pikakabat nen Manoa ya anghil na Katawan so katongtong to, inkuantod sikato, Ag ka ni onaalis. Ilutoan mi ka ni na kilaw na kanding.
: Balet inkuan na samay anghil, No ag ak ni ontaynan, ag ko kanen lamlamang so iparaan mon kanen. Balet no labay moy mamparaan, isaklang mo lan bagat a popoolan ed Katawan .
17: Inmebat si Manoa, Ibagam ed sikami so ngaran mo, pian nagalang mi ka no ontua ra may salitam.
18: Inkuan na samay anghil, Akin et labay mon kabaten so ngaran ko? Say ngaran ko et sakey a makapakelaw a ngaran.
19: Kanyan angalay sakey a kilaw na kanding si Manoa tan daiset a trigo, insan diad baton-dampay ya altar insaklang to ra a para Katawan a manggagawa na saray pakelaw.
2021: Legan a mamapaatagey manlapud samay altar so apoy, anengneng Manoa tan samay asawa to imay anghil na Katawan dimad apoy a nampaatagey ed tawen. Abirbir ed satan nen Manoa a samay laki et anghil na Katawan , kanyan tinmikleb iran duad dalin nen asawa to. Ag da lan balut anengneng imay anghil.
22: Inkuanen Manoa ed samay asawa to, Andi-saew ya ompatey ita, ta anengneng ta lay Dios!
23: Balet inmebat imay asawa to, No tuan labay na Katawan a pateyen ita, ag to la komun inawat ira may bagat ta; ag to la komun impanengneng yan amin ed sikata tan ag to la komun imbagad sikata yan bengatla.
24: Nananak imay bii na sakey a laki tan inngaran to na Samson. Binmaleg imay ogaw tan binindisionan na Katawan .
25: Ginapwan na ispiritu na Katawan a pabiskegen si Samson legan a walad nanleetan na Zora tan Estaol diad Kampo nen Dan.