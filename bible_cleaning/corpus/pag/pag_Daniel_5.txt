1: Aminsan a labi inimbitaan nen Ari Belsasar ed sakey a baleg a ponsia iray sanlibon atagey ya opisyal to, tan naniinoman iray alak.
2: Legan dan naniinoman ingganggan nen Belsasar ya alaen da ray balituk tan pilak a kupa tan losur a sinasamsam nen ama to a Nabucodonosor diad Timplo ed Jerusalem. Impaala to ra pian napaninoman da ra, sikato, saray opisyal to, saray asawa to, tan saray iyaamung ton bibii.
3: Niakar a tampol ed sikato ira may balituk a kupa tan losur, tan naniinoman da ra na alak
4: tan indadayew da ray diriyos a balituk, pilak, gansa, balatyang, kiew, tan bato.
5: Kabebekta walay pinmayawar a limay too, insan nansulat ed palitada na padir na palasio, diad pakawawandagan na ontan lan liwawa na saray lamparaan. Anengneng na ari imay mansusulat a lima.
6: Pinmotiy bosaleg to tan diad gaway inkataktakot to, mampayegpeg iray pueg to.
7: Inmeyag ya angibaki na mangawit ed saray salamangkiro, saray managparles, tan saray astrologo. Kaloob da inkuan na ari ed sikara, Siopamay makabasa na sayan sulat tan nibaga to no antoy kabaliksan to et kawesan na ambalangan kawes na ari, solungan na balituk a kolintas, tan magmaliw a mikatlod sankatageyan a manoley na nanarian.
8: Inmasingger ed arap na katoowan ira may sumisimbawa na ari, balet anggapod sikara so makabasad samay nisulat odino makapangibaga ed ari na kabaliksan to.
9: Diad inkagunigon nen Ari Belsasar lalon pinmotiy bosaleg to, tan ag amtay gawaen na saramay manonan opisyal to.
10: Nadngel na riynan ina so impaneyag na ari tan saramay manonan opisyal, kanyan linmoob ed kawalaan na ponsia. Inkuanto, Mambilay ya anggad angga so Kagalang ya Ari! Ag ka mapaga tan ag mo pampopotiay bosaleg.
11: Walay sakey a laki diad nanarian mo a walad sikatoy ispiritu na saray masanton diriyos. Nen si amam so ari, impanengneng na saman a too so kaabigan na kanunotan to, pakatalus to, tan say kakabatan to a singa kakabatan da ray diriyos. Si Ari Nabucodonosor ya amam et impagmaliw ton pangulo da ray managparles, saray salamangkiro, saray managanito, tan saray astrologo.
12: Nidoma-doma so donung to tan makabat tan marunong ed panangipatalus na saray kogip, saray pabitla, tan diad panangipaliwawa na saray mistirio; kanyan paawit mo man a lakin manngaran na Daniel, a tinawag na ari na Beltsasar, ta ibaga tod sika so kabaliksan da ra ya.
13: Niakar a tampol ed arap na ari si Daniel, tan inkuan na ari ed sikato, Sika so Daniel, sakey ed saramay Judio ya adakep nen amak ya ari tan inawit to dia a nanlapud Juda?
14: Nadngelan ko a walad sikay ispiritu na saray masanton diriyos, marunong ka, tan naitdan kay pakatalus tan ayadyarin kakabatan.
15: Saray sumisimbawa tan saray salamangkiro et niakar ira diad arap ko a mambasa ed sayan nisulat tan mangipatalus na kabaliksan to, balet ag da nibagay kabaliksan to.
16: Nadngelan ko a nayarian mon ipatalus so niamut iran kabaliksan tan nipaliwawam iray mistirio. No nabasam yan nisulat tan nibagam ed siak so kabaliksan to, kawesan ka na ambalangan kawes na ari, solungan ka na balituk a kolintas, tan magmaliw kan mikatlo ed sankatageyan a manoley diad nanarian.
17: Inmebat si Daniel, Ag mo la nununoten itay pangiter mod siak na tumang; iter mo la ed arum a too. Ibasak ed Kagalang ya Ari so nisulat tan ibagak ed sika so kabaliksan to.
18: Say Sankatageyan a Dios impagmaliw ton matalonggaring ya ari si amam a Nabucodonosor tan kinawesan to na kagalangan tan pakapanyari.
19: Mapalaloy inkatalonggaring to, kanyan manggiwgiw tan antakot ed sikato iray totoo ed amin a bansa ya anggan antoy kolor na baog da tan salita ra. Pinatey to so siopaman a toon nilabay ton pateyen; impansiansia ton mabilay iray nilabay ton bilayen. Pinagalangan tan impelag tod kababaingan so siopaman a toon nilabay to.
20: Balet lapud nagmaliw a mapaatagey, anawet so puso, tan maruksa si amam, niepas ed trono to tan nakalan na kagalangan.
21: Niarawid kawalaan na saray totoo, tan nagmaliw a panagnunot na ayep so panagnunot to. Nanaayam ed pasen a kaiba to ray asnod katakelan, singa bakan nanaakan na dika, tan nanoogip ed pasen ya anggapoy tarung, kanyan alitlinaewan. Onmay kipapasen to ya anggad sinmabiy panaon a binirbir ton walad silong na pakaoley na Sankatageyan a Dios iray amin a nanarian tan nayarian to ran iter ed siopaman a labay ton pangitdan.
22: Balet sika ya anak to, ag ka nampaabeba, anggaman ya amtam so amin ya agawa.
23: Ginawam iray sumpad Katawan na tawen, ta impaalam ira may kupa tan losur a nala ed Timplo to. Naniinoman yo, sika, saray manonan opisyal mo, saray asawam, tan saray iyaamung mon bibii tan inggalang mo ray diriyos a balituk, pilak, gansa, balatyang, kiew, tan batosaray diriyos ya ag ira makanengneng odino makadngel tan anggapoy amta ran alu. Balet ag mo pinagalangan so Dios a walad lima toy bilay mo tan walad silong na pakayari toy amin a gagawaen mo.
24: Sikara yay makasengeg no akin et imbaki na Dios imay lima ya angisulat na sarayan salita.
25: Sikato ya so nisulat: Mene, Mene, Tekel, Parsin.
26: Sikato ya so talus to: say Mene et bilang, ta binilang na Dios iray agew a nakdaan a pansiansia na nanarian mo tan impansamput to la;
27: say Tekel et belat, ta asimbang so belat mo, nalmoan a kulang so belat mo;
28: say Parsin et paldua, ta apalduay nanarian mo tan niiter ed saray taga Media tan saray taga Persia.
29: Tampol ya ingganggan nen Belsasar iray aripen to a kawesan day Daniel na ambalangan kawes na ari tan isolung dad beklew toy balituk a kolintas. Impagmaliw ton mikatlod sankatageyan a manoley ed nanarian.
30: Diad saman lamlamang a labi apatey si Belsasar ya ari na Babilonia;
31: si Dario a taga Media, tan mantaon ed saman na anemaplo tan dua, et sinamsam to so pakaoley na ari.