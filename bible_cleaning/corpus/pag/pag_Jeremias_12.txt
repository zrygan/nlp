1: Katawan , no manriklamo ak ed sika,
: napaneknekan mon matonung ka.
: Anggaman ontan tepetan ta ka na nipaakar ed katonungan.
: Akin et maaligwas so panagbilay da ray totoon maoges?
: Akin et mapalabo ray managpalikdon totoo?
2: Itatanem mo ra, tan manlalamut ira;
: ontutubo ra tan mambubunga ra.
: Maung lawas so sasalitaen da nipaakar ed sika,
: balet say katwaan to arawi kad puso ra.
3: Balet, Katawan , kabat mo ak;
: nanenengneng moy gagawaen ko,
: tan say ontan lan panangarok ed sika.
: Igayugoy mo pan singa karniron papateyen ira yan totoo;
: bantayan mo pa ra ya anggad panaon a sikara lay patasen.
4: Kapigay itonda na sayan inkamagaay dalin mi,
: tan say inkalenes na karikaan ed kaalogan?
: Ompapatey iray ayayep tan saray manok,
: lapud kaogsan na saray totoon manaayam ed sayan dalin,
: ya ibabaga ra, Ag nanenengneng na Dios so gagawaen mi.
5: Inkuan na Katawan ,
: Jeremias, no nakesawan kad pilumbam ed saray totoo,
: panoy pilumbam ed saray kabayo?
: No diad pasen ya arawiy kaatapan et natumba ka,
: panoy pakapanayam mod makdel
: a takel ed gilig na Ilog na Jordan?
6: Anggan saray agagim a lalaki, saray kabyangay boleg mo et nantraidoran da ka;
: manggagampi rad idogpa rad sika.
: Ag mo ra panmamatalkan, anggaman a maabig so panagsalita rad sika.
7: Say Katawan kuanto,
: Inkaindan koy Israel;
: impolisay koy pinilik a bansa.
: Saray totoon inarok
: impalimak irad pakayari na saray kalaban da.
8: Saray totoon pinilik sinumpa da ak;
: singa ra lion ed katakelan
: nangwam irad siak,
: kanyan kabosul ko ra.
9: Saray pinilik a totoo et singa ra sakey a manok
: a niliktub tan sinibar na saray baga.
: Padago yo ray ayayep ed katakelan,
: ta pampera yo ran mangan!
10: Saray amayamay a manoley a taga arum a bansa et dineral da so kaubasan ko;
: ginagatinan da ray kaalogan ko;
: ginawa ran kabueran so marakerakep a dalin ko.
11: Ginawa ran andi-kakanaan so dalin ko;
: nagmaliw a begtebegtew ed imaton ko.
: Nagmaliw a kabueran so intiron bansak,
: tan anggapo lay malabay ed sayan dalin ko.
12: Manlapud biek na amin a niatagey
: a kabueran dinmadagon manderal iray totoo.
: Angibaki ak na bakal a manderal ed intiron bansa;
: anggapoy makapambilay ed kareenan.
13: Nantanem na trigo iray totook,
: balet kasabitan so naani ra;
: pinasyay impankimey da, balet anggapoy agunggona ra.
: Lapud mapalalon pasnuk ko
: ag nambunga ray tantanaman da.
14: Say Katawan kuanto, Walay ibagak nipaakar ed saray bansan maoges a kaabay na Israel. Sikaray nanderal ed dalin ya inter kod saray totook ya Israel. Pataynanen kon singa abagut a tanaman ira yan totoon maoges ed saray bansa ra, tan ekalen koy Juda ed pakaoley da.
15: Balet kayarik iran pataynanen, kasian ko ra; ipawil koy balang too ed dilin baley to tan diad dilin bansa to.
16: No diad intiron puso ra et onalig irad kabibilay na saray totook tan mansamba ra, Onung a mabilay so Katawan a singa impanbangat dad saray totook a nansamba rad Baalmagmaliw iran kabyangan na saray totook tan onaligwas ira.
17: Balet no walay bansan ag ontoluk, sigput kon baguten tan deralen. Siak, say Katawan , so nansalita.