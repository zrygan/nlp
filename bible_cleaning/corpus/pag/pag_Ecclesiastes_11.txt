1: Ipoonan moy kuartam ed panagkomirsio ed arum a bansa, et ag mabayag mantubo ka.
2: Mangipoonan kad pigaran lugaranggan diad amayamay a lugarta ag mo amta no antoy onsabin maoges ed sika diad sayan mundo.
3: Anggan iner a dapag so tumbaan na kiew, diman to la. No makapakapal lay lorem, onoran la.
4: Say toon manalagar na maung a siplug na dagem tan maung a panaon et anggapoy nitanem ton antokaman a tanaman tan anggapon balut so naani to.
5: No panoy ag mo pakatalus ed inggapo na bilay ed eges na sakey a biin malokun, ontan met so ag mo pakatalus ed gagawaen na Dios ya amalsad amin a bengatla.
6: Mantanem kad kabwasan tan labi, ta ag mo amta no ontubon amin kasi so itanem mo, odino say sakey et mabona nen say sananey.
7: Marakep so liwawa na agew, tan maabig ed mata.
8: No andokey so bilay mo nepeg a misalamat ka lapud balang sakey a taon a pambibilay to. Balet nepeg mon nunoten ya andokey niy panaon a sikay inatey nen say panaon a sikay mabilay. Andi-kakanaan ya amin iray onsabi.
9: Tobun-balo, manliket kayo legan a wala kayo nid kalangweran. Gawa yo labat so labay yo tan tombuk yoy kaliktan yo. Balet nunot yo a say Dios sintinsiaan to kayod saray amin a gagawaen yo.
10: Ag yo aabuloyan a gunigonen kayo na antokaman odino panliknaen to kayoy kairapan, ta aliwan mabayag so kiwala yo ed kalangweran.