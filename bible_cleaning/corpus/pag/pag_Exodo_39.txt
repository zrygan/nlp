1: Asul, purpura, tan ambalangan tinebey so inkana ra ed impanggawa ra na saray balibalin kawes da ray papari ya isolung da no manlingkur ira ed Masanton Pasen; inggawaan day Aaron na saray kawes na pari. Ginagawa da ra ya onung na ingganggan na Katawan ed kinen Moises.
2: Say inkana ra ed impanggawa na ipod et say balituk, asul, purpura tan ambalangan tinebey, tan pinon linen.
3: Nampitpit ira na balituk tan impagmaliw dan maimpis, ginugulay da ran singa tinebey, insan da ra insaletsalet ed pinon linen, tan diad asul, purpura, tan ambalangan tinebey.
4: Nanggawa ra na duaran balabal na takeb, tan impeket da rad saray duaran samput na ipod.
5: Say balibaliy inkalagan balkes a ginawad balituk, asul, purpura, tan ambalangan tinebey tan pinon linen et nipeket ed samay ipod kanyan nansaip ira, onung na ingganggan na Katawan ed kinen Moises.
6: Imparaan da ray baton onisi tan impeket da ra ed saray panangipatoonan; balibaliy imkatatakan da na kangaranan na saray labinduan lalakin anak nen Jacob.
7: Impeket da ra ed saray balabal na takeb na ipod, ta sikaray pakanudnunotan ed labinduan boleg na Israel onung na ingganggan na Katawan ed kinen Moises.
8: Nanggawa ra na apis na pagew a say inkana ra et kapara na saramay inkanad ipod tan kapara to met so borda ra.
9: Kuadrado ya tan dinobli; siamiran pulgada so karokey to tan siamiran pulgada so benlag to.
10: Impeket dad saya so apatiran karasig na mabmablin bato: diad ononan dasig pineketan da na sakey a baton rubi, sakey a topasio, tan sakey a garniti;
11: diad kumadwan dasig, pineketan da na sakey a baton ismiralda, sakey a sapiro, tan sakey a diamanti;
12: diad kumatlon dasig, pineketan da na sakey a baton hasinto, sakey ya agata, tan sakey ya amatista;
13: diad kumapat a dasig, pineketan da na sakey a baton birilo, sakey a kornalina, tan sakey a haspi. Nipeket ira ya ed saray panangipatoonan a balituk.
14: Diad kapag sakey ed sarayan labinduan bato say sakey a ngaran na sakey a lakin anak nen Jacob et nitatak; sikaray pakanudnunotan ed saray labinduan tribu na Israel.
15: Nanggawa ra na puron balituk a kadina a para apis na pagew, a singa nilobir a koldon.
16: Nanggawa ra na duaran panangipatoonan a balituk tan duaran singsing a balituk, tan impeket da ra yan singsing ed saray tagey a suyok na apis na pagew.
17: Impeket dad saramay duaran singsing iray duaran balituk a koldon
18: tan impeket day duaran samput na koldon ed saray duaran panangipatoonan, insan impeket da ra ed saray balabal na ipod.
19: Nanggawa ra na duaran singsing a balituk tan impeket da ra ed saray leksab a suyok na apis na pagew diad akindalem na samput ya abay na ipod.
20: Nanggawa ni ra na duaran singsing a balituk tan impeket da ra ed leksab na arap na duaran balabal na ipod, diad abay na tupig tan tagtagey na balibaliy inkalagan balkes.
21: Onung na ingganggan na Katawan ed kinen Moises, insinger da na asul a koldon iray singsing na apis na pagew ed saray singsing na ipod, pian say apis na pagew et mansiansiad tagtagey na balkes tan ag onlokak.
22: Say intiron andokey a kawes ya onlatup ed ipod et agawa ed asul ya abel.
23: Say lewlew a pangisolungan na olo et initdan na patalker a singa lewlew na kawes, pian ag napilat.
2426: Diad liber-liber na saloy to pineketan da na saray granada a puron linen tan ginawad asul, purpura, tan ambalangan tinebey, tan insaletsalet da ray kampanilya a puron balituk, onung na ingganggan na Katawan ed kinen Moises.
27: Nanggawa ra na saray pinon linen a kawes ya antikey so taklay a para si Aaron tan saray lalakin anak to,
28: nanggawa ra met na turban a pinon linen, saray sakub na toktok na olo a pinon linen,
29: tan say balabal ya abel a pinon linen a ginawad asul, purpura, tan ambalangan tinebey tan binordaan da, onung na ingganggan na Katawan ed kinen Moises.
30: Nanggawa ra na arkos a puron balituk a sikatoy masanton tanda na inkisaklang, tan tinatakan da na Nisaklang ed Katawan .
31: Insinger da na asul a koldon diad arap na turban onung na ingganggan na Katawan ed kinen Moises.
32: Asumpal a siansia iray amin a kimey ed Tuldan Ayamay Katawan . Saray Israelita ginawa ray amin a bengatla onung na ingganggan na Katawan ed kinen Moises.
33: Inyakar dad kinen Moises imay Tulda tan amin a kagawaan to, saray panagkawit to, saray tabla to, saray balewet to, saray lusek to, tan saray dapan to;
34: say ambalangan pinamagan katat na karniron kalakyan a para sakbung to; say pinon katat a sakbung to; say sanib a kurtina;
35: say Kaban na Sipanan a nankarga na saray tapyak a bato, saray tiken to, tan say sakub to;
36: say lamisaan tan amin a kagawaan to, tan saray tinapay a nibagat ed Dios;
37: say puron balituk a panangipatoonan na lamparaan, saray lamparaan to, amin a kagawaan to, tan say larak a para saray lamparaan;
38: say altar a balituk; say larak a panagpoyuk; say ambalingit ya insinso; say kurtina na lolooban na Tulda;
39: say altar a gansa a pati parilya to a gansa, saray tiken to, tan amin a kagawaan to; say talyasi a panagorasan a pati ansagan to;
40: saray kurtina na pinagkaalar a pati saray lusek to tan saray dapan to; say kurtina na lolooban na pinagkaalar tan saray lobir to; saray palpal na Tulda; amin a kagawaan ya ikana ed dalem na Tulda;
41: saray balibalin kawes a nepeg ya isolung na saray papari no onloob irad Masanton Pasensaray masanton kawes nen Aaron a pari tan saray lalakin anak to.
42: Saray Israelita ginawa ra yan amin a kimey onung na ingganggan na Katawan ed kinen Moises.
43: Inapiapiger iran ninengneng nen Moises, et anengneng ton ginawa ray amin a bengatla, onung na ingganggan na Katawan . Kanyan binindisionan nen Moises ray totoo.