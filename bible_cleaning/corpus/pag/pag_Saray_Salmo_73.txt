1: Peteg a say Dios maung so ipapanengneng tod Israel,
: diad saray malinis so puso ra.
2: Balet abalang ko lawari so panagmatalek ko;
: ngalngalin naandi so pananisiak,
3: ta angimon ak ed saray mapaatagey,
: nen anengneng kon onaaligwas iray totoon maoges.
4: Anggapoy ansakit a likliknaen da ra yan totoo;
: maksil tan mabiskeg so kalamanan da.
5: Aliwa ran singa arum a totoon maniirap;
: aliwa ran singa arum a totoon nagugunigon.
6: Kanyan say panagpaatagey da et singa kadinan akasolung ed saray beklew da
: tan say panagduksa ra et singa kawes ya akakolibemben ed sikara;
7: ompapaway so kaogsan ed kapusoan da,
: tan ag ontotondan mamplano na kaogsan iray kanunotan da.
8: Elek-elekan da ray arum a totoo tan totongtongen day nipaakar ed kaogsan;
: mapaatagey ira tan iplaplano ray pamairap dad arum a totoo.
9: Mansasalita ray maoges sumpad Dios a walad tawen
: tan malastog iran mangigaganggan ed saray totoon walad tapew na dalin,
10: et diad ontan anggan saray totooy Dios onsisingger irad sikara
: tan mapalaloy pananisia rad amin ya ibabaga ra.
11: Kuanda, Ag naamtaan na Dios,
: ag nakabatan na Sankatageyan.
12: Ontan iray totoon maoges.
: Anta daakan lay walad sikara, mandakel lan mandakel niy kayaryan da.
13: Anggapoy kakanaan sirin so impansiansiak a malinis tan anggapoy kasalanan?
14: O Dios, impanirap mo ak lawas;
: kapag kabwasan dinusa mo ak!
15: No onya ray imbagak,
: singa ak aliwan sakey ed saray totoom.
16: Ginawak so anggaay nayaryan ko a talusan yan problima,
: balet agaylay irap a talusan
17: anggad linmoob ak ed Timplom.
: Atalusan kod satan no antoy pansumpalan da ray totoon maoges.
18: Andi-duaruwan iyakar mo rad andanglel iran pasen
: tan ipatumbam iran naderal.
19: Bigla ran naderal;
: makapataktakot so pansumpalan da.
20: Singa ra kogip a naandipat lad kabwasan;
: no ombangon ka, O Katawan, naandi la ra.
21: Nen agoloy isip ko,
: tan apasakitay liknaan ko,
22: nagmaliw ak ya ambagel a singa ayep
: ag ta ka atalusan.
23: Anggaman ontan siansian kaiba ta ka lawas,
: tan itatabin mo ak.
24: Iwawanwan ak na pananimbawam
: et diad kaonuran, mapagalang ya awaten mo ak.
25: Anto niy kayaryan kod tawen no ag say sika?
: Bangta kayaryan ta ka anto niy pampilalekan ko diad tapew na dalin?
26: Nayarin onkapoy so kanunotan tan laman ko,
: balet say Dios so biskeg ko;
: sikato labat so nakaukolan ko.
27: Saray mangikakaindan ed sika et andi-saew ya ompatey ira;
: deralen mo ray aliwan matoor ed sika.
28: Balet para siak, agaylay abig so maasingger ed Dios,
: say paiyagel ed Katawan a Dios;
: say pangibawag na amin a ginagawa to!