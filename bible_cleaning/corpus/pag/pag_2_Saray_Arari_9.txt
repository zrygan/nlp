1: Legan to ya, tinawag nen propita Eliseo so sakey ed saray malangwer a propita tan kuantod sikato, Mamparaan ka, ta lakad Ramot-galaad. Awit mo yay sakey a garapon a larak na oliba,
2: tan kasabim diman anap moy Jehu a lakin anak nen Josafat tan apo nen Nimsi. Iyarawim ed saray kakaiba to, itagar mod sakey a kuarto,
3: kalboan mod man so olo to na larak, tan kuanmo, Ibabawag na Katawan a lalanaan to kan manari ed Israel. Insan ganatan moy ontaynan ed saman a lugar.
4: Kanyan linmad Ramot-galaad imay malangwer a propita,
5: tan asabi tod man a mantotongtong iray pangulo na saray sondalo. Inkuanto, Walay labay kon ibagad sika.
: Tinepet nen Jehu, Siopad sikamiy pitotongtongan mo?
: Sika, kuanto may propita.
6: Linma ran dua ed loob na kuarto, insan inkalbo na samay malangwer a propita so larak na oliba ed olo nen Jehu tan kuantod sikato, Ibabawag na Katawan a Dios na Israel: Lalanaan ta kan manari ed saray totook ya Israelita.
7: Nepeg mon pateyen so amom ya ari, say lakin anak nen Acab, pian nadusak si Jezebel lapud impanpapatey tod saray propitak tan saray arum ya aripen ko.
8: Nepeg ya ompatey ya amin iray kabyangay pamilya tan boleg nen Acab; paandipaten koy amin a laki ed pamilya to, malangwer may matakken.
9: Gawaen kod pamilya to so singa ginawak ed pamilya nen Ari Jeroboam na Israel tan say pamilya nen Ari Baasa na Israel.
10: Ag nipompon si Jezebel; siraen na saray aso ed dalin na Jezreel so bangkay to! Kayari yan imbaga na samay malangwer a propita, pinmaway ed kuarto, insan la tinmaynan.
11: Pinmawil si Jehu ed saramay kapara ton opisyal, tan tinepet dad sikato, Kamaungan ya amin so agawa? Antoy nilaan tod sika may ambagel a too?
: Amta yo no antoy nilaan to, ebat nen Jehu.
12: Ag mi amta, ebat da. Ibagam ed sikami no antoy imbaga to!
: Imbaga tod siak a say Katawan ibabawag to: Lalanaan ta kan manari ed Israel!
13: Saramay kapara nen Jehu ya opisyal inyaplag dan tampol ed tagey na saray balitang iray kolibemben da, ta toonan nen Jehu, pinaknul da ray trumpita insan da ineyag, Ari si Jehu!
1415: Siniliban a nilabanan nen Jehu si Ari Joram. Walad Jezreel so ari, ta dimay nila ton pampapaabigan ed saray asugat ed sikato nen akilad bakal ed Ramot-galaad sumpad Ari Hazael na Siria. Kanyan inkuanen Jehu ed saray kapara ton opisyal, No tuan kagampi yo ak, ag yo papaolyan so siopaman diad Ramot-galaad ya onlad Jezreel a mamasakbay ed saray totood man.
16: Insan linmogan ed karwahi to, ta onlad Jezreel. Ag ni inmabig si Joram, tan walad Jezreel si Ari Ahazias na Juda, ta bibisitaen to.
17: Anengneng na sakey a guardian walad panagbantayan si Jehu tan saray totoo to ya onsasabi. Inmeyag, Walay nanenengneng kon olup na totoo!
: Inmebat si Joram, Mangibaki kay sakey a lakin mankabayo, ta nengnengen to no kakaaro ra odino kalaban ira.
18: Nankabayon inmabet ed kinen Jehu imay imbaki, insan kuantod sikato, Labay a kabaten na ari no kasi oonla ka dian sakey a kaaro.
: Ag mo tan napibalian! ebat nen Jehu. Tombuk mo ak ditad beneg.
: Imbalita na samay guardia ed panagbantayan ya asabi la na samay imbaki so olup na totoo, balet et ag ni ompapawil.
19: Nibaki ni so sakey a too tan tinepet toy singa samay tinepet na inmonan nibaki. Inmebat lamet si Jehu, Ag mo tan napibalian! Tombuk mo ak ditad beneg.
20: Imbalita ni lamet na samay guardia ya asabi la na samay imbaki so olup na totoo, balet et ag ni ompapawil. Insan to inyarum, Singa ambagel a mamapabatik na karwahi to so pangulo na olup; kaparpara nen Jehu!
21: Iparaan yoy karwahik, ganggan nen Joram. Asumpal so ganggan to, insan ira linmogan nen Ari Ahazia ed dilin karwahi ra, ta abeten day Jehu. Nabet da ed alog a kayaryan nen Nabot.
22: Kareenay inyakaran mo dia? tepet nen Joram ed sikato.
: Panon a niwalay kareenan, ebat nen Jehu, no wala ni diad sikatayoy amin a klasiy panaganito tan panangigalang ed saray talintao da ray diriyos ya inggapo nen inam a Jezebel?
23: Sumlang ya ed pakaoley! eyag nen Joram legan ton pinapoliktar so karwahi to, ta ombatik.
24: Inala nen Jehu so pana to tan inyoput toy biskeg to ed impamana tod beneg nen Joram, kanyan tinmalus ya anggad puso to so pana. Atumbay Joram tan inatey ed karwahi to.
25: Inkuanen Jehu ed kinen Bidkar a kapitan ya umaantabay to, Alam so bangkay to, ta ibantak mod alog nen Nabot. Nanunotan mo ni may impanloganan tan dua a tomtombuken tay Acab ya ama nen Joram? Imbagad saman na Katawan ira yan salita sumpad kinen Acab
26: Anengneng ko karuman so impamatey ed kinen Nabot tan saray anak ton lalaki. Isipan kon dusaen ta kad sayan alog. Kanyan alam so bangkay nen Joram, ganggan nen Jehu ed kapitan, ta ibantak mod alog nen Nabot, onung na imbagay Katawan .
27: Nen anengneng nen Ahazia so agawa, binmatik ya akalogan ed karwahi to tan amaarap ed baley na Bet-hagan. Balet inosilan nen Jehu tan ingganggan to ray totoo to a pateyen da met. Asugatan da nen papabatiken toy karwahi tod dalan a mamaarap ed Gur ya asingger ed baley na Ibleam. Balet ayarian ton intuloy so batik to ya anggad siudad na Megido, tan dia la inatey.
28: Inlogan na saray opisyal to ed sakey a karwahi so bangkay to, insan da inyakar ed Jerusalem. Imponpon da ed kamposanto da ray arari diad Siudad nen David.
29: Nagmaliw ya ari na Juda si Ahazia nen kumalabinsakey a taon lay panaarid Israel nen Joram a lakin anak nen Acab.
30: Akasabid Jezreel si Jehu. Lapud nadngelan nen Jezebel so agawa, kinoloran toy goyamgoyam na mata to, inapiger toy buek to, insan tinmandag ed bintanay palasio.
31: Nen onloloob ed puirtay siudad si Jehu, ineyag to, Zimri ya amatey na amo to! Kareenay inyakaran mo dia?
32: Tinmangay si Jehu, insan inmeyag, Siopay migampid siak? Duara o taloran opisyal so inmosdung ed bintana,
33: insan inkuanen Jehu ed sikara, Ibontuk yo dia tan a bii! Imbontuk da, et atalaksikan na dala so padir tan saray kabayo. Impadalan nen Jehu ed laman to ray kabayo tan say karwahi to.
34: Linmoob ed palasio, insan angan. Kabebekta inkuanto, Ala yo man a nisamban bii, tan ipompon yo, ta sakey met ya anak na ari.
35: Balet anggapoy anengneng na saramay imbakin lalaki likud ed lapis-lapis na olo to tan saray pokel na lima tan saray sali to.
36: Nen imbaga ra ya ed kinen Jehu, inkuanto, Onyay imbaga na Katawan a nagawa nen nansalita diad panamegley nen Elias: Siraen na saray aso ed dalin Jezreel so bangkay nen Jezebel.
37: Nabuybuyak a singa dotak so bangkay to tan anggapoy makabirbir ed sikato.