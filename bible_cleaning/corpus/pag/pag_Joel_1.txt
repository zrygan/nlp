1: Sikato yay salita na Katawan a sinmabid kinen Joel a lakin anak nen Petuel.
2: Dengel kayo, sikayon mamatakken a totoo;
: dengel kayo, sikayon amin a totood Juda.
: Walay bengatlan singa onyan agawa
: diad panaon yo odino diad panaon da ray lalaki yo?
3: Ibaga yod saray anak yo so nipaakar ed sayan agawa;
: ibaga da met ed satan ed saray anak da,
: insan saratan ya anak da ibaga da met ed ontombuk a kailalakan.
4: Nantotombukan a dinmadapod saray tanaman ed kaalogan iray pigaran grupoy dorun;
: inooput na arum a grupo iray tanaman a kera-keray sakey a grupo.
5: Bangon tan mannangis kayo, sikayon buanges;
: akis kayo, sikayon mainom na alak;
: aderal-deral la ray ubas a panggawaay balon alak.
6: Dinogpaan na amayamay a dorun so dalin tayo;
: makapanyari ra tan ag ira nabilang;
: matdem a singa tarem na ngipey lion so ngipen da.
7: Dinederal da ray sengeg na ubas tayo
: tan nginingitngit da ray kiew tayon igos.
: Ineekal dan impepelag iray obak
: ya anggad ampoti-poti ray sanga.
8: Akis kayon singa sakey a marikit a nanangisan toy impatey na nubio to.
9: Anggapo lay trigo odino alak ya ibagat ed Timplo;
: maermen iray papari lapud anggapoy nibagat da ed Katawan .
10: Anggapoy tanaman ed kaalogan;
: maermen so dalin lapud aderal-deral iray trigo,
: amagaan iray sengeg na ubas,
: tan nalnes iray kiew na oliba.
11: Manermen kayo, sikayon dumaralos;
: akis kayo, sikayon managasikasoy kaubasan,
: lapud aderal la ray trigo, sibada,
: on, aderal lan amiy tanaman ed kaalogan.
12: Nalnes iray sengeg na ubas tan saray kiew ya igos;
: nalnes ya amin iray kiew a mambunga, insan ira inaatey.
: Naandi lay liket da ray totoo.
13: Mankawes kayoy sako tan mannangis kayo,
: sikayo ran paparin manlilingkur ed altar!
: Laka yod Timplo tan manermen kayon sanlabi!
: Anggapoy trigo odino alak a nibagat ed Dios yo.
14: Iganggan yon nagawa so sakey a panayuno;
: pantitipon yo ray totoo.
: Pantitipon yo ray pangulo
: tan amin da ray totood Juda.
: Pantitipon yo ra ed Timplo
: na Katawan a Dios yo tan tawag kayod sikato!
15: Asingger lay agew na KATAWAN,
: say agew ya iyakar na Makapanyarin-amin so deral.
: Makapataktakot yan agew!
16: Legan a nadederal iray tanaman mid kaalogan
: mambanbantay kami labat ya anggapoy nagawaan.
: Anggapo lay liket ed Timplo na Dios tayo.
17: Inaatey ed kinmelang a dalin iray bokel na tanaman.
: Anggapoy trigon isempen,
: kanyan aderal-deral la ray kamalir.
18: Manngakngak a tangaw-tangaw iray baka,
: lapud anggapoy pampastolan ed sikara;
: maniiirap met iray amayamay a karniro.
19: Ontatawag ak ed sika, O Katawan ,
: lapud amagaan iray pastolan tan saray kakiewan,
: singa ra apoolan.
20: Oneeyey ed sika iray ayayep ed katakelan,
: lapud nakatan iray kolus.