1: Sikato yay inkuan na Katawan nipaakar ed Ammon: Iner so kawalaan da ray lalaki na Israel? Anggapo ta lad sikaray mangyagel ed dalin da? Akin et inabuloyan da ray totoon manangigalang ed dios a Moloc a sakopen day dalin na tribu nen Gad tan manayam irad man?
2: Balet onsabiy oras a parengelan ko na ingal na bakal iray totoo ed siudad na Rabba, tan nataynan ya aderal-deral tan apoolan iray bario to. Diad satan say Israel nabawi tod saray angala so dalin to.
3: Totoon taga Hesbon, eyag kayo! Aderal la so Ai! Bibiin taga Rabba, manermen kayo! Mankawes kayoy sako tan manermen kayo. Mambatik-batik kayon ag yo amtay gagawaen yo. Naalad arum a bansa so dios yon Moloc a pati saray papari tan saray prinsipi to.
4: Akin et mapaatagey kayo, sikayon aliwan matoor a totoo? Nanaandian kayo lay biskeg. Akin et manmamatalek kayod pakayari yon dili, tan ibabaga yon anggapoy ondogpad sikayo?
5: Pataktakot ta kayod saray walad kaliber-liber yo. Ontaynan kayon amin. Ombatik so balang sakey ed sikayo diad pangyagel tod bilay to, tan anggapo lad satan so manipon ed saray akabatik a sondalo.
6: Balet, ag mabayag, paaligwasen ko lamet so Ammon. Siak, say Katawan , so nansalita.
7: Sikato yay inkuan na Katawan a Makapanyarin-amin nipaakar ed Edom: Naandian ta lay kakabatan iray taga Edom? Ag ta la nibaga na saray sumisimbawa ra so nepeg dan gawaen? Naandipat ta lay intiron kakabatan da?
8: Totood Dedan, poliktar tan batik kayo! Amut kayo! Deralen ko ray kabyangay boleg nen Esau, lapud sinmabi lay oras na panusak ed sikara.
9: No manalay ubas iray managborbor, wala ray itilak dan bunga ed saray wakal; no onsabid labi iray matakew, mangala ra labat na labalabay da.
10: Balet, siak, sinigput kon dineral iray kabyangay boleg nen Esau; nilokasan ko ray panaamutan da, kanyan ag la ra makaamut. Aderal iray totood Edom. Anggapoy anggan sakey ya atilak.
11: Itilak mod siak iray ulilan anak mo, ta asikasoen ko ra. Nayarin manmatalek ed siak iray babalom a bibii.
12: No saramay ag da kanepegay nadusa et kinaukolan iran oninom ed kupa na dusa, sikayo niy ag nadusa? Andi-saew a nadusa kayo; nepeg ya oninom kayo ed kupa!
13: Sinambaan kon dili a say siudad na Bozra et magmaliw a makapataktakot a nengnengen tan sakey ya andi-kakanaan; ludlureyen na saray totoo tan ikana ray ngaran to a sakey a samba. Ando lan andon naderal iray kaliber-liber ton baley. Siak, say Katawan , so nansalita.
14: Inkuanko, Edom, akaawat ak na balitan nanlapud Katawan . Angibaki na mangibawag ed saray bansa a tiponen da ray sondalo ra, ta mamparaan iran ondogpad sika.
15: Pakapoyen ka na Katawan , tan balbalawen ka na saray totoo.
16: Pinalikdo ka na panagpaatagey mo. Anggapoy ontatakot ed sika ya aliwan singa iisipen mo. Manaayam kayod saray mabaton diking na kapalandeyan, atagey diad toktok na palandey; balet anggaman a manayam kayod atagtagey a singa kawalaay obung na agila, iyakseb kayo na Katawan . Say Katawan so nansalita.
17: Say Katawan inkuanto, Makapasinagem so nagawa ed Edom, kanyan nikelawan tan nataktakot ed agawa so siopaman a makadalan.
18: Nagawa ed Edom so agawad Sodoma tan Gomorra nen aderal ira tan saray kaliber-liber dan baley. Anggapo lad may malabay a manayam. Siak, say Katawan , so nansalita.
19: Onsabi ak a singa isasabid malambut a pastolan na sakey a lion a nanlapud makdel a takel ed gilig na Ilog na Jordan, insan ko biglan pataynanen ed bansa ra iray Edomita. Insan manoley ed bansa so pangulon pilien ko. Siopay mipara ed siak? Siopay mampangayan onlaban ed siak? Siopan manoley so makasumpad siak?
20: Kanyan dengel kayod implanok sumpad saray taga Edom, tan say ginetmak a gawaen ed saray totoon manaayam ed siudad na Teman. Nagayugoy iray anggan ankekelag ya anak da, tan nataktakot so balang sakey ed sikara.
21: No napelag so Edom nayegyeg so intiron dalin, tan narengel ya anggad Dayat ya Ambalanga so ingal na totoo.
22: Say kalaban dogpaan toy Bozra; singa agilan onsibar ya akabuskag iray payak to. Diad satan ya agew saray sondalo na Edom ontakot ira a singa biin mampapasakit.
23: Sikato yay inkuan na Katawan nipaakar ed Damasco: Natatakot tan mapagpaga iray taga siudad na Hamat tan Arfad lapud akadngel iray maoges a balita. Singa dayat ya ontatabun ed sikara so kapagaan, tan ag ira makapainawa.
24: Nagmaliw a maletey iray taga Damasco tan batik irad takot da. Manlilikna ray kairapan tan pakaskasi ran singa biin mampapasakit.
25: Sigput a nikaindan imay maliket tan bantug nen saman a siudad.
26: Diad satan ya agew napatey ed saray dalan na siudad iray lalakin tobun-balo tan amin a sondalo to.
27: Poolan ko ray padir na Damasco tan saray palasio nen Ari Ben-hadad. Siak say Katawan a Makapanyarin-amin, so nansalita.
28: Sikato yay propisiya na Katawan nipaakar ed tribu nen Kedar tan saray pasen ya ooleyan nen Hazor, a tinalo ra nen Ari Nabucodonosor na Babilonia: Laka, ta dogpaan mo ray totood Kedar; deral mo so tribu na saray totoon taga bokig!
29: Ala yo ray tulda ra tan saray karniro ra, saray kortina ra tan amin a bengatlan walad dalem na saray tulda ra. Ala yo ray kamilyo ra tan ikuanyod saray totoo, Takot so walad kaliber-liber yo!
30: Totoon taga Hazor, siak a Katawan , kuankod sikayo, batik kayod arawi tan amut kayo. Namplano na sumpad sikayo si Ari Nabucodonosor na Babilonia, tan saya so kuanto,
31: Gali la! Dogpaan tayo ra man a totoon mambibilay ed kareenan tan arawid kaatapan. Anggapoy kaput odino tarangka iray puirtay siudad da; sigput ya anggapoy mangyagel ed sikara.
32: Ala yo ray kamilyo ra tan amin a baka ra! Ikayat kod nandoroman pasen ira tay totoon nampapotut na antikey tan iyakar kod sikaray deral a manlapud kaliber-liber da.
33: Magmaliw ya ando lan andon andi-kakanaan a pasen so Hazor, sakey a pasen a saray asod katakelan labat so manaayam, tan anggapo lad may manayam a too. Siak, say Katawan , so nansalita.
34: Nen agano nin manaarid Juda si Sedekias, akisalitad siak so Katawan a Makapanyarin-amin nipaakar ed bansa na Elam.
35: Inkuanto, Pateyen kon amin iray pumapana a ginawa ran makapanyarin maung so Elam.
36: Manlapud amin a dapag pasiplugen koy dagem sumpad Elam, tan nikaykayat ed nandoroman pasen iray totoo to, anggad anggapoy bansan ag da abatikan.
37: Patakoten ko ray totoo to ed saray kalaban dan malabay a mamatey ed sikara. Diad gaway pasnuk kod sikara deralen ko ra tan ibakik iray sondalon onlaban ed sikara ya anggad naoput ko ra.
38: Deralen ko ray arari ra tan saray pangulo ra, insan ko ilira so tronok diman.
39: Balet ag mabayag paaligwasen ko lamet iray totoo ed Elam. Siak, say Katawan , so nansalita.