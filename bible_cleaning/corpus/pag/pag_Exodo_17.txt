1: Tinaynan na amin ya Israelita so kalakawan na Sin, tan nansosoblay so pasen a nanaayaman da onung ed ganggan na Katawan . Nankampo ra ed Refidim, balet anggapod may danum a nainom na saray totoo.
2: Nanriklamo ra sirin ed kinen Moises tan kuanda, Itdan mo kamiy danum ya inomen.
: Inmebat si Moises, Akin et manririklamo kayod siak? Akin et susuboken yoy Katawan ?
3: Balet mapalaloy inkapgaan na saray totoo, kanyan intuloy day nanriklamo ed kinen Moises. Inkuanda, Akin et impaway mo kamid Egipto? Pian napatey mo kamid eras, sikami, saray anak mi, tan saray ayayep mi?
4: Masimoon a nampikasid Katawan si Moises tan kuanto, Anto kasiy nagawaan kod sarayan totoo? Ngalngali da ak la tupaken.
5: Say Katawan kuantod kinen Moises, Mangitagar kay pigaran pangulo na Israel, tan onaan yon manakar iray totoo. Awit mo may baston ya impamakbak mod Ilog na Nilo.
6: Manalagey ak ed arap mo diad tapew na sakey a baton-dampay ed palandey na Sinai. Pekpek mo so baton-dampay, et ompaway diman so danum ya inomen na saray totoo. Ginawa nen Moises imay imbaga na Katawan diad arapan na saramay pangulo na Israel.
7: Samay pasen et atawag na Masa tan Meriba, lapud nanriklamo ray Israelita tan sinubok day Katawan nen tinepet da, Walad sikatayo so Katawan odino andi?
8: Sinmabi ray Amalecita tan dinogpaan da ray Israelita diad Refidim.
9: Si Moises kuantod kinen Josue, Mamili ka na saray lalaki, ta onla ran mibakal nabwas ed saray Amalecita. Manalagey ak ed tapew na pokdul a sankabembenan koy baston ya impaawit ed siak na Dios.
10: Inonur nen Josue so ganggan nen Moises ed sikato, kanyan linman mibakal ed saray Amalecita, balet linmad toktok na pokdul ira di Moises, Aaron, tan Hur.
11: Legan ya akatagey iray taklay nen Moises, manalo ray Israelita, balet no iyabeba to ra, onggapon manalo ray Amalecita.
12: Nen naksawan la ray taklay nen Moises, angala ra di Aaron tan Hur na bato tan niyorungan to legan a nanalagey irad diking to tan binembenan dan akaatagey iray taklay to ya anggad inselek na agew.
13: Diad onya si Josue sigput ton tinalo ray Amalecita.
14: Insan say Katawan kuantod kinen Moises, Isulat mo yan impanalo, pian ag nalingwanan. Ibagam ed kinen Josue a sigput kon deralen iray Amalecita.
15: Amaalagey na altar si Moises tan tinawag to na Say Katawan so Bandirak.
16: Inkuanto, Iyatagey yoy bandira na Katawan ! Say Katawan ituloy toy mibakal a sumpad saray Amalecita ed ando lan ando!