1: Sikato yay sinalita na Katawan ed siak nipaakar ed Babilonia tan saray totoo to
2: Ibagam ed saray bansa so balita! Ibawag mo!
: Iparontal moy tanda, tan ibandom so balita!
: Ag mo iyaamut!
: Naplag so Babilonia!
: Say dios ton Merodac et naplag ed kababaingan!
: Mabambanday so asumpalan da ray talintaoy diriyos na Babilonia;
: atemek-temek iray makapaingungot a talintao to.
3: Sakey a bansa ed baybay so sinmabi lan ondogpa ed Babilonia, tan pagmaliwen ton andi-kakanaan a pasen. Ibatikan na saray totoo tan saray ayayep, tan anggapoy manayam diman.
4: Say Katawan kuanto, No onsabi tan a panaon, saray totood Israel tan saray totood Juda mannangnangis iran onsabi a mananap ed siak a Dios da.
5: Tepeten da no iner so dalan ya ompogtad Sion, insan irad man onla. Misipanan ira na andi-anggaan ed siak tan ag dan balut la deralen.
6: Singa abalang a karniro iray totook; saray pumapastol da pinaolyan da ran abalang ed kapalandeyan. Nanakar-akar irad nandoroman palandey, kanyan alingwanan da la no iner so kawalaay abung da.
7: Dinodogpaan ira na amin ya akalmod sikara. Saray kalaban da kuanda, Aliwan maoges so ginawa tayod sikara, tan nankasalanan irad Katawan . Nanmatalek ed Katawan iray lalaki ra, kanyan nepeg komun a nansiansian matoor irad sikato.
8: Totood Israel, ibatikan yoy Babilonia! Taynan yo la tan a bansa! Sikayoy ononan ontaynan!
9: Ta sogsogan ko so sakey ya olup na bansa ed baybay tan padogpaan ko ra ed Babilonia. Mandarasig iran mibakal ed bansa tan dakepen da. Marunong ira yan mamana; nakena ran nakena so pontaen da.
10: Nasamsaman so Babilonia, tan alaen day amin a labalabay da iray mansamsam. Siak, say Katawan , so nansalita.
11: Say Katawan kuanto, Totoon taga Babilonia, sinamsaman yoy bansak. Anggaman a maliket tan magayaga kayo, a singa kayo bakan niakar ed saray malamlambut a dika, odino manaringing a kabayo,
12: say bansa yo et napelag ed kababaingan tan kabandayan. Magmaliw a sankaabebaan a pasen so Babilonia ed amin da ray bansa; magmaliw ya amaga-maga tan anggapoy danum a kalawakan.
13: Diad pasnuk ko anggapoy manayam ed Babilonia, ta magmaliw ya aderal-deral a siudad, tan natalagnaw tan nikelawan ya amin iray ondalan.
14: Lalakin pumapana, mandarasig kayon mibakal ed Babilonia, insan yo lakoben. Ipalsut yo ray amin a pana yo ed Babilonia, ta nankasalanan ed siak a Katawan .
15: Diad kaliber-liber to eyag kayoy para bakal sumpad sikato. Sinmuko la so Babilonia. Ageba tan alooban la ray padir to. Siak, so ombabawi ed saray taga Babilonia. Kanyan bawi kayod sikara, tan gawa yod sikaray singa ginawa rad arum.
16: Ag yo aabuloyan a walay dumaralus a mantanem ed Babilonia, odino walay manani. Amin da ray sangkailin manaayam diman et ompawil irad dilin dalin da, lapud takot dad saray sondalon ondodogpa.
17: Say Katawan kuanto, Saray totood Israel et singa ra karniron osil-osilan tan ikaykayat na saray lion. Onona, dinogpaan ira na ari ed Asiria, insan si Ari Nabucodonosor na Babilonia nginangalngal to ray pokel da.
18: Lapud saya, siak, say Katawan a Makapanyarin-amin a Dios na Israel, dusaen koy Ari Nabucodonosor tan say bansa to, a singa impanusak ed ari na Asiria.
19: Papawilen kod dalin da iray totood Israel. Pantagano da ray bunga na tanaman ya ontutubod Palandey na Carmelo tan diad pasen na Basan, tan kanen day labalabay da ed saray tanaman ya ontutubo ed dalin na Efraim tan dalin na Galaad.
20: No onsabi yan panaon, anggapoy narumog a kasalanan ed Israel tan diad Juda, lapud pirdonaen ko ray totoon intilak kon mambilay. Siak, say Katawan , so nansalita.
21: Say Katawan kuantod Ciro, Dogpaan mo ray taga Merataim tan Pecod. Patey mo ra tan deral mo ra. Sumpal mon amin iray ingganggan kod sika. Siak, say Katawan , so nansalita.
22: Narerengel ed dalin so tanul na bakal tan walay nagagawan baleg a panderal.
23: Minaso tan minekmek na Babilonia so intiron mundo, balet natan apoter la man a maso. Atalagnaw ya amin iray bansa lapud agawad Babilonia.
24: Babilonia, narel kad impatit kod sika, anggaman ya ag mo amta. Arumog ka tan narel ka, lapud linmaban kad siak.
25: Nilokasan koy pasen ya akaisinupan na saray armas ko tan, diad pasnuk ko, impaway ko ra lapud siak a Katawan a Makapanyarin-amin a Dios et walay gawaen ko ed Babilonia.
26: Manlapud amin a dapag dogpaan yoy Babilonia tan lokasan yo ray pasen ya akaisinupan na saray trigo! Ibunton yon singa abunton a trigo iray nasamsam yo! Deral yoy bansa! Ag kayon balut mangikekera na antokaman!
27: Patey yo ray amin a sondalo ra! Patas yo ra! Pangaskasiyan iray taga Babilonia! Sinmabi lay panaon na panusad sikara!
28: Saray Israelitan priso a manaayam ed Babilonia et ombabatik irad Sion, tan ibabaga ra no panoy imbawi na Katawan a Dios tayo lapud samay ginawa na saray taga Babilonia ed Timplo to.
29: Ibaga yod saray sondalon pumapana a dogpaan day Babilonia. Ibaki yoy balang sondalon marunong a mamana. Lakob yoy siudad tan ag kayon balut mamapabatik na anggan siopa. Bawi kayod sikato onung na ginawa to, tan gawa yod sikatoy singa ginagawa tod arum, lapud nampaatagey sumpad siak, say Masanto na Israel.
30: Napatey ed saray dalan na siudad iray tobun-balo ton lalaki, tan naderal ya amin iray sondalo to ed satan ya agew. Siak, say Katawan , so nansalita.
31: Babilonia, sumpa ak ed sika, siak a Katawan a Makapanyarin-amin a Dios , lapud mapaatagey ka. Sinmabi lay panaon a panusak ed sika.
32: Sikan mapaatagey a bansa, natumba tan napelag ka, et anggapoy ontulong ed sika. Poolan ko ray siudad mo, tan naderal ya amin iray walad kaliber-liber.
33: Say Katawan a Makapanyarin-amin kuanto, Napapairap iray taga Israel tan saray taga Juda. Mapeget so pangguaguardiad sikara na saray anakep ed sikara tan ag da ra ibolus.
34: Balet mabiskeg so mangyagel ed sikaraYahweh a Makapanyarin-amin so ngaran to. Sikaton diliy mangyalagey ed sikara tan mangyakar na kareenan ed mundo, balet gunigon so iyakar tod saray taga Babilonia.
35: Say Katawan kuanto,
: Patey ed Babilonia!
: Patey ed saray totoo to,
: saray manoley to tan diad saray makabat a totoo to.
36: Patey ed saray matitila ton propita
: agaylay inkakulang-kulang da!
: Patey ed saray sondalo to
: agaylay inkataktakot da!
37: Patey yo ray kabayo to tan deral yo ray karwahi to!
: Patey ed saray inoopaan ton sondalo
: agaylay kapoy da!
: Deral yo ray kayamanan to;
: akokos tan samsam yo ra.
38: Paandi yo so danum ed dalin to;
: paekatan iray ilog to.
: Say Babilonia et kawalaan da ray makapataktakot a talintaoy diriyos
: a ginagawa ran makulang-kulang iray totoo.
39: Kanyan say Babilonia panayaman na saray dimonyo tan saray maoges ya ispiritu, tan saray marotak a manomanok onung ed ganggan. Ag lan balut panayaman ya anggan kapigan na saray totoo.
40: Nagawa met ed Babilonia so agawad Sodoma tan Gomorra nen dineral ko ra tan saray kaliber-liber dan baley. Anggapo lad may manayam anggan kapigan. Siak, say Katawan , so nansalita.
41: Onsasabi ray totoon taga sakey a bansa ed baybay;
: sakey a bansan walad arawi;
: amayamay iray ararin mampaparaan a mibakal.
42: Inala da la ray pana ra tan saray ispada ra;
: maruksa tan anggapoy panangasi ra.
: Singa manungol a dayat so tanul da,
: legan dan mamapakoyat na saray kabayo ra.
: Akaparaan iran mibakal ed Babilonia.
43: Nererengel na ari na Babilonia so balita,
: tan alaylay iray taklay to.
: Mapalaloy paneermen to,
: tan paniirap to a singa sakey a biin mampapasakit.
44: Onsabi ak a singa isasabid malambut a pastolan na sakey a lion a nanlapud makdel a takel na Ilog na Jordan insan ko biglan pataynanen ed siudad da iray taga Babilonia. Insan manoley ed bansa so pangulon pilien ko. Siopay mipara ed siak? Siopay onlaban ed siak? Siopan manoley so makasumpad siak?
45: Kanyan dengel kayod siak a Katawan , dengel yoy implanok sumpad saray taga siudad na Babilonia, tan say ginetmak a gawaen ed saray totoo to. Nagayugoy iray anggan ankekelag ya anak da, tan natalagnaw so balang too.
46: Diad ontan lan makapasinagem a katalo na Babilonia onggiwgiw ya amin iray bansa ed kaliber-liber to, tan narengel da so panay-ay to.