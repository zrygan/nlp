1: Nen nadngelan nen Demetrio a si Nicanor tan saray sondalo to et naandipat la ra, imbaki to ra lamet di Bakides tan Alcimo ed dalin na Judea, a natan kaiba da ray sondalo na Siria.
2: Nankurang ira ed Dalan na Gilgal, dinogpaan day Mesalot diad Arbela, adakep da, tan amayamay so pinapatey dan totood man.
3: Diad ononan bulan na taon 152, inlira day kampo ra ed kasumbaliwan na Jerusalem.
4: Manlapud man amaarap ira ed Berea a kaiba ray duamplon libo a sondalon akaran tan duan libon akakabayo.
5: Nankampod Elasa si Judas a kaiba toy talon libon sondalon asalsali da lay akibakal.
6: Balet nen anengneng day ontan lan karakel na sondalon kalaban da, mapalaloy inkataktakot da. Lapud saya, amayamay ed sikaray tinmaynan tan walwalon lasus a sondalon Judio so atilak.
7: Nen anengneng nen Judas a saray sondalo to et mandaiset la ra tan ngalngali la onggapo so bakal, apagaan ta anggapo lay panaon a panipon tod saray sondalo to.
8: Binmetel so liknaan to, balet kuantod saray atilak nin kakaiba to, Paraanan tayo so bakal; nayarin taloen tayo ni ra.
9: Sinali na saray totoo to ya omanen so kanunotan to, Aliwan magenap so biskeg tayo. Onsener itayo la, pian niligtas tayoy bilay tayo. Insan tayod satan ompawil ya aparakel tan bakalen iray kalaban. Anggapoy magenap a totoo tayo natan.
10: Inmebat si Judas, Ag komun balut nasalita a tinmalaw ak a mibakal. No talagan asabi lay oras tayo, matalek tayon ompatey a pangyagel ed saray kadalaan tayo tan ag tayon balut nadotakan so kagalangan tayo.
11: Pinmaway iray sondalon Siriano ed kampo tan namparaan iran mibakal ed saray Judio. Nankadwan olup ira may akakabayon sondalo. Walad arap iray sondalon dugay inkapasal da, balet walad onaan iray pumapana tan bumabansut.
12: Si Bakides walad bandad kawanan. Sinmulong iray sondalon akaran, ya asalimbengan irad nantopag na saray sondalon akakabayo, tan apaknul iray trumpita a mangibawag na bakal. Pinaknul met na saray sondalo nen Judas iray trumpita ra.
13: Ginmalaw so dalin lapud ingal nen nanabet iray sondalo, tan nanlalaban ira manlapud kabwasan ya anggad labi.
14: Nen anengneng nen Judas a walad nikawanan si Bakides tan say kabalgay olup na saray sondalo na Siria, inibaan na amin da ray sankasebegan a totoo to,
15: et binalatar da ray Sirianon walad nikawanan. Inosilan da ra ya anggad saray alusadsar na pokdul.
16: Balet nen anengneng na saray Sirianon walad nikawigi ya atalo la ray walad nikawanan, pinmoliktar iran dinmogpa ed kinen Judas tan saray totoo to diad benegan da.
17: Inmalibogbog a mapalalo so labanan, tan amayamay iray inaatey a Judio tan Siriano.
18: Insan apatey met si Judas. Batik lad satan iray amin a totoo to.
19: Inala di Jonatan tan Simon imay bangkay na agi ra tan imponpon da ed lobuk na pamilya ra diad Modin,
20: tan diman ed lobuk nannangis ira. Amin ya Israelita et inermenan da na mapalalo a pigay agew. Inkuanda,
21: Ag ya nayarin nagawa! Apatey so makapanyarin palbayani tan manangilaban na Israel!
22: Saray arum a ginagawa nen Judas, saray bakal ya akilabanan to, saray ginagawa to lapud inkapuso to, tan saray ankakabaleg ya asumsumpal to, et dakel iran tuloy ya ikorit.
23: Kayariy impatey nen Judas, ginmapon pinmaway lamet ed nandoroman pasen na Judea iray traidor a totoon ag mangingalngalep ed ganggan. Pinmawil met ya amin iray totoon maoges.
24: Ontan met, walad saman a panaon so mapalalon eras, kanyan akigampid saray traidor so intiron bansa.
25: Ginagala nen Bakides a tinoron manoley ed bansa iray traidor.
26: Inanap na sarayan totoo iray kakaaro nen Judas tan inyarap da ra ed kinen Bakides, tan pinapairap to ra tan pinapaabeba toy kagalangan da.
27: Panaon ya na baleg a gunigon ed Israel; mapalalo ni nen say antokaman ya agawad sikara nanlapud samay panaon a tinmondan linmetaw ed sikara iray propita.
28: Insan amin a kakaaro nen Judas et nantitipon ira tan kuandad kinen Jonatan,
29: Nanlapu lad impatey nen agim a Judas, anggapoy singa sikaton mangipangulod sikatayo sumpad saray kalaban tayo, sumpad kinen Bakides tan sumpad saray kadalaan tayon onsusumlang ed sikatayo.
30: Kanyan, natan, pilien mi kan onsalat ed sikato a manoley tan mangipangulod sikami a mangituloy na pibakal tayod saray kalaban.
31: Inawat nen Jonatan ed saman ya agew so kipapasen a pangulo tan sinalatan toy kuya ton Judas.
32: Nen nadngelan ya nen Bakides, ninunot ton pateyen si Jonatan.
33: Balet nen sinmabi yan balita ed kinen Jonatan, batik a kaiba toy agi ton Simon tan saray totoo ra. Linma rad kalawakan na Tekoa tan inlira rad kawalaay dipositoway danum ed Asfar so kampo ra.
34: Agew na Panagpainawa nen nadngelan ya nen Bakides tan binaliw toy Ilog na Jordan a kaiba ton amin iray sondalo to.
35: Imbaki nen Jonatan si agi ton Juan, a sikatoy makaoley ed saray pamilya ray sondalo, ta pikasian da ray Nabateano ta kaaro to ra. Kerewen to a dimay pangisinupan da ray awit dan amayamay.
36: Balet saray Jambrita na Medeba et dinogpaan day Juan, dinakep dan priso, tan imbatik dan amin iray awit da.
37: Kayari to yan agawa, akabatan nen Jonatan tan si agi ton Simon a saray Jambrita et mampabansal ira na totoon matalona, tan walay libot na nubia tan saray mangolup manlapud baley na Nadabat. Anak na sakey ed saray matalonggaring a prinsipi na Canaan so nubia.
38: Labay di Jonatan tan Simon so ombawi lapud impatey na agi ran si Juan, kanyan sikara tan saray totoo ra et linma rad toktok na sakey ed saray palandey tan inmamut irad man.
39: Tinalaranan da ra tan anengneng day maingal ya olup na totoon dakel so awit dan balkut. Say nubio, saray kakaaro to, tan saray kakanayon to et mamapaarap iran mangabet ed nubia tan saray angolup ed sikato. Akaarmas ira na susto tan totogtogen da ray kagawaan na musika tan saray tambol.
40: Dinogpaan ira na saramay Judion akaamut, et apatey so amayamay ed sikara; akabatik ed kapalandeyan iray nakdaan ed sikara, kanyan inaala na saramay Judio iray kayaryan da.
41: Saman sirin so bansal et nagmaliw a panaon na panagermen tan nagmaliw a kantan para tolur ira may malikeliket a togtog da.
42: Akabawi si Jonatan tan si Simon ed impatey na agi ra, insan pinmawil ira ed karanuman diad gilig na Jordan.
43: Nadngelan ya nen Bakides. Nen sakey ya Agew na Panagpainawa linmad pandel na Ilog na Jordan a kaiba toy amayamay a sondalo.
44: Inkuanen Jonatan ed saray totoo to, Natan nepeg a mibakal tayo diad pangyagel tayod saray bilay tayo. Maatap ni so kipapasen tayo natan nen say dinanman a kipapasen ya asagmak tayo nen saman.
45: Walad arap tayo ray kalaban, walad beneg tayo so ilog, tan walad nantopag a diking tayo ray karanuman tan say makdel a karikaan; anggapoy napawayan tayo.
46: Kanyan ipikasi yod Katawan ya iyagel to itayod saray kalaban tayo.
47: Ginmapo so bakal tan ngalngali la napatey di Jonatan tan saray totoo to si Bakides, balet akabatik ed bandad beneg na saray sondalo
48: to et tinmiblong irad Ilog na Jordan tan binmaliw ira, pian makabatik ira. Ag la inmosil a binmaliw ed ilog iray sondalon Siriano.
49: Diad saman ya agew, sakey a sanlibon sondalo nen Bakides so inatey.
50: Nen pinmawil ed Jerusalem si Bakides, saray Siriano et amaalagey ira na saray atatagey a padir tan binabalewetan a puirta ra. Ginawa da ya ed pigaran baley na Judea: Emaus, Bet-horon, Betel, Timna, Piraton, Tefon, tan say tirinsira ed Jerico.
51: Diad amin da ra yan lugar, si Bakides angipasen na saray sondalon manggunigon lawas ed saray Judio.
52: Pinaelet to met so tirinsira na baley na Bet-sur tan Baley na Gezer tan say tirinsira ed Jerusalem. Angipasen diman na saray sondalo tan nansinup diman na saray abasto.
53: Insan to inaala ray lalakin anak na manonan totood bansa a pamasengegan na labay ton nagawa tan impripriso to ra ed tirinsira.
54: Diad kumadwan bulan na taon 153, ingganggan na Pangulon Pari a si Alcimo a gebaen so padir na patio ed dalem na Timplo. Sikato ya komuy pakaderal na ginagawa na saray propita; balet kagapo na kimey,
55: naataki si Alcimo, et apatonda so kimey. Aparalitiko si Alcimo tan ag to makasangi, kanyan ag to makasalita odino anggan makagawa na kasulatan nipaakar ed ipatawir tod pamilya to.
56: Inatey a mapalaloy impanirap to.
57: Nen akabatan nen Bakides ya inatey lay Alcimo, pinmawil ed kinen Ari Demetrio, kanyan duay taon a nanariy kareenan ed dalin na Judea.
58: Insan nantitipon ya amin iray traidor a Judio kuanda, Nengneng yo, mareen tan maimeng lay pambibilay nen Jonatan tan saray totoo to. No awiten tayo diay Bakides natan, nadakep to ra ed sanlabi labat.
59: Linma ra sirin ed kinen Bakides tan nantotongtongan da ya.
60: Imparaan nen Bakides so dakerakel a sondalo. Maamut ya angipawit na sulat ed saray kagampi tod Judea. Kinerew tod sikara ya erelen day Jonatan tan saray totoo to. Balet ag da agawaan so labay to, lapud akabatan so maamut a plano to.
61: Adakep nen Jonatan tan saray totoo to so limamplo ed saramay traidor ya akibabalid samay komplut, tan pinapatey da ra.
62: Insan di Jonatan, si Simon, tan saray sondalo ra et linma rad Betbasi diad kalawakan. Impaalagey da ray ageban padir tan pinaelet da ray tirinsira na baley.
63: Nen akabatan nen Bakides so nipaakar ed saya, impantitipon ton amin iray sondalo to tan pinakabatan to ray kagampi tod Judea.
64: Dinogpaan tod amin a dapag so baley na Betbasi tan amaalagey na saray plataporman panlakob. Nen abayag lay bakal,
65: akapaway ed baley si Jonatan a kaiba toy pigaran totoo tan tinaynan ton makaoley ed baley si agi ton Simon.
66: Tinalo nen Jonatan si Odomera tan saray totoo to, insan to dinogpaan tan dineral so kampo nen Fasiron. Nen atalo da ra, akigampi rad kinen Jonatan tan inibaan dan dinmogpa ed kinen Bakides.
67: Diad saman met a bekta, pinmaway ed baley si Simon tan saray totoo to tan pinopoolan da ra may plataporman panlakob.
68: Legay bakal adesdes a mapalalo si Bakides, kanyan anggapoy asumpal ed saray plano to; diad kaonuran, atalo.
69: Mapalaloy pasnuk to ed saramay Judion traidor ya anagyat ed sikaton onlad Judea, kanyan impapatey toy amayamay ed sikara.
: Insan ginetma la nen Bakides so ompawil ed dilin bansa to.
70: Balet akabatan ya nen Jonatan, kanyan angibaki ed kinen Bakides na saray totoo to a kerewen day pankakaro ra tan say kipawil na saray adakep a Judio.
71: Inmabubon si Bakides ed kinen Jonatan tan sinambaan to ya ag to la sigensigenen legan ton mambilay.
72: Impalima nen Bakides iray Judion impriso to tan pinmawil la ed dilin bansa to. Ag to lan balut ginmatigatin ed dalin da ray Judio.
73: Nansamput so bakal ed Israel. Nanayam ed Micmas si Jonatan tan ginapwan ton inoleyan iray totoo tan pinaandi tod Israel iray traidor a Judio.