1: Bobun na danum la komun yay olok,
: tan sobul na lua iray matak,
: pian makapanakis ak ed agew tan labi
: lapud saray totood bansak ya apatey-patey.
2: Wala komuy pasen a napanayaman kod kalawakan,
: pian niarawian ko ray totook.
: Aliwa ran matoor;
: olup iray traidor.
3: Sipaparaan ira lawas a mantila;
: katilaan, aliwan katwaan, so manooley ed intiron bansa.
: Say Katawan kuanto,
: Mansosoblayan a kaogsan so gagawaen na saray totook,
: tan ag da ak bibirbiren a Dios da.
4: Say balang sakey nepeg a manalwar ed anggan kaaro to,
: tan ag napampiaan na anggan siopa so agi to;
: ta managpalikdon singa si Jacob so balang agi,
: tan papaogesen na balang sakey iray kakaaro to.
56: Papalikdoen na amin iray kakaaro ra,
: tan anggapoy mangibabagay katwaan;
: impasal dan mantila iray dila ra
: tan ag da tondaay mankasalanan.
: Mantotombukan lay inkaruksa a gagawaen da,
: tan say pampapalikdo ra.
: Ibabaga na Katawan a sikatoy ipopolisay na saray totoo to.
7: Lapud saya say Katawan a Makapanyarin-amin kuanto,
: Pasilingen kon singa mital iray totoo,
: tan suboken ko ra.
: Nanggagaway kaogsan iray totook
: anto niy nagawaan kod sikara?
8: Singa makapatey a pana iray dila ra;
: tila lawas so sasalitaen da.
: Maumaung so panagsalita na balang sakey ed kapara ton too,
: balet diad tuay tua sisiliban to.
9: Ag ko ra dusaen lapud sarayan bengatla?
: Ag ak ombawi ed bansan singa onya?
: Siak, say Katawan , so nansalita.
10: Inkuanko, Ermenan ko ray kapalandeyan
: tan akisan ko ray pastolan,
: lapud minmaga-maga ra;
: anggapo lay ondadalan ed sikara.
: Ag la narengel so tanul da ray ayayep;
: tinmitikyab tan naandi la ray manok tan saray ayayep ed katakelan.
11: Say Katawan kuanto, Gawaen kon bunton na deral-deral so Jerusalem,
: sakey a pasen a panayaman da ray asod katakelan;
: magmaliw a kalawakan iray siudad na Juda,
: tan sakey a pasen ya ag panayaman na totoo.
12: Tinepet ko, Katawan , akin et aderal-deral so dalin, tan minmagan singa kalawakan, kanyan anggapo lay ondadalan? Siopay makabat a makatalus ed saya? Siopay angipaliwawaan mod saya, pian nibaga to met ed saray arum a totoo?
13: Inmebat so Katawan , Onyay agawa, lapud inkaindan na saray totook so bangat ya inter kod sikara. Ag da ak inonur odino sinumpal so imbagak ed sikara.
14: Anawet so olo ra, kanyan inonur day labay dan dili. Inggalang da ray talintao nen Baal onung na imbangat na saray lalaki ra a gawaen da.
15: Kanyan dengel kad ibagak a gawaen ko, siak a Makapanyarin-amin a Katawan , say Dios na Israel. Itdan ko ray totook na saray ampait a tanaman a kanen da. Itdan ko met iray makasamal a danum ya inomen da.
16: Ikaykayat ko rad saray bansa a sikara tan saray lalaki ra et ag da ni nadngelan tan mangibaki ak na saray sondalo sumpad sikara, anggad sigput a naderal ko ra.
17: Say Katawan a Makapanyarin-amin kuanto,
: Imano yo ray nagagawa!
: Tawag yo ray managermen,
: saray bibiin kumakanta no tolur.
18: Saray totoo inkuanda,
: Pangganat yo ra, ta kantaan da kami na kantan para tolur,
: anggad onterter iray lua mi,
: tan nabasa-basa ray goyamgoyam mi lapud kakaakis.
19: Dengel moy panaakisan da ray totoo ed Sion
: Aderal-deral itayo!
: Sigput a naplag itayod kababaingan!
: Nepeg tin taynan so dalin tayo;
: aderal-deral tan atumtumba iray kaabungan tayo.
20: Inkuanko,
: Dengel kayod Katawan , sikayon bibii,
: tan talineng yo ray salita to.
: Ibangat yon manermen iray anak yon bibii,
: ibangat yo met a mankanta na kantan para tolur iray kakaaro yo.
21: Linmoob ed saray bintana tayo so patey
: tan nilooban to ray palasio tayo;
: pinagit tod saray dalan iray ogogaw
: tan saray lalakin tobun-balo diad saray tindaan.
22: Ataytayak iray bangkay na saray totoo,
: singa ra nikaykayat a tai na ayayep ed kaalogan,
: singa ra ginapas tan intilak na saray umaani,
: tan anggapoy manipon na ilik.
: Sikato yay papaibaga na Katawan ed siak.
23: Say Katawan kuanto,
: Ag nepeg ya ipasirayew na saray makabat a totoo so kakabatan da,
: odino saray mabiskeg a totoo so biskeg da,
: odino saray mayaman a totoo so kayamanan da.
24: No walay labay toy mampasirayew,
: nepeg ya ipasirayew to ya amta to ak tan natalusan to ak,
: ta ag mangoman so panangarok,
: tan gagawaen ko so katonungan tan kaptekan ed intiron mundo.
: Sikara yay bengatlan panliketan ko.
: Siak, say Katawan , so nansalita.
2526: Say Katawan kuanto, Onsabiy panaon a dusaen ko ray totood Egipto, Juda, Edom, Ammon, Moab, tan amin a manaayam ed kalawakan a pinoputotan da ray buek da. Asegat ira yan amin a totoo, balet ag da tinoor so siopaman ya ipapamorya na segat. Amin da ra yan totoo tan amin a totood Israel et ag da sinumpal so impisipanan kod sikara.