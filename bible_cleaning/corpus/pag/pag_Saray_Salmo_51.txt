1: Kasian mo ak pa, O Dios, lapud ag mangoman a panangarom;
: ponasan mo pa ray kasalanan ko, lapud daakan a panangasim!
2: Orasan mo ak pad amin a kaogsan ko
: tan linisan mo ak pad amin a kasalanan ko!
3: Bibirbiren ko ray maoges a ginagawak;
: lawas walad kanunotan ko ray kasalanan ko.
4: Sika labat, anggapo lay arum, so nankasalananan ko,
: tan ginagawak iray ipapasen mon maoges.
: Kanyan matonung so panisintinsiam ed siak.
5: Nen nianak ak maoges ak la;
: nen inlokun ak nen inak makasalanan ak la.
6: Say matoor a puso so pampipilalekan mo;
: panom pa na kakabatan mo so kanunotan ko.
7: Ekal mo pay kasalanan ko, et magmaliw ak a malinis;
: orasan mo ak pa, et magmaliw ak ya ampoti-poti.
8: Parengel mo ak pa na saray tanul na liket tan gayaga;
: et anggan ontan lay impamairap tan impanusam ed siak,
: manliket ak ni lamet.
9: Ag mo pa nenengnengen iray kasalanan ko,
: tan ponasan mo pan amin so kaogsan ko.
10: O Dios, gawam pan malinis so pusok;
: itdan mo ak pay balo tan matoor ya ispiritu.
11: Ag mo ak pa patataynanen ed arap mo;
: ag mo pa eekalen ed siak so masanton ispiritum.
12: Ipawil mo pad siak so gayagay panangilaban mo,
: tan gawam pan mabolus so linawak ya ontoluk ed sika.
13: Ibangat kod satan iray ganggan mo ed saray makasalanan,
: et ompawil irad sika.
14: Iyagel mo pay bilay ko, O Dios a manangilaban ko,
: et maliket ak a mangibawag na inkatonung mo.
15: Tulongan mo ak pa a mansalita, O Katawan,
: et idayew ta ka.
16: Ag mo labay iray bagat,
: ta no labay mo ra komun, isaklang ko la rad sika;
: ag mo pakaliliketay bagat iran popoolan.
17: Say mapaabeban ispiritu so ibagat kod sika, O Dios;
: ag mo ipolisay so mapaabeba tan magbabawin puso.
18: O Dios, kasian mo pay Sion tan tulongan mo;
: ipaalagey mo pa lamet iray padir na Jerusalem.
19: Diad ontan, manliket kad saray manepeg a bagat
: tan saray bagat min popoolan;
: et saray bakan kalakyan so nibagat ed tapew na altar mo.