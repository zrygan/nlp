1: Say Katawan kuanto,
: Diad satan a panaon ipawil koy aligwas na Juda tan Jerusalem.
2: Tiponen kon amin iray bansa
: tan iyakar ko rad Patar na Sintinsia.
: Sintinsiaan ko rad man,
: lapud amin a ginagawa rad saray totook.
: Inkakayat dad saray arum a bansa iray Israelita tan inaapag day dalin kon Israel.
3: Nampapalaranan ira no siopay mangalad saray adakep.
: Inlalako ran aripen iray ogogaw a lalaki tan bibii,
: pian walay nibayar dad saray marotak a bibii tan walay nisaliw day alak.
4: Antoy gagawaen yod siak, sikayo ran taga Tiro, Sidon, tan amin a dalin a sakop na Filistia? Babayaran yo ak, lapud sakey a bengatla? No ontan so gagawaen yo, bayaran ta kayon tampol!
5: Inaala yo ray pilak ko tan saray balituk ko tan inyaakar yod saray timplo yo iray kayamanan ko.
6: Inyaarawi yod dilin dalin da iray totood Juda tan Jerusalem tan inlalako yo rad saray Grigo.
7: Ipaway ko ra natan ed saray pasen ya angilakuan yod sikara. Gawaen kod sikayo so ginagawa yod sikara.
8: Abuloyan kon nilakod saray totood Juda iray anak yon lalaki tan bibii; ilako da ra ed saray totood Saba, ya arawdawin pasen. Siak, say Katawan , so nansalita.
9: Ibawag yo ya ed saray bansa
: Mamparaan kayon mibakal;
: tawag yo ray bumabakal yo;
: pantitipon yo ray amin a sondalo yo tan mankurang kayo.
10: Pitpit yon gawaen ya ispada iray tarem na lukoy yo
: tan gawa yon pika iray panaggapas yo.
: Nepeg a milaban iray anggan makapoy so laman da.
11: Ganatan yoy ondago,
: amin yon walad kaliber-liber a bansa,
: tan mantitipon kayo ed patar.
: O Katawan , paakseb mo pa la ray sondalom ya ondogpad sikara!
12: Saray bansa et nepeg a mamparaan ira,
: ta ondago ra ed Patar na Sintinsia.
: Siak, a Katawan , et onirung ak
: diman a manintinsia ed amin a kaliber-liber a bansa.
13: Mapalaloy kaogsan da;
: gapas mo pa ran singa trigo
: no panaoy panagani;
: terak mo ran singa katerak na
: ubas diad panagpespesan
: ya anggad onlepwan onagos so alak.
14: Nilibon totoo iray walad Patar na Sintinsia.
: Diman so sabian naani na Agew na Katawan .
15: Ombibilonget so agew tan say bulan,
: tan ag la onsisinag iray bitewen.
16: Unungol a manlapud Palandey na Sion so Katawan ;
: say bosis to onkarul a manlapud Jerusalem;
: nayakayak iray katawenan tan nayegyeg so dalin.
: Balet iyagel to ray totoo to.
17: Diad satan, Israelita, naamtaan yo a siak so Katawan a Dios yo.
: Manaayam ak ed Sion a masanton palandey ko.
: Magmaliw a masanton siudad so Jerusalem;
: ag lan balut nadakep na saray taga arum a bansa.
18: Diad satan a panaon napano na kaubasan iray kapalandeyan,
: tan nawalaan na baka so balang pokdul;
: nawalaan na daakan a danum so intiron Juda.
: Manlapud Timplo na Katawan onagos so kolus a manalog ed Patar na Acacia.
19: Magmaliw a disirto so Egipto,
: tan magmaliw a dalin ya aderal-deral so Edom,
: lapud dinogpaan day dalin na Juda
: tan pinapatey da ray totoo ton anggapoy kasalanan.
2021: Ibawian ko ra may apatey;
: dusaen kon dusaen iray walay kasalanan.
: Balet natoowan ed ando lan ando so Juda tan Jerusalem,
: tan siak a Katawan et manayam ak ed Palandey na Sion.