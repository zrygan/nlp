1: Katawan a Dios a manangilaban ko, no agew onkekerew ak na tulong ed sika,
: tan no labi onaasingger ak ed sika.
2: Dengel mo pay pikakasik;
: talineng mo pay pikekerew ko na tulong!
3: Amayamay iray sinmabin gunigon ko,
: kanyan manasingger ak lad lobuk.
4: Singa ak saray ngalngali la ompatey;
: naandi lan amiy biskeg ko.
5: Singa ak la nikaindan ed kawalaan da ray inaatey;
: singa ak saray pinapatey ya akarokul ed kalobukan da,
: ya ag mo la ran balut nanununotan, tan ag mo la ra natulongan.
6: Insorub mo ak ed dalem na lobuk,
: diad sankabilongetan tan sankaaralem ya abut.
7: Say pasnuk mo ambelat ya ondedetdet ed siak,
: tan napapairap ak a maung ed silong na daluyoy pasnuk mo.
8: Sikay sengegan na impangikaindan ed siak na saray kakaarok;
: impagmaliw mo ak a makarimdimla ed sikara.
: Nipokuk ak kanyan ag ak la makapaway;
9: makapoy lay pakanengneng ko lapud kakairapan ko.
: Katawan , inagew-agew a tatawagan ta ka
: tan yaatagey ko ray limak a mampipikasid sika.
10: Manggagawa ka na saray milagro a para saray inaatey?
: Ombabangon tan mangidadayew irad sika?
11: Nibabawag ed lobuk so ag mangoman a panangarom?
: Diad pasen a pakadudusaan na saray inaatey nibabawag so katooran mo?
12: Nakakabatan ed ambilonget a pasen iray milagrom
: odino say kaabigan mo nanenengneng ed dalin na saray alingwanan la?
13: Balet siak, Katawan , onkekerew ak ed sika na tulong;
: kapag kabwasan mampipikasi ak ed sika.
14: Akin et ipopolisay mo ak, Katawan ?
: Akin et iyaamutan mo ak?
15: Nanlapu lad impanogaw ko, maniirap ak tan ngalngali ak ompatey;
: makapkapoy ak la lapud belat na panagdusam ed siak.
16: Dedetdetan ak na mapalalon petang na olom;
: dederalen ak na saray makapataktakot a panagkabil mo.
17: Singa ra delap a manliliktub lawas ed siak;
: onaasingger ira ya onlalakub ed siak.
18: Tinanggoyur mon ikaindan ak na saray malmalet a kakaarok;
: bilonget labat so akeraan a kaibak.