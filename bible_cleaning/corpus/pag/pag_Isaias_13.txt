1: Sikato yay propisiya a nipaakar ed Babilonia, say propisiya ya impuyan na Dios ed kinen Isaias a lakin anak nen Amoz.
2: Diad toktok na kinmelang a pokdul, ibitin yoy bandiran para bakal! Kolyaotan yo ray sondalo tan itagey yo ray taklay yon maninyas ed sikara ya ondogpa rad saray puirta na mapaatagey a siudad.
3: Tinawag na Katawan iray mapaatagey tan masebeg a sondalo to, ta milaban irad masanton bakal diad panusa rad saray pamapasnukan ton totoo.
4: Dengel yoy ingal ed kapalandeyansay ingal da ray amayamay a totoo, say ingal da ray mantitipon a bansa tan nanarian. Ipaparaan na Katawan na saray Sondalo iray sondalo ton mibakal.
5: Onsasabi ran nanlapud ararawin bansa diad saray samput na dalin. Diad pasnuk na Katawan onsasabi a maneral ed intiron bansa.
6: Ingal kayod paniirap yo! Asingger lay agew na Katawan , say agew a pangyakar na Makapanyarin-amin na panagderal!
7: Nalaylay iray amin a taklay, tan ombetel so linawa na balang sakey a too.
8: Ontakot iran amin tan manirap iran singa biin mampapasakit. Diad gaway takot da mannenengnengan ira, tan ombalangay lupa rad kababaingan da.
9: Onsasabiy agew na Katawan , say maruksan agew ya isabi na pasnuk tan petang na olo to. Magmaliw ed satan a kalawakan so mundo tan ompatey ya amin iray makasalanan.
10: Ontondan onsinag iray bitewen tan amin da ray onsisinag a walad liwang, ambilonget so agew no ompaway, tan ag onsinag so bulan.
11: Say Katawan kuanto, Mangyakar ak na deral ed tapew na dalin tan dusaen kon amin iray totoon maoges a totoo lapud saray kasalanan da. Ipaabebak ya amin iray totoon mapaatagey tan dusaen kon amin iray totoon malastug tan maruksa.
12: Daiset ni nen say balituk iray totoon makapaliis ed patey.
13: Diad agew a siak, say Katawan a Makapanyarin-amin, et ipanengneng koy pasnuk ko, yakayaken koy katawenan tan yegyegen koy mundo pian naekal ed pasen to.
14: Saray sangkailin manaayam ed Babilonia et ombatik irad dilin dalin da; ombatik ira a singa saray ulsan ibabatikan da ray umaanup, tan singa ra karniron anggapoy pastol da.
15: Nasaksak ya anggad ag to ipatey so siopaman a naerel.
16: Legan ya ibabasig na saray kalaban da iray mansususon anak da, aakokosen da ray kayaryan dad abung da, tan papasooten da ray kaasawaan da, mamambantay ira labat ta anggapoy nagawaan dan mangyagel.
17: Say Katawan kuanto, Sosogsogan kon ondogpad Babilonia iray taga Medes. Anggapoy walad sikara so pilak tan anggapoy liket dad balituk.
18: Pateyen dad pana iray tobun-balon lalaki. Ag da kasian iray ogogaw.
19: Say Babilonia et sankarakepan ed amin da ray nanarian; ikikinon na saray totoo to. Balet siak a Katawan , temeken ko a singa samay ginawak ed Sodoma tan Gomorra!
20: Anggapon balut ed satan so malabay a manayam diman. Saray Arabe ag da la labay so mangipaalagey na tulda rad man, tan anggapo lay pumapastol a mampastol na saray karniro tod man.
21: Magmaliw a pasen a saray ayep ed katakelan labat so manayam tan panobungan na saray kulayot. Panayaman na saray abistrus, tan pambatikbatikan na saray kanding ed katakelan iray aderal-deral.
22: Saray hayina tan saray asod katakelan et mandangul-dangul irad saray tori tan saray palasio. Sinmabi lay agew na pakaderal na Babilonia. Ngalngali la mangangga ray agew to.