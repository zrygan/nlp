1: Diad samay agew ya asumpal nen Moises ya inlira imay Tuldan Ayamay Katawan , nilanaan toy larak tan insaklang to so Tulda tan amin ya kagawaan to; insaklang to met so altar tan amin a kagawaan to.
2: Insan saray pangulo da ray boleg a sikaray pangulo met na saray tribu na Israel tan makaoley irad samay impanbilang ed saray totoo,
3: angyakar iray bagat da ed Katawan anemiran kariton tan labinduan baka, sakey a kariton so inter na kapag duaran pangulo tan sakey a baka so inter na kapag sakey. Kayari ran inyapay ira yan bagat da,
4: say Katawan kuantod kinen Moises,
5: Awat mo ra yan rigalo, ta ikana ra ed kimey ed Tulda; iter mo rad saray Levita onung ed saray kimey a gawaen da.
6: Kanyan inter nen Moises ira may kariton tan saramay baka ed saray Levita.
7: Inter tod saray kabyangay boleg nen Gerson so duaran kariton tan apatiran baka;
8: inter tod saray kabyangay boleg nen Merari so apatiran kariton tan waloran baka. Si Itamar a lakin anak nen Aaron so mangipangulo ed amin a kimey da.
9: Balet ag to initdan na kariton odino baka iray kabyangay boleg nen Coat, ta nepeg dan sakbaten iray masanton bengatla ya aasikasoen da.
10: Saramay pangulo et angyakar met iray bagat da ya onkanad pangisaklang na samay altar. Nen akaparaan la ran mangyapay ed altar na saramay rigalo ra,
11: say Katawan kuantod kinen Moises, Ibagam ed sikara a diad loob na labinduan agew, sakey ed sikara kapag sakey ya agew so mangyapay na saray rigalo ton para pangisaklang na altar.
1283: Inyaapay da ray bagat da onung na onggendan
: Diad ononan agew, si Naason a lakin anak nen Aminadab, tan pangulo na tribu nen Juda
: Diad kumadwan agew, si Natanel a lakin anak nen Zuar, tan pangulo na tribu nen Isacar
: Diad kumatlon agew, si Eliab a lakin anak nen Helon, tan pangulo na tribu nen Zabulon
: Diad kumapat ya agew, si Elizur a lakin anak nen Sedeur, tan pangulo na tribu nen Ruben
: Diad kumaliman agew, si Selumiel a lakin anak nen Zurisadai, tan pangulo na tribu nen Simeon
: Diad kumanem ya agew, si Eliasaf a lakin anak nen Duel, tan pangulo na tribu nen Gad
: Diad kumapiton agew, si Elisama a lakin anak nen Amihud, tan pangulo na tribu nen Efraim
: Diad kumawalon agew, si Gamaliel a lakin anak nen Pedazur, tan pangulo na tribu nen Manases
: Diad kumasiam agew, si Abidan a lakin anak nen Gideoni tan pangulo na tribu nen Benjamin
: Diad kumasamplon agew, si Ahiezer a lakin anak nen Amisadai, tan pangulo na tribu nen Dan
: Diad kumalabinsakey agew, si Pagiel a lakin anak nen Ocran, tan pangulo na tribu nen Aser
: Diad kumalabinduan agew, si Ahira a lakin anak nen Enan, tan pangulo na tribu nen Neftali.
: Nampapara so bagat ya inawit na balang sakey ed sikara: sakey a pilak a yaung a mambelat na sakey tan kapalduan kilo tan sakey a pilak a palanggana a mambelat na kulang-kulang a sakey kilo, onung na panagsimbang ed santuario tan napno ra yan dua na arinan inkames ed larak a para bagat a trigo; sakey a balituk a platito a mambelat na apatiran onsa tan napno na insinso; sakey a kilaw a bakan kalakyan, sakey a karniron kalakyan, tan sakey taon a kordiron para bagat a popoolan; sakey a kanding ya ibagat a para kasalanan; tan duaran bakan kalakyan, limaran karniron kalakyan, limaran kanding, tan limaran sakey taon a kordiro ya ibagat a para kareenan.
8488: Say karakel na amin a bagat ya inyakar na saray labinduan pangulo a para pangisaklang na altar et say onggendan
: labinduan pilak a yaung tan labinduan pilak a palanggana a mambelat iran amin na duamplo tan piton kilo
: labinduan balituk a platito a mambelat iran amin na masoluk a sakey kilo tan napno na insinso
: labinduan bakan kalakyan, labinduan karniron kalakyan tan labinduan sakey taon a kordiro, tan saray bagat a trigo a katekep da, para bagat a popoolan
: labinduan kanding ya ibagat a para kasalanan
: duamplo tan apat a bakan kalakyan, anemaplon karniron kalakyan, anemaplon kanding, anemaplon sakey taon a kordiro ya ibagat para kareenan.
89: Nen linmoob ed Tulda si Moises ta mitongtong ed Katawan , nadngel toy Katawan a misasalitad sikato manlapud tagey na sakub na Kaban na Sipanan, diad nanleetan na duaran kirubin.