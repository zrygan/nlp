1: Say Katawan ingganggan toy Moises
2: ya iter tod kindi Aaron tan saray anak ton lalaki tan amin ya Israelita iray onggendan a totontonen.
34: Say Israelitan mamatey na baka odino karniro odino kanding diad pasen ya aliwan diad lolooban na Tuldan Ayamay Katawan tan ibagat tod Katawan , onsumlang ed Ganggan. Angibung na dala, kanyan ag la nibilang a sakey ed saray totoo na Dios.
5: Say kabaliksan to yan ganggan et saya: saray Israelita et iyakar da la natan ed Katawan iray ayep a diad kaalogan so pamapateyan da nen saman. Awiten da la ra natan ed pari diad lolooban na Tulda tan pateyen da ran ibagat a para kareenan.
6: Say pari isibo tod saray dapag na altar a walad lolooban na Tulda so dala, tan poolan toy taba a mangiter na balingit a makapaliket ed Katawan .
7: Saray Israelita et ag da la nepeg a sumlangen so Katawan diad pamatey dad saray ayayep da ed kaalogan tan ibagat da rad kanding a dimonyo. Saray totood Israel et nepeg dan onuren yan totontonen ya anggan kapigan man a panaon.
8: Siopamay Israelita odino sangkailin manaayam ed kawalaan da ray Israelita a mangisaklang na bagat a popoolan odino arum a bagat
9: ed Katawan diad arum iran pasen ya aliwan diad lolooban na Tulda, ag la nibilang a sakey ed saray totoo na Dios.
10: No walay Israelita odino sangkailin manaayam ed kawalaan da ray Israelita a mangan na dala, sumpaen na Katawan tan ag to la ibilang a sakey ed saray totoo to.
11: Walad dala so bilay na amin a pinalsan mabilay; sikato yay makasengeg a say Katawan ingganggan to ya amin a dala et ibungen ed tapew na altar pian naekal iray kasalanan na totoo. Say dala a sikatoy bilay et mamaandi na saray kasalanan.
12: Sikato yay makasengeg a say Katawan et imbaga tod saray totood Israel a sikara odino siopaman a sangkailin manaayam ed kawalaan da ray Israelita et ag nayarin mangan na dala.
13: No say sakey ya Israelita odino sakey a sangkaili a manaayam ed kawalaan da ray Israelita et mangerel na ayep odino manok a malinis onung ed ganggan, nepeg ya ipaterter tod dalin so dala to insan to tabunan na dalin.
14: Walad dala so bilay na amin a pinalsan mabilay; sikato yay makasengeg a say Katawan imbaga tod saray totood Israel ya ag ira mangan na dala tan ag la nibilang a sakey ed saray totoo to so siopaman a mangan na dala.
15: Siopaman a too, Israelita man odino sangkaili, a mangan na karni na ayep ya inatey a bukor odino pinatey na ayep ed takel et nepeg ya ipesak toy kawes to, manames, tan manalagar ya anggad labi kasakbayan a magmaliw a malinis onung ed ganggan.
16: No ag to ra ya gawaen, nadusa.