1: Amin da ray ari na Amorreo diad bokig na Jordan tan amin da ray ari a Cananeo diad gilig na Dayat na Mediteraneo nadngelan dan pinaekat na Katawan so Jordan anggad impakabaliw na saray totood Israel. Ataktakot ira tan nakalan iray biskeg na linawa lapud saray Israelita.
2: Insan inkuan na Katawan ed kinen Josue, Manggawa ka na saray yuron bato ta segat mo ray Israelita.
3: Sinumpal nen Josue imay ingganggan na Katawan , kanyan sinegat to ray Israelita diad pasen a tatawagen na Pokdul a Nansegatan.
46: Nen tinaynan na saray Israelita so Egipto, asegat la ray amin a lalaki, balet legan na apataploy taon na imbeltang na saray totoo diad kalawakan, anggapoy ogaw a lakin asegat. Diad kalabas na saman a panaon amin da ray lalakin nayarian day mibakal nen tinaynan day Egipto et inaatey ira lapud sinumlang day Katawan . Onung na sinambaan to, ag ira naabuloyan a makanengneng ed mayaman tan mataban dalin ya insipan tod saray lalaki ra.
7: Ag balut asegat iray lalakin anak na sarayan totoo, kanyan kabyangan la ra na sayan balon kailalakan so sinesegat nen Josue.
8: Kayari na inkasegat da, nanayam ed kampo iray amin ya Israelita anggad inmabig so sugat da.
9: Inkuan na Katawan ed kinen Josue, Natad sayan agew inekal kod sikayo so kababaingan yo lapud impakaaripen yod Egipto. Sikato yay makasengeg ya atawag iman a pasen na Gilgal, anggad natan.
10: Legan a nankampod Gilgal iray Israelita diad patar ya asingger ed Jerico, sinilibraan da so Paskua diad labi na kumalabinapat ya agew na bulan.
11: Diad ontombuk ya agew kayari to ya, sikatoy onona-onan impakataway da na saray kakanen a nanlapud bungay dalin na Canaan: insanglil a trigo tan tinapay ya anggapoy libadura.
12: Tinmonda lad saman a pinmelag iray mana, tan anggapo lay naala na saray Israelita. Nanlapu lad saman a panaon nanaakan la ra na saray kakanen a nanlapud bungay dalin na Canaan.
13: Nen asingger lad Jerico si Josue, biglan anengneng toy sakey a lakin manalalagey ed arap to a sankabembenan toy sakey ya ispada. Dinago nen Josue tan tinepet to, Sakey ka ed saray sondalo mi, odino sakey kan kalaban?
14: Andi, ebat na samay laki. Wadya ak a pangulo na saray sondalo na Katawan .
: Tinmiblak ed dalin si Josue diad impangigalang to tan kuanto, Siak so aripen mo. Antoy labay mon pagawad siak?
15: Inkuan na samay pangulo da ray sondalo na Katawan , Ekal moy sandalyam ta manalalagey kad masanton dalin. Et ginawa nen Josue so nibagad sikato.