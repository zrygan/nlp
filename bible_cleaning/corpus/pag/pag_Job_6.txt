1: Inmebat si Job
2: No simbangen iray gunigon tan ermen ko,
3: ambelat ni ra nen say buer ed dayat,
: ag kayo mankelaw sirin no marlas so panagsalitak.
4: Say Makapanyarin-amin a Dios pinapana to ak;
: onkakayat ed intiron laman ko so samal.
: Say Dios imbolus tod siak iray amayamay a panagtaktakot to.
5: Say asnon atap marereen no mangakay dika;
: say baka ag oneseesel no mangakay dayami.
6: Balet siopay malabay ed kakanen a matabang tan anggapoy asin?
: Odino antoy taway na kalanyog?
7: Nakalan ak na panlabay ed sarayan kakanen,
: tan ag ko napaloob so antokaman a kanen ko.
8: Akin et ag iter na Dios so kerew ko?
: Akin et ag to ebatan so pikakasik?
9: Magmaung ni la laingen
: no oyusen to lay bilay ko.
10: No amtak ya onyay gawaen to onlukso ak ed liket,
: anggaman ya ontan lay irap a liliknaen ko.
11: Anto niy keran biskeg kon mambilay?
: No anggapo lamlamang so ilalok, anto niy kana na mambilay?
12: Bato ak sirin?
: Gansa sirin so laman ko?
13: Anggapo lay keran biskeg a mangyagel ed siak a dili;
: anggapo lay nayarian kon piregan a kereway tulong.
14: Diad onyan gunigon ko nakaukolan ko ray matoor a kaaro
: inkaindan ko man o andi so Dios.
15: Balet sikayo ran kakaarok, papalikdoen yo ak singa saray kolus a naekatan no anggapoy oran.
16: Napno na danum iray kolus
17: balet naandipat no tiagew,
: et namagaan iray kolus tan karaldalin la ra.
18: Diad pananap na danum nababalang iray olup na biahiro;
: manakar-akar irad maawang a kabueran tan diman la ra ompatey.
19: Saray olup na biahiron taga Seba tan Tema manaanap iray danum,
20: balet naandian iray ilalo diad gilig na saray amagaan a kolus.
21: Para siak singa kayo saraman a kolus;
: nanenengneng yoy asagmak ko et ataktakot kayo.
22: Kinerew ko ta ya itdan yo ak na rigalo,
: odino ipasoksokan yo ak ed sakey a too,
23: odino iyagel yo ak ed sakey kalaban o saray totoon manamasegsegang?
24: Ibangat yo ak sirin; ibaga yod siak iray kasalanan ko.
: Mandeen tan mandengel ak ed sikayo.
25: Makatanggoyur iray salitan tua,
: balet andi-kakanaan so ibabaga yo.
26: No isisipen yon singa labat dagem so ibabagak,
: akin et eebatan yo ray salitak, anta naandian ak lay ilalo?
27: Sarag yon ilako iray anggan olila
: tan payamanen so sikayon dili diad panluko yod saray malet a kakaaro yo.
28: Nengneng yo ak. Impanlupa ak tay managtila?
29: Nalalabas kayo la.
: Tondaan yo la tay alablabas a panggagawa yoy aliwan matonung.
: Ag yo ak pankakasalananen, ta wala ak ed kaptekan.
30: Balet iisipen yon mantitila ak
: abaloan yon ag ko napambiigan so maung tan maoges.