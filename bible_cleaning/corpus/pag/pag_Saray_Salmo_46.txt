1: Say Dios so salimbeng tan say biskeg tayo;
: sipaparaan lawas ya ontulong no panaon na gunigon.
2: Kanyan ag itayo sirin ontakot, anggan nayegyeg so dalin,
: tan natumbad dayat iray kapalandeyan;
3: anggan unungol tan ondaluyon na ankakabaleg iray dayat,
: tan onggalaw iray kapokdulan lapud biskeg na saman a yegyeg.
4: Walay ilog a mangiiter na gayaga ed siudad na Dios,
: diad masanton ayaman na Sankatageyan.
5: Walad saman a siudad so Dios, kanyan ag balut naderal,
: tan diad palbangon laen ton tulongan.
6: Natatakot iray bansa, nagogolo ray nanarian;
: oneeyag so Dios, et natotonaw so sankamundoan.
7: Walad sikatayoy Katawan a Makapanyarin-amin;
: say Dios nen Jacob so salimbeng tayo.
8: Gali dia, ta nengneng yoy ginagaway Katawan .
: Nengneng yo ray makapakelaw a ginagawa to diad tapew na dalin.
9: Patotondaen to ray bakal ed intiron mundo;
: popoteren to ray pana, dederalen to ray pika,
: tan popoolan to ray samper.
10: Kuanko, Itonda yo lay panlalaban yo, tan birbir yon siak so Dios,
: sankatalonggaringan ed saray bansa,
: sankatalonggaringan ed intiron mundo.
11: Walad sikatayoy Katawan a Makapanyarin-amin;
: say Dios nen Jacob so salimbeng tayo.