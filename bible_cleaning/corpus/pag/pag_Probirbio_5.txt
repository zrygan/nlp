1: Anak ko, asikasom tan dengel mo ray kakabatan tan pakatalus ko.
2: Diad ontan naamtaan moy maabig a kagagawa, tan ipanengneng na panagsalitam a walay pakatalus mo.
3: Masamit a singa dilo so bibil na arum a laki tan malamuyot a singa larak na oliba so kakaangub to.
4: Balet kayariy pikaloguran mod sikato, kapaitan tan sulit labat so nasagmakan mo.
5: Iyakar to kad pasen a panaayaman da ray inaatey, ta mamapaarap ed patey so pankukurangan to.
6: Ag manaakar ed dalan a mamaarap ed bilay; onsuasuawid dalan, balet ag to nalilikas so nagagawa.
7: Dengel yo ak natan, sikayo ran anak, tan ag yon balut lilingwanan iray ibabagak.
8: Arawian yo yan bii! Ag kayo anggan onsisingger ed puirtay abung to!
9: No onyay gawaen yo, onlad arum a too so kagalangan a walad sikayo nen saman, tan wala ki nid kaksilan ya ompatey ed lima da ray anggapoy panangasin totoo.
10: On, alaen na saray sangkaili so kayamanan yo, tan nakayaryan na arum iray nansagputan yo.
11: Manay-ay kayod pampanabus yo; kakatakatat tan kapokepokel so pansumpalan yo.
12: Ikuan ed satan na sinansakey ed sikayo, Akin et ag ak balut akaaral? Akin et ag ko inabuloyan a peteken ak na siopaman?
13: Ag ak dinmengel ed saray bumabangat ko. Ag ko ra inasikaso.
14: Ag abayag, naplag ak ed kababaingan diad arap da ray katoowan.
15: Nepeg a matoor kad asawam tan diad sikato labat so pangiteran moy panangarom.
16: No wala ray anak mod paway anggapoy kaabigan a niiter dad sika.
17: Nepeg a saray anak mo et ombaleg ira a sikay tulongan da, aliwan saray sangkaili.
18: Kanyan manliket ka ed asawam tan anap moy gayaga ed biin kakasal mo.
19: Say asawam et magana tan balibaliy kagagawa to a singa ulsa. Panliketen ka komun na ganggana to; nalingbus ka komun na aro to.
20: Anak ko, akin et iter moy panangarom ed arum a bii? Akin et labay mo niy ganggana na asaway arum a laki?
21: Sankanengneng na Katawan ya amin iray gagawaen mo. Bambantayan to ka ed inermay laen mo.
22: Sakey a patit iray kasalanan na maoges a too. Naerel so maoges a too ed iket na dilin kasalanan to.
23: Ompatey lapud ag to nadangkaan so sikaton dili. Say ontan lan kinaambagel to so mangyakar ed sikato diad lobuk.