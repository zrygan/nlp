1: Sikato yay pasakbay ed dalin na Tiro. Managogul kayod ermen, sikayon managbiahid bapor! Aderal lay puirto yod Tiro; aderal-deral la ray kaabungan tan saray puirto to. Diad ipapawil yo manlapud Chipre, narerengelan yo yan balita.
2: Tagleey kayo, sikayo ran nigosiantin taga Sidon! Angibaki kayo ed biek na dayat
3: na saray totoo a mansaliw tan manlako na saray trigon ontutubod Egipto tan mannigosiod saray amin a bansa.
4: Siudad na Sidon, naplag ka lad kababaingan! Inkaindan ka la na tapew tan say kaaralman na dayat a kuanto, Ag ak balut nananak. Ag ak balut nampabaleg na saray anak a lalaki tan bibii.
5: Anggan saray Egipsio et natalagnaw tan manermen ira no nakabatan da ya aderal lay Tiro.
6: Managogul kayod ermen, sikayon taga Fenicia! Sali yoy ombatik ed Espanya!
7: Sikato ta ya may maliket a siudad na Tiro ya abaybayag lan niletneg? Sikato ta ya may siudad ya angibaki na saray nansasakop ed pasen ed biek na dayat?
8: Siopay angiplanod sayan deral ed Tiro, say siudad a wala ray sakop ton nanarian tan saray nigosianti to ran prinsipi et sikaray manonan gagalangen ed tapew na dalin?
9: Say Katawan a Makapanyarin-amin so angiplano. Implano to ya, pian napatonda toy panagpaatagey da ray taga Tiro ed saray agawgawaan da tan ontan met pian napaabeba to ray gagalangen dan totoo.
10: Sikayo ran totood saray dalin a sakop na Espanya, laka yo lan ondalus ed kaalogan yo, ta anggapo lay manebel ed sikayo.
11: Inyonat la na Katawan so lima tod tapew na dayat tan tinatalo to ray nanarian. Ingganggan to a deralen dad Fenicia iray pasen a kawalaay ankakabaleg a nigosio.
12: Siudad na Sidon, angangga lay liket mo tan napapairap la ray totoom. Anggan ombatik irad Chipre, siansian ag ni ra makaarawid kaatapan.
13: Saray taga Babilonia, aliwan saray taga Asiria, so angibolus ed saray ayayep ed katakelan a nandederal ed Tiro. Saray taga Babilonia so angipaalagey na saray torin panaglakob ed siudad na Tiro, inggegeba ray padir to, tan tinaynan dan aderal-deral.
14: Managogul kayod ermen, sikayon nigosiantid dayat! Aderal lay siudad a nanmatalekan yo.
15: Onsabiy panaon a say Tiro et nalingwanan a pitomploy taon, a singa la kabayag na panoley na sakey ya ari. Kayari na sarayan taon, say Tiro aliling toy sakey a biin marotak onung ed sayan kanta
16: Alam so arpam, sika ya alingwanan a marotak a bii,
: ta liber moy baley.
: Mantogtog ka tan kantam lamet ira may kantam
: pian napapawil mod sika iray lalaki.
17: No kayari na pitomplon taon, iyabuloy na Katawan a say Tiro et makapawil ed gendat a panaganapan to, tan sikatoy paikana ed amin da ray nanarian ed intiron mundo.
18: Say kuartan natubo to ed nigosio et niyapay ed Katawan . Ag to isinup yan kuarta, no ag ingen ikana na saray manangigalang ed Katawan diad pansaliw da na tagano tan saray kawes a nakaukolan da.