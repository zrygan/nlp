1: Idadayew ta ka, O Dios; ag ka pa marereen!
2: Dinogpaan ak na saray maoges tan matitilan totoo.
: Tila so sasalitaen da nipaakar ed siak,
3: tan maoges iray ibabaga ra nipaakar ed siak;
: dodogpaan da ak ya anggan anggapoy makasengeg.
4: Susumpaen da ak, anggaman ya aaroen ko ra,
: tan impikasik ira.
5: Maoges so ibabales dad siak anta kamaungan so gagawaen kod sikara,
: tan bosul so ibabales dad panangarok.
6: Mamili ka pay sakey a toon manintinsiad kalaban ko,
: tan ipaakusam pad sakey ed saray dilin kalaban to.
7: Nabista komun tan nasintinsiaan a nankasalanan;
: anggan say pikakasi to et nipasen komun a krimin!
8: Magano la komun ya ompatey;
: soblayey arum a too komun so anapay-bilay to!
9: Naolila komun iray anak to,
: tan nabaloy asawa to!
10: Magmaliw komun ya anggapoy abung a mipapayabol iray anak to;
: napaekal ira komud aderal-deral a panaayaman da!
11: Saray akautangan to et alaen da komun ya amin iray kayaryan to,
: tan saray sangkaili et alaen dan amiy nanlingetan to.
12: Anggapo komuy mangasid sikato;
: anggapo komuy mangasikasod saray nataynan ton olilan anak to.
13: Ompatey komun ya amiy kabyangay boleg to,
: tan nalingwanan la komuy ngaran to diad ontombuk a kailalakan.
14: Nanunotan komun na Katawan iray kasalanay lalaki to,
: tan ag to pirdonaen iray kasalanay ina to.
15: Say Katawan nanunotan ton naynay komun iray kasalanan da,
: balet sikaran dili et sigput komun a nalingwanan ira diad tapew na dalin.
16: Ag balut anunotan na saman a too so angasi;
: pinairap tan pinatey to
: iray mairap-bilay, saray walad pankaukolan, tan saray pakaskasi.
17: Nilabay toy mangisamba kanyan nisamba met komun!
: Kabosul toy mamindision kanyan anggapo met komuy mamindision ed sikato!
18: Singa kainomay na panangisulong toy kawes so panangisamba to;
: singa danum met komun ya onsepsep ed laman to iray samba to,
: tan singa ra larak komun ya onsepsep ed saray pokel to!
19: Singa met komun kawes a manakbung na laman to iray samba to,
: tan singa ra balkes ya akasolung lawas ed sikato.
20: Katawan , onya komuy panusam ed saray kalaban ko
: saray mamapaoges ed siak!
21: Balet Katawan kon Dios , tulongan mo ak pa onung ed insipan mo,
: tan iyagel mo ak pa lapud kaabigay panangarom.
22: Mairap so bilay ko tan wala ak ed pankaukolan,
: asugat ya anggad dalem so pusok.
23: Ngalngali ak la naandipat a singa aninod labi;
: nititikyab ak a singa bigis.
24: Makapkapoy iray pueg ko lapud kakulangay kakanen ko;
: kapokepokel tan kakatakatat ak la.
25: Elek-elekan ak na saray totoon makanenengneng ed siak;
: mameyang-peyeng iran mamabalaw ed siak.
26: Tulongan mo ak pa, Katawan kon Dios;
: ilaban mo ak pa lapud ag mangoman a panangarom!
27: Ipaamtam pad saray kalaban ko
: a sikay mangilalaban ed siak.
28: Nayarin isamba da ak, balet bindisionan mo ak.
: Natalo komun iray mamapairap ed siak,
: tan siak a managlingkur mo et manliket ak komun.
29: Nakobutan komun na kababaingan iray kalaban ko,
: isolung da komun a singa kawes so kababaingan da.
30: Ikasil koy misalamat ed Katawan ;
: idayew kod tipon da ray karaklan,
31: ta iyaagel toy toon mairap-bilay
: tan ilalaban tod saray manisintinsiad sikaton ompatey.