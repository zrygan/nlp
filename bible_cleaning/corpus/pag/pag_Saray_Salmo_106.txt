1: Idayew yoy Katawan !
: Misalamat kayod Katawan , ta sikato et maung;
: andi-anggaan so panangaro to.
2: Siopay makapangidalatdat na amin iray makapakelkelaw a ginagawa to?
: Siopay makapangidayew na nagnap ed sikato?
3: Maliket iray ontotoluk ed ganggan to,
: saray manggagawa lawas na inkatonung.
4: Nunot mo ak pa, Katawan , no tulongan mo ray totoom;
: ag mo ak met lilingwanan no ilaban mo ra.
5: Ipanengneng mo pad siak so iyaligwas da ray totoom
: tan pibiang mo ak ed liket na bansam,
: diad gayaga da ray totoon kayaryan mo.
6: Nankakasalanan kami, a singa ginawa da ray lalaki mi;
: nanggagawa kamiy kaogsan tan kabaglan.
7: Ag atalusan na saray lalaki mid Egipto iray makapakelkelaw a gawgaway Dios;
: alingwanan da ray amimpiga-pigan impanengneng na Dios a panangaro tod sikara,
: tan sinumlang da so Makapanyarin-amin diad Dayat ya Ambalanga.
8: Anggaman ontan, inlaban to ra, onung ed insipan to,
: pian nipanengneng toy baleg a pakayari to.
9: Ginanggan toy Dayat ya Ambalanga,
: et minmaga;
: inwanwan ton binmaliw ed ekat iray totoo to.
10: Inlaban to rad saray amosul ed sikara;
: inyagel to rad saray kalaban da.
11: Balet nalner ed danum iray kalaban da;
: anggapoy anggan sakey ya atilak ed sikara.
12: Diad ontan, anisia ray totoo to ed saray salita to,
: tan kinantaan day panangidayew.
13: Balet alingwanan dan tampol iray ginagawa to,
: tan ag da la inalagar so simbawa to.
14: Nen wala rad kalawakan sinmabid sikara so alablabas a pilalek
: et sinubok day Dios.
15: Kanyan inter tod sikaray kinerew da,
: balet impadalan to met ed sikaray salot.
16: Diad kalawakan angimon irad kinen Moises
: tan diad kinen Aaron, say masanton aripen na Katawan .
17: Insan sinmangiy dalin tan inakmun toy Datan
: tan tinabunan toy Abiram tan say pamilya to;
18: linmeksab so apoy ed saray mananombuk da,
: tan pinoolan to ra man a totoon maoges.
19: Nanggawa ray balituk a baka diad Sinai,
: tan inggagalang da man a talintao;
20: insalat day kagalangan na Dios
: ed talintaoy ayep a mangakay dika.
21: Nilingwanan day Dios ya angilaban ed sikara,
: diad panamegley da ray makapanyarin gawgawa to ed Egipto.
22: Makapakelkelaw iray ginagawa tod man!
: Makapakelkelaw iray ginagawa tod Dayat ya Ambalanga!
23: Nen imbaga na Dios a deralen to ray totoo to,
: binaat nen Moises a pinili ton aripen to,
: et pinakepa na Dios so pasnuk ton maneral ed sikara.
24: Insan impolisay da so balibalin dalin,
: ta ag da sinisia so sipan na Dios.
25: Ngorongoro rad dalem na saray tulda ra,
: tan ag ira dinmengel ed Katawan .
26: Kanyan sinambaan to
: a paolyan to ran ompatey ed kalawakan,
27: tan ibuyak tod nandoroman bansa iray kabyangay boleg da,
: tan paolyan to ran ompatey ed saray arum a bansa.
28: Insan akibabali ran angigalang ed Baal diad Peor
: tan angan ira na saray imbagat ed saray diriyos ya anggapoy bilay.
29: Impanpasnuk day Dios lapud sarayan ginagawa ra,
: kanyan dinmalan so salot ed sikara.
30: Balet inmalagey si Finees tan dinusa to ray nankasalanan,
: et tinmonday salot.
31: Lapud saman a ginawa to nibilang a matonung si Finees
: manlapud saman a panaon ya anggad angga.
32: Impanpasnuk na saray totoo so Katawan diad saray sobul na Meriba,
: kanyan nanirap si Moises lapud sikara.
33: Pinasanuk day Moises,
: kanyan angibolus na makapoy a salita.
34: Ag da pinatey iray totoon pagano,
: anta ingganggay Katawan a pateyen da ra.
35: Ingen, akiasawaan irad sikara,
: tan tinmombuk irad saray kaogaliyan da.
36: Angigalang iray totooy Dios ed saray talintaoy diriyos,
: et sikato yay aderalan da.
37: Insasaklang da ray dilin anak dan lalaki tan bibii a bagat ed saray talintaoy diriyos ed Canaan.
38: Pinapatey da ra man ya ogogaw ya anggapoy kasalanan,
: et arotakay dalin lapud saman ya impanpapatey da.
39: Dinotakan day sikaran dili onung ed ganggan lapud saray gawgawa ra,
: tan aliwa ran matoor ed Dios.
40: Kanyan amasnuk so Katawan ed saray totoo to;
: naingungotan ed sikara.
41: Impelag to rad silong na pakayari da ray pagano;
: tan nanoley ed sikara iray kalaban da.
42: Pinapairap ira na saray kalaban da,
: tan sigput da ran inoleyan.
43: Amimpiga-pigan inyagel na Katawan iray totoo to,
: balet nilabay day onsumpad sikato;
: kanyan lalon linmereg irad kasalanan.
44: Anggaman ontan, dinengel iray Dios nen tinmawag ira,
: tan inimano toy kairapan da.
45: Lapud sikara, anunotan toy impisipanan to,
: tan lapud baleg a panangaro to nansalat na kanunotan.
46: Pinalemek toy kapusoan na saray mamapairap ed sikara
: kanyan akasian da ra.
47: Ilaban mo kami pa, O Katawan a Dios mi,
: tan tipon mo kami a manlapud saray arum a bansa,
: pian misalamat kami,
: tan idayew miy masanton ngaran mo.
48: Idayew yoy Katawan , say Dios na Israel;
: idayew yo natan tan anggad angga!
: Ikuan komun na amin a katoowan, Amen!
: Idayew yoy Katawan !