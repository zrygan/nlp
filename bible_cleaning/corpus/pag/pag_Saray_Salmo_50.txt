1: Mansasalitay Katawan , say Dios a Makapanyari;
: tatawagen toy intiron mundo, manlapud bokig ya anggad sagur.
2: Say Dios onsisindag a manlapud Sion,
: say siudad a nagnap sa dakep to.
3: Onsasabiy Dios tayo, balet aliwan mareen;
: walay manliub ya apoy ed arap to
: tan mabiskeg a bagyo ed kaliber-liber to.
4: Tatatawagen toy tawen tan say dalin a mantasi ed panintinsia tod saray totoo to.
5: Ibabaga to: Tipon yod arap ko iray matoor a totook,
: saray akisipanan ed siak diad impangisaklang day bagat.
6: Ibabawag da ray katawenan a matonung so Dios
: tan sikaton dili so huis!
7: Dengel kayod ibagak, sikayon totook;
: mantasi ak sumpad sika, Israel.
: Siak so Dios, say Dios mo.
8: Ag ta kayo pamapasnukan lapud saray bagat yo
: tan saray bagat a popoolan a lawas yon iyaakar ed siak.
9: Anggaman ontan ag ko nakakaukolay bakan kalakyan a manlapud saray alog yo,
: o saray kanding a kalakyan a manlapud saray koral yo;
10: kayaryan kon amin iray ayayep ed katakelan
: tan saray baka ed nilibon kapokdulan.
11: Kayaryan kon amin iray manok ya atap
: tan amin da ray mabilay a bengatlan walad kaalogan.
12: No bilang naerasan ak ag ak mialad sikayoy kanen ko,
: ta kien koy mundo tan amin a logan to.
13: Mangakan ak na karni na bakan kalakyan
: odino oniinom na dala na saray kanding?
14: Say pisasalamat so nepeg yon ibagat ed Dios,
: tan iter yod Makapanyarin-amin so antokaman ya insipan yo.
15: Tawag kayod siak no onsabiy gunigon;
: ilaban ta kayo,
: et idayew yo ak.
16: Balet kuay Dios ed saray totoon maoges,
: Antoy kanepegan yon mangidadalatdat ed saray ganggan ko?
: Antoy kanepegan yon manotongtong na nipaakar ed impisipanan ko?
17: Ag yo labay so pamepetek kod sikayo,
: ipopolisay yo ray ganggan ko.
18: No makanenengneng kayoy matakew, magmaliw kayon kakaaro to,
: tan kaolup-olup yo ray mikakaloguran.
19: Sipaparaan kayon mansalitay maoges;
: mainomay yoy mantila.
20: Sipaparaan kayon mangakusad saray dilin agagi yo
: tan mamakasalanan ed sikara.
21: Ginagawa yo ira yan amin, et anggapoy ibabagak,
: kanyan abaloan yon singa ak sikayo.
: Balet natan pamapasnukan ta kayo la,
: tan ipapalinew ko la yan pamaakaran ed sikayo.
22: Dengel yo ya, sikayon ag mangasasikasod siak,
: ta no andi, bingbingkasen ta kayo,
: et anggapoy mangyagel ed sikayo.
23: Say pisasalamat so bagat a mangigagalang ed siak,
: tan andi-saew ya ilaban kon amin iray mangoonur ed siak.