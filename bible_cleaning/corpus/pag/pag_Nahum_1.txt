1: Sikato yay salitan nipaakar ed Ninive, say nipasingayew ed kinen Nahum a taga Elkos.
2: Say Katawan a Dios ag to
: aabuloyan a walay ontalona nen say sikato;
: dudusaen to ray onsusumlang ed
: sikato.
: Diad gaway pasnuk to ombabawid
: sikara.
3: Aliwan maipapasnuk so Katawan ;
: balet makapanyari
: tan ag to aabuloyan ya ag nadusa iray nankasalanan.
: Ombabagyo so pasen a panaakaran na Katawan ;
: dabuk na saray sali to so kaloreman!
4: Igaganggan toy dayat et oneekat!
: Paeekaten to ray ilog!
: Namamagaan iray kaalogan na Basan,
: namamagaan so Palandey na Carmelo,
: tan nalalaylay iray rosas na Libano.
5: Diad arap na Katawan nayeyegyeg iray kapalandeyan;
: natotonaw iray kapokdulan.
: Nayeyegyeg so dalin no ompapatnag so Katawan ;
: manggiwgiw so mundo tan amin da ray katoowan.
6: No mamapasnuk so Katawan , siopay makapaliis ed patey?
: Siopay makatepel na ontan lan sanuk to?
: Iibung toy manliub a pasnuk to;
: diad arap to nakukusbo tan ondadabuk iray baton-dampay.
7: Say Katawan et maung;
: iyaagel tod panaon na gunigon iray totoo to;
: aasikasoen to ray onsisingger ed sikato.
8: Say Katawan et singa baleg tan maples a delap a sigput ton dederalen iray kalaban to;
: ibabaki tod patey da iray onsusumlang ed sikato.
9: Antoy pankokomplutan yo sumpad Katawan ?
: Deralen to ka yo.
: Anggapoy makapidwan onsumlang ed sikato.
10: Napoolan kayo a singa kapoolan na saray alokut-lokut
: a sabitan tan amagaan a dayami!
11: Nanlapud sika, Ninive, so sakey a toon walay maoges iran plano, a sikatoy angigolo na komplut a sumpad Katawan .
12: Sikato yay kuan na Katawan ed saray totoo ton Israel: Anggaman a mabiskeg tan amayamay iray taga Asiria, naderal tan naandipat ira. Totook, pinairap ta kayo, balet ag ko la oliten a gawaen.
13: Panganggaen ko la natan so panooley ed sikayo na Asiria tan paksoten ko lay golunggolung a nisinger ed sikayo.
14: Sikato yay ingganggan na Katawan nipaakar ed saray taga Asiria: Naoput iray kabyangay boleg da a mangikayat na ngaran da. Deralen ko ray talintaon walad saray timplo da ray diriyos da. Mangipaparaan ak na lobuk a para saray taga Asiriaag da kanepegay mambilay!
15: Bantag yo, onsasabid kapalandeyan so sakey ya ibabakin sankaawit toy maung a balita! Wala lad dalan a mangibawag na pananalo! Totood Juda, silibraan yo ray pista yo tan iter yoy sinambaan yon iter ed Dios, ta ag lan balut nalooban na saray totoon maoges so dalin yo. Sigput la ran aderal!