1: Insan si Josue angibakin nanlapud kampod Acacia na duaran ispia tan binilin to ra a maamut dan nengnengen so kipapasen na dalin na Canaan, nagkalalo lad siudad na Jerico. Nen akakar irad siudad, diad abung na sakey a marotak na bii a manngaray Rahab so amalabasan day labi.
2: Nadngelan na ari ed Jerico a diad saman a labi wala ray Israelitan linmoob a manispia ed bansa,
3: kanyan impaibaga tod kinen Rahab: Saratay lalakin wadtad abung mo et linma ra dian manispia ed intiron bansa! Papaway mo ra!
46: Wala ran tuay lalakin linma diad abung ko, ebat nen Rahab, balet ag ko amta no taga ra iner. Tinmaynan la ra kasakbayan a nikaput so puirtay siudad nen kapansironget. Ag ko amtay nila ra, balet no osilan yo la ran tampol, naabut yo ni ra. Si Rahab et pinaonla tod atep na abung ira may duaran ispia tan pinaamut to rad dalem na saray imbobontun tod man a pokepokel na tanaman.
7: Tinaynan na saramay totoo na ari so siudad, insan nikaput so puirta. Linma ran nananap ed saramay Israelitan ispia ya anggad dalan a kawalaay babaliwan na Ilog na Jordan.
8: Kasakbayan a naogip ed saman a labi ira may ispia, linmad toktok na abung si Rahab tan
9: kuantod sikara, Amtak ya inter ed sikayo na Katawan yan dalin. Natatakot ed sikayo ya amin iray tood sayan bansa.
10: Nadngelan mi no panoy impanpamaga na Katawan ed Dayat ya Ambalanga nen ombaliw kayo kataynan yod Egipto. Nadngelan mi met no panoy impamatey yod kindi Sehon tan Og ya arari da ray Amorreo diad bokig na Jordan.
11: Kadngel mid saman a balita ataktakot kami; kinmapoy so linawa mi lapud sikayo. Say Katawan a Dios yo, et Dios ed tawen tan diad tapew na dalin.
12: Natan mansamba kayo karid ngaran na Katawan a kasian yoy pamilyak a singa impangasik et sikayo, tan itdan yo ak na tanda a napanmatalkan ta kayo.
13: Isipan yod siak ya iyagel yoy amak tan si inak, saray agagik a lalaki tan bibii, tan amin a kabyangan na pamilya ra! Ag yo kami papapatey!
14: Saramay lalaki kuandad sikato, Babawien komun na Dios so bilay mi no ag mi tooren so ibaga mi! No ag mo ibagad siopaman so gagawaen mi, isipan mid sika a no inter la na Katawan ed sikami yan dalin, kasian mi kayo, ag mi kayon balut diwiten, sika tan saray kabyangay pamilyam.
15: Si Rahab et manaayam ed abung a nipapeg ed padir na siudad, kanyan inleksab to la rad bintana diad panamegley na lobir.
16: Inkuantod sikara, Laka yod kapokdulan ompan narumog kayo na saramay totoo na ari. Amut kid man a taloy agew anggad akapawil la ra. Kayari to sempet ki la.
17: Inkuan na saramay lalaki ed sikato, Tooren mi may impaisipan mod sikami.
18: Onyay nepeg mon gawaen. No looban miy dalin yo, iberber mo yan ambalangan koldon ed bintanan angilasuran mod sikami. Tawad mod abung mo ray ateng mo, saray agagim a lalaki tan amin a kabyangay pamilya nen amam.
19: No walad sikayoy ompaway ed abung, kasalanan to lan diliy ipatey to, et ag kami la natetel; balet no walay toon napasakitan ed dalem na abung; sikamid satay natetel.
20: Balet no walay pangibagaan mod ginawa mi, ag mi kaukolan a sumpalen so impaisipan mod sikami.
21: Inmabubon imay bii insan to la ra pinasiput. Nen andi la ra, imberber tod bintana imay ambalangan koldon.
22: Linman inmamut ed kapokdulan ira may ispia. Saramay totoo na ari et taloy agew da ran inanap ed kaliber-liber na bansa, balet ag da ra naalmo, kanyan amawil la rad Jerico.
23: Insan saramay duaran ispia inmakseb ira manlapud kapokdulan, binaliw day ilog, tan pinmawil irad kinen Josue. Imbaga rad sikato so amin ya agawa,
24: tan inkuanda, Anggapoy duaruwa min say Katawan inter tod sikatayo man ya intiron bansa. Natatakot ed sikatayo iray amin a totood man.