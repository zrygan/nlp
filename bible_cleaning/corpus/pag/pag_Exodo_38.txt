1: Nanggawa na altar ya akasia a panagpoolan na saray bagat. Kuadrado yan altar; duara tan kapalduan mitro so karokey to, tan duara tan kapalduan mitro so kaawang to tan sakey tan kapalduan mitro so kaatagey to.
2: Nanggawa na saray pinagkasaklur ed toktok na apatiran suyok, tan akatekep ira ed samay altar. Inokupan to ra na gansa.
3: Nanggawa met na saray amin a kagawaan na altar: saray palangganan pananginay dapul, saray karyo, saray yaung, saray tinidor, tan saray palangganan pananginay ngalab. Gansa ra yan amin a kagawaan.
4: Nanggawa na gansan parilya tan inlira tod silong na pinagkakuadro na altar, et asabi to so kapaldua na altar.
5: Nanggawa na apatiran liken tan impeket to rad apatiran suyok.
6: Nanggawa na saray tiken ya akasia a panagsakbatan, inokupan to ra na gansa,
7: tan insolung to rad saray liken, sakey ed kapag diking na altar. Tabla so inkana ed impanggawad samay altar, tan longugan.
8: Nanggawa na gansan talyasi a panagorasan tan say gansan ansagan to. Say inkana tod impanggawad saraya et saray gansan ispiho na saray bibiin nanlilingkur ed lolooban na Tuldan Ayamay Katawan .
9: Saray pinon linen a kurtina so ginawa ton pinagkaalar na Tuldan Ayamay Katawan . Diad dapag ya abalaten say karokey na kurtina et limamplon yarda,
10: nisabit ira ed duamplon gansan lusek a nipatoon ed duamplon dapan a gansa, tan wala ray pilak a panagkawit tan sangal to.
11: Onya met so ginawa ton pinagkaalar ed bandad baybay.
12: Diad dapag a sagur say karokey na saray kurtina et duamplo tan liman yarda; wala ray samploran lusek, samploran dapan, saray pilak a panagkawit, tan saray sangal da.
13: Diad dapag a bokig a kawalaay lolooban say benlag na pinagkaalar to et duamplo tan liman yarda.
1415: Diad kapag diking na lolooban say benlag na pinagkaalar et pitora tan kapalduan yarda; wala ray taloran lusek tan taloran dapan.
16: Pinon linen iray amin a kurtina na pinagkaalar.
17: Gansa ray dapan na saray lusek; pilak iray panagkawit, saray sangal, tan say okup na toktok na balang lusek. Amin da ray lusek na pinagkaalar et atoop ira na saray sangal a pilak.
18: Say kurtina na lolooban na Tulda et pinon linen; asul, purpura, tan ambalanga so tinebey to tan abordaan. Samploran yarda so benlag to tan duara tan kapalduan yarda so ondoy to, a singa saray kurtina na pinagkaalar.
19: Nibitin ya ed apatiran lusek a gansa ya apatira so dapan da. Pilak iray panagkawit da, saray okup na toktok da, tan saray sangal da.
20: Gansa ray amin a palpal na Tulda tan amin a palpal na pinagkaalar.
21: Saya so listaan na belat na saray mital ya inkana ed Tuldan Ayamay Katawan , a kawalaan na duaran tapyak a bato ya akaitatakan na Samploran Ganggan. Si Moises so angiganggan a gawaen yan listaan tan ginawa na saray Levita a mankikimey diad panangiwanwan nen Itamar a lakin anak nen Aaron a pari.
22: Si Bezalel a lakin anak nen Uri tan apo nen Hur a kabyangay boleg nen Juda so nanggawa na amin ya ingganggan na Katawan ed kinen Moises.
23: Say katulongan to a si Oholiab a lakin anak nen Ahisamac tan kabyangan na boleg nen Dan et marunong a managtatak na arti, managgolis na arti, tan managinaramey na pinon linen tan asul, purpura, tan ambalangan lana.
24: Amin a balituk a nisaklang ed Katawan ya inkana rad impamaalagey na Tulda et mambelat na siam a lasus tan siamaplo tan anem a kilo, onung na panagsimbang ed santuario.
25: Say pilak ya inter na totoo nen binilang ira et mambelat na talon libo, apat a lasus tan talomplon kilo, onung na panagsimbang ed santuario.
26: Sayan belat et katiponan na amin ya imbayar na amin a totoon binilang; balang sakey a too nambayar na nakaukolan a bayar onung na panagsimbang ed santuario. Say karakel na lakin mantaon na duamplo a mampaatagey a sikaray binilang et anem a lasus tan talon libo liman lasus tan limamplo.
27: Talon libo, apat a lasus tan siamiran kilo so pilak a nikana ed impanggawa na sanlasus a dapan na Tuldan Ayamay Katawan tan say kurtina, talomplo tan apat a kilo so kapag dapan.
28: Say akeraan a duamplo tan talon kilon pilak si Bezalel ginawa to ran sangal, saray panagkawit na saray lusek, tan say okup na toktok na balang lusek.
29: Say belat na amin a gansan nisaklang ed Katawan et duan libo, apat a lasus tan labinapat a kilo.
30: Inkana to ya ed impanggawa to na saray dapan na lolooban na Tulda, say gansan altar a pati gansan parilya to, amin a kagawaan na altar,
31: saray dapan na pinagkaalar tan say lolooban to, tan amin a palpal na Tulda tan say pinagkaalar.