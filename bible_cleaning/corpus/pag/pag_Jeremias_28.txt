1: Diad saman a taon, nen kumaliman bulan na kumapat a taon na panaari nen Sedekias, akisalitad siak ed Timplo si Ananias a lakin anak nen Azur, sakey a propitan taga Gabaon. Diad arap na saray papari tan saray totoo imbaga tod siak
2: a say Katawan a Makapanyarin-amin, say Dios na Israel, et inkuanto, Dineral koy pakayari na ari na Babilonia.
3: Diad loob na duay taon ipawil kod sayan pasen iray amin a kayamanan ed Timplo ya inaala ra nen Ari Nabucodonosor tan inaawit to rad Babilonia.
4: Ipawil ko met diay lakin anak nen Joakim a si Joakin ya ari na Juda. Kaiba ton ompawil iray amin a totood Juda a nibantak ed Babilonia. On, deralen koy pakayari na ari na Babilonia. Siak, say Katawan , so nansalita.
5: Insan akisalita ak ed kinen propita Ananias diad arap da ray papari tan saray arum a totoo a manalalagey ed dalem na Timplo.
6: Inkuanko, Amen! Ilaloan kon gawaen na Katawan so ontan. Ilaloan kon sumpalen na Katawan ira tan ya amin a salitam. Ipawil to komun manlapud Babilonia iray amin a kayamanan ed Timplo tan saray amin a totoon adakep ed arawin lugar.
7: Balet dengel moy ibabagak ed sika tan saray totoo.
8: Saray propitan nansalita nen abayag lan panaon kasakbayan na panaon ko tan panaon mo, impropisiya ray idalan na bakal, eras, tan salot ed saray amayamay a bansa tan saray makapanyarin nanarian.
9: Balet say propitan mangipropisiya na kiwalay kareenan et nabirbir labat a propita ya imbakin peteg na Katawan , no ontua ray salita to.
10: Insan inala nen Ananias so pakon walad beklew ko tan pinopoter to.
11: Diad arap na amin a totoo inkuanko, Inkuan na Katawan ya onyay pamoter to ed pakon inyan nen Ari Nabucodonosor ed tenger na saray amin a bansa; gawaen to ya ed loob na duay taon. Insan ak la tinmaynan.
12: Ag abayag kayari to ya, inkuan na Katawan ed siak
13: ya onla ak a mangikuan ed kinen Ananias, Inkuan na Katawan a nayarian mon poteren so pakon kiew, balet salatan to na pakon balatyang.
14: Inkuan na Katawan a Makapanyarin-amin, say Dios na Israel, ya inan toy pakon balatyang so tenger na sarayan amin a bansa, tan panlingkuran day Ari Nabucodonosor iray ayayep ed katakelan.
15: Insan inkuankod kinen Ananias, Dengel ka, Ananias! Ag ka imbaki na Katawan , tan gagawaen mon manisiad tila ira yan totoo.
16: Kanyan, ibabagay Katawan a paandipaten to ka. Ompatey kad sayan taon, ta imbagam ed saray totoo ya onlaban irad Katawan .
17: Inatey si Ananias nen kumapiton bulan ed saman a taon.