1: Say Katawan inter tod kinen Moises tan Aaron iray onggendan a totontonen
2: a nepeg a sumpalen na saray totood Israel. No say sakey a laki et walay ompapaway ed kayaryan to, manterterter man odino nababara,
3: marotak yan laki.
4: Say katrin dokulan to odino antokaman a yorungan to et marotak.
5: Siopamay makadiwit ed katri to yan laki
6: odino onirung ed inirungan to et nepeg ya ipesak toy kawes to tan manames, tan siansian marotak ya anggad labi.
7: Siopamay maniwit ed toon walay ompapaway ed kayaryan to et nepeg ya ipesak toy kawes to tan manames, tan siansian marotak ya anggad labi.
8: No say toon walay ompapaway ed kayaryan to et alukdaan toy toon malinis onung ed ganggan, sayan toon alukdaan et nepeg ya ipesak toy kawes to tan manames, tan siansian marotak ya anggad labi.
9: Say silyan yorungan na samay too et marotak.
10: Siopamay makadiwit ed inirungan na samay too et marotak ya anggad labi. Siopamay mangawit na antokaman ya inirungan to may too et nepeg ya ipesak toy kawes to tan manames, tan siansian marotak ya anggad labi.
11: Siopamay toon nadiwit na lakin walay ompapaway ed kayaryan to ya ag ni nanoras na lima to, nepeg ya ipesak toy kawes to tan manames, tan siansian marotak ya anggad labi.
12: Say bangan nadiwit na samay too et nepeg a betagen, tan say kiew a yaung a nadiwit to et nepeg ya orasan.
13: Kayarin inmabig so lakin walay ompapaway ed kayaryan to, nepeg a manalagar na pitoran agew insan to ipesak so kawes to tan manames ed managagos a danum na sobul, et diad ontan sikato lay malinis onung ed ganggan.
14: Diad kumawalon agew mangyakar na duaran palekpek odino duaran malapati diad lolooban na samay Tuldan Ayamay Katawan , ta iter to ra ed pari.
15: Say pari ibagat toy sakey a para kasalanan tan say sakey ibagat ton popoolan. Diad onya gawaen toy sirimonya a panlinis ed too.
16: No say sakey a laki et nampaterak, nepeg ya amesen toy intiron laman to, tan siansian marotak ya anggad labi.
17: Antokaman a naplagan na samay impaterak to, abel man odino katat, nepeg ya ipesak, tan siansian marotak ya anggad labi.
18: Kayari impanakdul na sanasawa nepeg a manames iran dua, tan siansia ran marotak ya anggad labi.
19: No naliliberan so sakey a bii, siansian marotak a pitoy agew. Siopamay makadiwit na laman to yan bii siansian marotak ya anggad labi.
20: Antokaman a yorungan odino dokulan to legan na kaliliberan to et marotak.
2123: Siopamay makadiwit na katri to odino antokaman a yorungan to, nepeg ya ipesak toy kawes to tan manames, tan siansian marotak ya anggad labi.
24: Siopamay lakin miakdul ed sikato legan na kaliliberan to et naalisan na inkarotak to tan siansian marotak a pitoy agew, tan dinan man a katrin dokulan to et marotak.
25: No say sakey a bii et mampapadala ed pigaran agew anggaman ya aliwa lan agew na kaliliberan to, odino siansian mampapadala ni anggaman ya asumpal lay agew na kaliliberan to, siansian marotak legan a mampapadala, a singa inkarotak to legan na kaliliberan to.
26: Legan na pampapadala to say katri a dokulan to odino antokaman a yorungan to et marotak.
27: Siopamay makadiwit ed saraya et marotak; nepeg ya ipesak toy kawes to tan manames, tan siansian marotak ya anggad labi.
28: Katonda na pandadala to, nepeg a manalagar na pitoran agew, insan magmaliw a malinis onung ed ganggan.
29: Diad kumawalon agew samay manpapadala mangyakar ed pari na duaran palekpek odino duaran malangwer a malapati, diad lolooban na Tuldan Ayamay Katawan.
30: Say pari ibagat ton para kasalanan imay sakey a manok tan ibagat ton popoolan imay sakey tan diad onya gawaen toy sirimonya na panlinis ed samay bii.
31: Say Katawan imbaga tod kinen Moises a pasakbayan to ray totood Israel nipaakar ed inkarotak da, pian ag da nadotakan so Tulda a walad pegley na kampo. No dotakan da nepeg a pateyen ira.
32: Sikara yay totontonen a nipaakar ed sakey a lakin walay ompapaway ed kayaryan to odino mampaterak,
33: tan nipaakar ed biin naliliberan, odino nipaakar ed lakin miakdul ed biin marotak onung ed ganggan.