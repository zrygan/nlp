1: Balet doma so toon iyaapasakey toy sikaton dili ed panaaral na Ganggan na Sankatageyan. Aaralen to so kakabatan da ray amin a sumusulat nen saman a panaon tan sosokimaten toy nipaakar ed saray propisiya.
2: Ipapatlep to ray balikas na saray bantug a lalaki, tan marunong ed panangipatalus na saray alimbawa.
3: Aaralen toy niamut a kabaliksan na saray probirbio tan nayarian toy misangsangan nipaakar ed saray ag amtan talus na saray alimbawa.
4: Kekerewen na saray matalonggaring a totoo so panaglingkur to, tan sikatoy nanenengneng a kaiba to ray manoley. Oonla ed saray arum a bansa diad pilalek ton mangamta na nipaakar ed kamaungan tan say kaogsan na too.
5: Ogali to so ombangon a masakbay tan mampikasi na maksil ed Katawan a Manamalsa to; kekerewen tod Sankatageyan a napirdona ray kasalanan to.
6: Insan no maabuloy so matalonggaring a Katawan, sikatoy napano na pakatalus. Pantotombukan ton ibagay balikas na kakabatan, tan mangiter na pisasalamat ed Katawan diad pampikasi to.
7: Nawalaan na pakatalus ya inagnag to tan maung a simbawa ya iter to, tan say pakaamtad saray iyaamut na Katawan.
8: Ipanengneng toy aral to diad pambabangat to, tan ikinon to so Ganggan na Katawan tan say sipanan to.
9: Nadayew na amayamay a totoo lapud kakabatan to, tan ag ton balut nabalang yan kakabatan to, ta sikatoy ag nalingwanan na saray totood arapen a kailalakan.
10: Tongtongen na saray Hintil so nipaakar ed kakabatan to, tan maksil so pakaidayew ed sikato diad tipon da ray totoo.
11: No andokey so bilay to, ompatey a bantug, balet no nipompon kasakbayan ya ombantug, napenek la.
12: Singa say bulan, napno aknapno na arum ni ran kanunotan a sasangsangen.
13: Dengel yo ak, sikayon matoor ya anak kon lalaki, tan manrosas kayon singa ros ed abay na kolus.
14: Manrosas kayon singa lirio, tan ibuyak yoy balingit yo a singa insinso ed dagem. Kantaan yoy dayew so Katawan, tan pisalamatan yo lapud amin a ginagawa to.
15: Ibawag yo so kagalangan to a katekep na dayew na pisasalamat! Legan a totogtogen so arpa, kanta yo yan kansion
16: Maumaung ya amin iray ginagawa na Katawan;
: magano la odino mabayag ni, nagawan amin iray igaganggan na Katawan.
17: Anggapoy nepeg a manepet na nipaakar ed kipapasen na saray bengatla;
: naebatan ira yan tepet diad dugan panaon.
: Nangganggan, et binmunton so danum;
: inmalagey iray baleg a padir na danum nen nansalita.
18: Tampol a nagawa so antokaman ya igaganggan to;
: anggapoy anggaan na pakayari ton mangilaban.
19: Sankanengneng toy amin a gagawaen na amin a totoo;
: anggapoy polaing a pakaamut ed pakanengneng to.
20: Sankanengneng toy amin a panaon, manlapud gapo ya anggad samput,
: tan anggapoy makabigla ed sikato.
21: Anggapoy nepeg a manepet na nipaakar ed kipapasen na saray bengatla;
: walay getma na balang bengatlan pinalsa.
22: Saray bindision to manlepwas a singa Ilog na Nilo,
: a pabobonaen toy mundo diad panamegley na mataban delap.
23: Pagmamaliwen ton maasin so masamit a danum,
: tan iteterak tod saray bansa so pasnuk to.
24: Para saray totoon walay takot ed Katawan,
: para saray totoon maoges, apatitan ira.
25: Manlapud gapo ginawa to ray maung a bengatla para saray totoon maung,
: tan makapasinagem a bengatla para saray makasalanan.
26: Saray manonan nakaukolan ed panagbilay et saraya
: danum, apoy, balatyang, tan asin,
: arina, dilo, tan gatas,
: alak, kawes, tan larak.
27: Maung ira yan amin para saray walay takot ed Katawan,
: balet magmamaliw iran maoges para saray makasalanan.
28: Wala ray dagem a pinalsan mangiter na dusa,
: a diad kinabiskeg da et yegyegen da ray kapalandeyan.
: No panaon na panagsintinsia, ibolus day biskeg da
: tan pakepaen day pasnuk na manamalsa ra.
2930: Saray ayayep ed katakelan, saray alakdan, tan saray oleg;
: say ispadan mamatey ed saray totoon maoges;
: pool, oran a kristal, eras, tan salot; apalsan panusa ira yan amin.
31: Maliket iran mangonur ed ganggan na Katawan
: tan akaparaan iran manlingkur ed sikato diad tapew na dalin.
: No onsabiy oras dan manlingkur,
: ag iran balut onsusunggay.
32: Abayag ak lan manisia ed saya, kanyan kayarik a minotektek, insulat ko.
33: Maung ya amin so ginawa na Katawan;
: iiter toy amin a nakaukolan no manepeg a panaon.
34: Anggapoy makapangibagan makapoy ni ray arum a bengatla nen saray arum,
: ta maung so balang sakey a pinalsa ed kanepegan ton pasen.
35: Natan sirin, mankanta kayo ed intiron puso yo na saray dayew,
: tan idayew yo so ngaran na Katawan!