1: Say Dios kabat dad Juda;
: galgalangen day ngaran to ed Israel.
2: Walad Jerusalem so abung to;
: manaayam ed Palandey na Sion.
3: Diman to pinoter iray pana da ray kalaban,
: saray samper tan saray ispada ra, tan amin ya armas dan para bakal.
4: Ontan lay kagalangan mo, O Dios!
: Ontan lay inkatalonggaring mo legan mon ompapawil manlapud saray palandey
: ya analoan mod saray kalaban mo.
5: Naandian na asamsam iray masebeg a sondalo ra;
: tan natan nanaogip la ra na ogip na patey;
: anggapoy anggan sakey ed sikara so akapangikanay armas to.
6: Nen nampasnukan mo ra, O Dios nen Jacob,
: atumtumban inaatey iray kabayo tan saray akakabayo.
7: Balet sika makapataktakot ka.
: Siopay makakpel ya onarap ed sika no mamapasnuk ka?
8: Manlapud tawen, impaamtam so sintinsiam;
: tinmakot so mundo tan nandeen,
9: nen inmalagey kan mangiter na sintinsia,
: a pangilaban mod amin da ray napapairap diad tapew na dalin.
10: Say pasnuk na totoo mansusumpal lamlamang ed lalon pangidayew dad sika;
: saray ag inatey ed bakal, ituloy dan silibraan iray pistam.
11: Sumpal yo ray insipan yod Katawan a Dios yo;
: amin yon kaliber-liber a bansa, mangawit kayo ray rigalod sikato.
: Say Dios patatakoten tod sikato iray totoo;
12: papaabebaen to ray mapaatagey a prinsipi,
: tan tataktakoten to ray arari diad tapew na dalin.