1: Sika, Katawan , so pampipikasian ko,
2: manmamatalek ak ed sika, O Dios ko.
: Ag mo pa iyaabuloy a nabaingan ak lapud katalok;
: ag mo pa met iyaabuloy ya elek-elekan ak na saray kalaban ko!
3: Ag nabaingan iray manmamatalek ed sika,
: no ag ingen saray bengatbengat ya onsusumpad sika.
4: Ibangat mo pad siak so linawam;
: ipaamtam ed siak, O Katawan .
5: Ibangat mo ak pan mambilay onung ed katwaan mo, ta sikay Dios a Manangilaban ko.
: Manmatalek ak ed sika lawas.
6: Katawan , nunot mo pay panangasim tan say ag mangoman a panangarom
: ya abayag mo lan impanengneng.
7: Pirdonam pa ray kasalanan tan saray lingok nen wala ak nid kalangweran.
: Lapud ag mangoman a panangarom tan kaabigan mo,
: Katawan , nunot mo ak pa!
8: Matonung tan maung so Katawan ,
: kanyan ibabangat tod saray makasalanan so dalan a nepeg dan tombuken.
9: Itotonton to ray mapaabeba ed maptek a dalan,
: tan ibabangat tod sikaray linawa to.
10: Katekep na aro tan katooran so pangiwawanwan tod saray manusumpal na impisipanan to tan saray ganggan to.
11: Sumpal mo pay sipan mo, Katawan , tan pirdonam pa ray kasalanan ko,
: ta amayamay la ra.
12: Saray matoluk ed Katawan et
: naamtaan dad sikato so dalan a nepeg dan tombuken.
13: Onaligwas ira lawas,
: tan nakayaryan na saray anak da so dalin.
14: Kaaro na Katawan iray matoluk ed sikato,
: tan papaletan toy impisipanan tod sikara.
15: Say Katawan so pikekerewan ko lawas na tulong.
: Manmamatalek ak lawas ed Katawan ,
: et ipapaliis to ak ed kaatapan.
16: Lingaw mo ak pa, Katawan , tan kasian mo ak,
: ta maermen tan nanairapan ak.
17: Ekal mo pa ray pagpagak,
: tan agwat mo ak ed saray gunigon ko.
18: Imanom pay segsegan tan kairapan ko,
: tan pirdonam pa ray amin a kasalanan ko.
19: Nengneng mo pay ontan lan karakel na saray kalaban ko;
: tan say ontan lan pamobosul dad siak!
20: Iyagel tan ilaban mo ak pa;
: ag mo pa iyaabuloy a natalo ak,
: ta onsasalimbeng ak ed sika.
21: Iyagel ak komun na kaabigan tan kaptekan ko,
: ta manmamatalek ak ed sika.
22: Ekal mo pad saray totoom ya Israelita,
: O Dios, iray amin a gunigon da!