1: Amin da ray totood Israel, manlapud Dan diad baybay ya anggad Beer-seba diad abalaten tan manlapud Galaad diad bokig, et inmebat irad tawag a mibakal ira. Nantitipon iran singa saksakey iran laman diad arap na Katawan diad Mizpa.
2: Saray pangulo na amin a tribu na Israel ed wadya ra ed sayan impantitipon na saray totoo na Dios, a say bilang da et asabi toy apat a lasus libon sondalo ya akaispada.
3: Nadngelan na saray totood Benjamin so sayan impantitipon ed Mizpa na amin da ray arum ya Israelita.
: Tinepet na saray Israelita, Ibagam ed sikami no panoy inkagawa na saman a kaogsan?
4: Inmebat imay Levita a pinatey so biin kaamung to, Linma ak ya amalabas na labi ed Gabaa a sakop na dalin na Benjamin; kaibak imay kaamung kon bii.
5: Dinmagon mangalad siak iray lalakin tagad man ed Gabaa, kanyan niliktub dad saman a labi so abung a nampunduan mi. Ginetma da ak a pateyen, balet saman lay asawak so pinasoot tan nanliketan da.
6: Inalak so bangkay to, tinetegteg ko, insan ko impaiyakar so sakey a tegteg ed balang tribu na Israel. Nanggawa ra man a totoo na maoges tan mabanday a bengatla sumpad sikatayo.
7: Israelita tayo dian amin. Antoy nepeg tayon gawaen natan nipaakar ed saya?
8: Nambabansag ya inmalagey ira may totoo tan kuanda, Anggapod sikatayoy onsempet, tulda odino abung so panaayaman to.
9: Onyay nepeg tayon gawaen: mampapalaran itayo, ta mamili tayo na lalaki ya ondogpad Gabaa.
10: Say kakaplod saray lalakid Israel et sikaray makaoley a maniter na abasto da ray sondalo; saray arum onla ran manusa ed Gabaa, lapud sayan mabanday a ginawa ra sumpad Israel.
11: Kanyan amin da ray lalaki ed Israel et nantitipon a saksakey so getma rasay idogpa rad baley na Gabaa.
12: Saray tribu na Israel et angibaki ra na saray totoo ed intiron dalin na tribu na Benjamin a mangikuan, Makapasinagem yan kaogsan a ginawa yo.
13: Ipalima yod sikami ra man a totoon andi-kakanaan a taga Gabaa, ta pateyen mi ra pian naekal yan kaogsan ed Israel. Balet ag dinengel na saray totood Benjamin ira may arum ya Israelita.
14: Nantitipon ed Gabaa iray totood amin a siudad na Benjamin, ta bakalen da ray arum a totood Israel.
1516: Diad saman ya agew duamplo tan anem a libon sondalo a nanlapud saray siudad da so atawag da. Likud ed saraya, anipon iray totood Gabaa na piton lasus a lalakin nidoma-doman pinili; kawigi ra yan sondalo. Nayarian na siopaman ed sikara a bansotan so sakey a buek et nakena ton nakena.
17: Apat a lasus libon impasal a sondalo na Israel so atipon, likud ed saray kabyangay tribu nen Benjamin.
18: Linmad pasen a panangigalangan diad Betel iray Israelita, tan tinepet dad man ed Dios, Dinan a tribu so ononan ondogpad saray Benjaminita?
: Say Katawan inmebat, Say tribu nen Juda.
19: Kanyan diad ontombuk a kabwasan ginapwan na saray Israelita so nankampo ed pasen ya asingger ed Gabaa.
20: Linma ran ondogpad saray sondalo nen Benjamin, kanyan inlira da rad pasen ya akaarap ed siudad iray sondalo.
21: Pinmaway ed siudad iray sondalo nen Benjamin, et diad saman ya agew akapatey ira na duamplo tan duan libon sondalon Israelita.
2223: Insan linmad pasen a panangigalangan iray Israelita tan nanermen irad arap na Katawan ya anggad labi. Tinepet dad sikato, Onla kami lamet a mibakal ed saray agagi min Benjaminita?
: Inmebat so Katawan , On.
: Lapud sayan ebat binmiskeg so linawa da ra may Israelita, kanyan inlira ra lamet ed pasen ya angiliraan day sikaran dili nen imbeneg ya agew.
24: Pidwa lan onsulong a mibakal iray Israelita sumpad saray Benjaminita.
25: Pinmaway ed Gabaa lamet iray Benjaminita, et natan akapatey ira na labinwalon libon sondalon Israelita ya impasal.
26: Insan amin da ray Israelita linma rad Betel tan nanermen ira. Nanirung irad man ed arap na Katawan tan ag iran balut angan anggad labi. Angisaklang ira na saray bagat a popoolan tan saray bagat a para kareenaninsaklang da ra yan amin ed arap na Katawan .
2728: Diad saraman ya agew wadman ed Betel imay Kaban na Sipanan na Dios, tan si Finees a lakin anak nen Eleazar tan apo nen Aaron so makaoley ed samay Kaban. Tinepet na saray totoo ed Katawan , Onla kami lamet a mibakal ed saray agagi min Benjaminita, odino ontonda kami la?
: Inmebat so Katawan , Mibakal kayo, et nabwas panaloen ta kayod sikara.
29: Kanyan saray Israelita amaamut irad kaliber-liber na Gabaa na saray pigaran sondalo.
30: Diad kumatlo na nantotombukan ya agew sinmulong a mibakal ed saray sondalo na Benjaminita tan inlira da ray sondalo ra ed pasen a sankaarap day Gabaa a singa samay ginagawa da la.
31: Pinmaway a mibakal ira may Benjaminita, kanyan apaarawi rad siudad. Onung na singa samay ginagawa da la nen inmona, ginapwan dan pinapatey iray Israelita ed maawang ya alog, diad dalan a mamaarap ed Betel tan diad dalan a mamaarap ed Gabaa. Akapatey la ra na sakey a talomplon Israelita.
32: Inkuan na saray Benjaminita, Tinalo ti la ra a singa samay impanalo tayod saray inmonan bakal.
: Balet implano na saray Israelita ya onsener ira, pian napaarawi da rad siudad tan makakar irad saray dalan.
33: Kanyan nen sinmener so manonan olup na saray sondalon Israelita tan nantitipon irad Baaltamar, biglan pinmaway ed panaamutan dan mabaton-dampay diad kaliber-liber na siudad ira may akapaliber ed Gabaa.
34: Samplon libon apili-pilin sondalo na Israel iray dinmogpad Gabaa, et pinasiay agawan bakal. Ag alikas na saray Benjaminita a ngalngali la ra natalo.
35: Impanalo na Katawan iray Israelita ed saray sondalo na Benjamin. Diad saman ya agew akapatey iray Israelita na duamplo tan liman libo tan sanlasus a kalaban,
36: insan abirbir na saray Benjaminita ya atalo ra.
: Say manonan olup na saray sondalon Israelita et sinmener irad saray Benjaminita, lapud nanmatalek irad saray lalakin akaamut ed kaliber-liber na Gabaa.
37: Masiglat a batik ed Gabaa ira yan lalaki; pinanatan da may siudad tan pinatey day balang tood man.
38: Say manonan olup na saray sondalon Israelita tan saramay inmamut et walay nampaknaan dan sakey a tanda. No nanengneng na saray walad bakalan ya Israelita so sakey a makapal ya asewek a manlapud baley,
39: ompoliktar ira. Diad sayan bekta akapatey la ra may Benjaminita na talomplon Israelita. Inkuandad sikaran dili, On, tinalo ti la ra a singa samay impanalo tayod saramay inmonan bakal.
40: Insan pinmaway imay tanda; say makapal ya asewek et ginmapon inmatagey a nanlapud baley. Nikelawan iray Israelita ed anengneng dan kapopoolan na intiron siudad.
41: Insan pinmoliktar ira may Israelita, et atalagnaw ira may Benjaminita lapud abirbir dan ngalngali la ra naoput.
42: Sinmener ira tan batik irad maawang a kaalogan, balet ag ira makabatik. Aseldet irad pegley na samay manonan olup na saray sondalon Israelita tan saramay ompapaway lan manlapud siudad, kanyan apatey ira.
43: Apatitan na saramay Israelita ira may kalaban da; ag da ra tinondaan ya inosilan ya anggad sakey a pasen ed bokig na Gabaa. Pinapatey da ra legan da ran inosilan.
44: Labinwalon libon sankaabigan a Benjaminitan sondalo so apatey.
45: Amoliktar iray arum ed sikara tan batik iran amaarap ed kaalogan ya anggad Baton-dampay na Rimmon. Liman libo ed sikara so apatey ed saray dalan. Intuloy na saray Israelita ya inosilan ya anggad Gidom iray nakdaan. Akapatey ni ra na duan libo.
46: Diad saman ya agew duamplo tan liman libon Benjaminita iray apateymasebeg iran amin a sondalo.
47: Balet anem a lasus a lalaki so akabatik ya anggad maawang ya alog tan akakar ira ed baleg a Baton-dampay na Rimmon. Nanayam irad man ya apat bulan.
48: Pinawil na saramay Israelita iray akeraan a Benjaminita tan pinapatey da ran aminlalaki, bibii, ogogaw, tan pati saray ayayep. Pinoolan day amin a baley ed saman a dalin.