1: Say mapalnan ebat pakekepaen toy pasnuk, balet say ansakit ya ebat palolooren to.
2: No mansalita ray makabat a totoo, parakepen day pakatalus, balet andi-kabaliksan so lalabiren da ray makulang-kulang.
3: Sankanengneng na Katawan iray nagagawa ed inerman a pasen; bambantayan to itayo, maung man o maoges so gagawaen tayo.
4: Bilay so iiter na marakep iran salita, balet makaderal na kalakal iray maruksan salita.
5: Inkakulang-kulang so ag mo idengel ed bangat na amam; balet kakabatan so pangako na panametek to.
6: Saray totoon matonung isisinup da ray kayamanan da, balet saray totoon maoges nababalang da ra no panaon na kairapan.
7: Say pakaamta ikakayat na saray totoon makabat, aliwan saray makulang-kulang.
8: Makaliliket so Katawan no mampikasi iray totoon maptek, balet kabosul to ray bagat ya iyaakar ed sikato na saray totoon maoges.
9: Kabosul na Katawan so kagagawa da ray totoon maoges, balet inaro to ray manggagaway kaptekan.
10: No aliwa so gawaen mo mapalaloy kadusam; ompatey ka no ag mo labay so papetek.
11: Amta na Katawan so anggan walad pasen a panaayaman da ray inaatey; panon sirin ya iyamut na too ed Dios iray kanunotan to.
12: Saray totoon mapaatagey ag da labay so papetek; ag iran balut onkekerew na simbawa ed saray totoon makabat.
13: No maliket iray totoo onimis ira, balet no maermen ira ombilonget so lupa ra.
14: Saray totoon ikakana ray olo ra labay day manaral, balet saray makulang-kulang maliket la ra, anggan anggapoy amta ra.
15: Andi-tondan irap so bilay da ray totoon mairap-bilay, balet magayaga lawas so bilay da ray totoon maliket.
16: Maung niy mairap-bilay a walay panamagalang ed Katawan , nen say mayaman a walad gunigon.
17: Magmaung niy mangan na pising a karongom iray totoon inarom, nen say mangan na sankamaungan a karni a walay bosulan.
18: Say toon mapetang na olo igagapo toy sangsangan, balet say toon maanos mangiiter na kareenan.
19: No mangiras ka kairapay nasagmak mo ed anggan iner, balet no matwa ka, anggapoy onsabid sikan gunigon.
20: Say anak a makabat paliliketen toy ama to. Say makulang-kulang labat ya anak so mambabalaw ed ina to.
21: Saray totoon anggapoy kalakal maliket irad kaambagelan da, balet saray totoon makabat gawaen day kaptekan.
22: Dengel kad amin a simbawa, et onaligwas ka, balet no ibeneg mo ra kasumpalan moy aliwa-liwa.
23: Agaylay gayaga na pakalmo na dugan salita para dugan okasyon!
24: Saray totoon makabat mankukurang irad dalan a mamaarap ed bilay diad tagey, aliwan diad dalan a mamaarap ed pasen a panaayaman da ray inaatey diad leksab.
25: Deralen na Katawan so kaabungan na saray totoon mapaatagey, balet iyagel toy kayamanan na saray bibiin balo.
26: Kabosul na Katawan iray maoges a kanunotan, balet pakaliliketan to ray salitan makaruyruyo.
27: Say toon masaol mangiiter na gunigon ed pamilya to. Ag ka mangaawat na pasoksok, et andokey so bilay mo.
28: Saray maung a totoo mannununot ira kasakbayan iran onebat. Saray totoon maoges bengat-bengat iran onebat, balet panlalapwan ya na golo.
29: No mampikasi ray maung a totoo, ondengel so Katawan , balet ag to aasikasoen iray totoon maoges.
30: Saray makakaimis a lupa pagmamaliwen da kan maliket, tan say maung a balita pagmamaliwen ton maung so liknaan mo.
31: Makabat ka no ondengel kad maung a simbawa.
32: No ag mo labay so manaral, sisibletan moy sikan dili. No awaten moy maung a simbawa naaromay kakabatan to.
33: Say pangigalang ed Katawan et sakey a pakaaralan. Nepeg a mampaabeba ka kasakbayan a napagalangan ka.