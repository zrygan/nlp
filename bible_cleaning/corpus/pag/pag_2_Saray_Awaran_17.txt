1: Si Josafat a lakin anak nen Asa so sinmalat a nanari. Pinabiskeg nen Josafat so kipapasen to sumpad Israel.
2: Angipasen na saray sondalo ed saray aliber na padir a siudad na Juda, diad saray bario na Juda, tan diad saray siudad ya adakep nen Asa ed dalin na Efraim.
3: Binindisionan na Katawan si Josafat, lapud inalig toy akaonan impanbilay nen ama to, tan ag to angigalang ed Baal.
4: Nanlingkuran toy Dios nen ama to, inonur to ray ganggan na Dios, tan ag to nambilay na singa impanbibilay na saray ararid Israel.
5: Pinabiskeg na Katawan so panooley nen Josafat ed nanarian na Juda, kanyan inyaakaran na saray totoo na saray rigalo. Minmayaman a mapalalo sirin tan daydayewen na saray totoo.
6: Inkinon to so panaglingkur tod Katawan tan dinederal to ray paganon pasen a panangigalangan tan saray tanda na diosan Asera.
7: Nen kumatlon taon na panooley nen Josafat, imbaki to ray onggendan ya opisyal, ta nambabangat irad saray siudad na Juda: Ben-hayil, Obadias, Zacarias, Natanael, tan Micaya.
8: Inolup ira na saray onggendan a siamiran Levita: Semaias, Netanias, Zebadias, Asael, Semiramot, Jonatan, Adonias, Tobias, tan Tobadonias, tan saray duaran pari a di Elisama tan Joram.
9: Inala ray libro na Ganggan na Katawan tan imbabangat da ray totoo ed amin a baley na Juda.
10: Say Katawan pinatakot ton mibakal ed kinen Josafat ya amin iray nanarian a walad kaliber-liber na Juda.
11: Pigaran Filisteo so angyakar ed kinen Josafat na dakel a pilak tan arum iran rigalo. Pigara met ya Arabe so angyakar ed sikato na piton libo tan piton lasus a karniro tan piton libo tan piton lasus a kanding.
12: Kanyan pinmalalo lan pinmalalo so pakayari nen Josafat. Diad intiron Juda nampapaalagey na saray ankakabaleg a tirinsira tan saray siudad
13: a panangisempenan na saray amayamay ya abasto.
: Angipasen ed Jerusalem si Josafat na saray matalonan opisyal.
14: Impasen to ra onung na saray nanlapwan dan tribu. Si Adna so pangulo na saray sondalon nanlapud saray boleg nen Juda; talon lasus libo iray sondalon walad pakaoley to.
15: Si Johanan so onkumadwad pakaoley; duan lasus walomplon libo iray sondalon walad pakaoley to.
16: Say onkumatlo si Amasias a lakin anak nen Zicri; duan lasus libo iray sondalon walad pakaoley to. Pinalapu nen Amasias ed linawa to so impanlingkur tod Katawan .
17: Si Eliada, a matalonan sondalo, so pangulo na saray sondalon nanlapud saray boleg nen Benjamin; walad pakaoley to so duanlasus libon sondalo a samper tan pana ray armas da.
18: Si Jozabad so onkumadwad pakaoley; walad pakaoley to so sanlasus tan walomplon libon sondalo a dugay armas dan para bakal.
19: Sikara yay lalakin nanlingkur ed ari tan kaaruman ira na saray sondalon impasen tod saray arum a pinadir a siudad na Juda.