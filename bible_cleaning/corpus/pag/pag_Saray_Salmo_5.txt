1: Dengel mo pa ray salitak, O Katawan ,
: tan talineng mo ray pandadageyem ko.
2: Arik tan Dios ko,
: dengel mo ak pa no ontawag ak ya onkerew na tulong mo!
: Mikakasi ak ed sika, Katawan ;
3: dedengelen moy bosis ko no kabwasan;
: mikakasi ak ed sika no ompapaway lay agew,
: tan mantatalaran ak ed ebat mo.
4: Aliwa kan sakey a Dios a manliliket ed kaogsan;
: ag mo aabuloyan a niwalay maoges ed arap mo.
5: Ag mo nitepel a nengnengen iray totoon mapaatagey;
: kabosul mo ray managgaway kaogsan.
6: Dederalen mo ray totoon matitila,
: tan babalawen mo ray totoon managpatey tan managpalikdo na kapara ran too.
7: Balet siak, nayarian koy onloob ed
: abung mo lapud ag mangoman a panangarom;
: nayarian koy mangigalang ed masanton Timplom,
: tan mandakmomo ed sika a pangigalang ko.
8: Katawan , dakerakel iray kalaban ko!
: Iwanwan mo ak pan mangonur ed linawam,
: tan ipalinew mo pay dalan mo a tombuken ko.
9: Ag napanmatalkan so salita da ray kalaban ko;
: labay da labat so manderal.
: Maamuyot so panagsalita ra,
: balet napnoy makapatey a panamalikdo.
10: Dusam pa ra, O Dios;
: magmaliw komun a kaderalan da iray komplut da;
: Pagit mo pa rad arap mo,
: lapud amayamay a kasalanan da tan lapud ilalaban dad sika.
11: Balet manliket ya amin iray sinmalimbeng ed sika;
: lapud liket da makapankanta ra lawas.
: Iyagel mo pa ray mangaarod sika;
: lapud sika tuan maliket ira.
12: Bibindisionan mo ray mangoonur ed sika, Katawan ;
: say panangarom, singa samper a mangyaagel ed sikara.