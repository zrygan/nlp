1: Sikayo ran totook, dengel kayod bangat ko,
: tan imano yo ray ibabagak.
2: Ikanak iray salitan manangiter na kakabatan,
: tan ipaliwawak iray mistirio nen saman,
3: saray bengatlan nadngel tan naamtaan mi,
: saray bengatlan imbagad sikami na saray lalaki mi.
4: Ag mi ra iyamut ed saray anak tayo;
: ibaga mid ontombuk a kailalakan
: so nipaakar ed pakayariy Katawan tan saray matalonggaring a kiwas to
: tan saray makapakelaw a ginagawa to.
5: Angiter na saray ganggan ed saray totood Israel,
: tan diad saray kabyangay boleg nen Jacob.
: Binilin to ray lalaki tayo
: ya ibangat dad saray anak da iray ganggan to,
6: pian naaralan ira na ontombuk a kailalakan,
: tan ibangat da met ed saray anak da.
7: Diad onya manilalo met irad Dios,
: ag da nalingwanan iray ginagawa to,
: tan onuren da lawas iray ganggan to.
8: Ag ira magmaliw a singa saray lalaki ra
: a matonganga tan bangar iran totoo;
: aliwan malet so panagmatalek dad Dios,
: tan ag ira nansiansian matoor ed sikato.
9: Saray kabyangay boleg nen Efraim, a say armas da et saray pana,
: et kibatiktik ira nen agew na bakal.
10: Ag da tinoor so impisipanan dad Dios;
: ag da tinoluk so ganggan to.
11: Alingwanan da ray ginagawa to,
: saray milagron anengneng dan ginagawa to.
12: Diad imatun da ray lalaki ra, nanggaway milagro so Dios,
: diad patar na Soan na dalin na Egipto.
13: Binelsay toy dayat tan pinadalan to ra;
: pinaalagey ton singa padir so danum.
14: No agew inwanwan to ra diad panamegley na lorem,
: tan no labi diad panamegley na liwawa na apoy.
15: Pinasangi to ray baton-dampay diad kalawakan,
: tan initdan to ray daakan a danum a nanlapud dalem na dalin.
16: Pinapaway tod baton-dampay so sobul
: tan pinaagos ton singa ilog so danum.
17: Balet intuloy day nankasalanan ed Dios,
: tan diad kalawakan sinmumpa rad Sankatageyan.
18: Ginagala ran sinubok so Dios,
: diad impankerew day kakanen a labay da.
19: Nansalita ray sumpad Dios tan inkuanda,
: Nayarian kasi na Dios so mangiter na kakanen diad kalawakan?
20: Tua a pinekpek to so baton-dampay,
: et tinmoroy mapmaples a danum;
: balet nayarian to itayo met kasin itdan na tinapay tan karni?
21: Kanyan akapasnuk so Katawan nen nadngel to ra;
: kinabil to na apoy iray totoo to,
: tan linmoor so pasnuk tod sikara,
22: ta ag ira nanmatalek ed sikato
: tan ag ira anisia ya ilaban to ra.
23: Balet nansalitad tawen
: tan ingganggan ton onlokas iray puirta to;
24: initdan to ray nakan a nanlapud tawen,
: diad impangoran to na mana a kanen da.
25: Kanyan angan iray kakanen da ray anghil.
: Say Dios initdan to ra na daakan.
26: Pinasiplug to met so dagem ed bokig,
: tan diad pakayari to pinaalimbosabos toy dagem ed abalaten;
27: insan pinadapo tod saray totoo to iray manok,
: a singa ra karakel na buer ed gilig na dayat;
28: napnaplag irad pegley na kampo ra,
: diad kaliber-liber na saray tulda ra.
29: Kanyan angan tan napnapsel iray totoo;
: inter na Dios so nilabay da
30: Balet nen legan dan mangakan
: tan kasakbayan iran napesel,
31: akapasnuk so Dios ed sikara,
: et pinatey to ray sankabiskegan ed sikara,
: saray sankamaungan a lalakin tobun-balo na Israel.
32: Anggaman a wala ra yan agawa intuloy na saray totoo so nankasalanan;
: anggaman a wala ray milagron ginagawa to ag ira anisia.
33: Kanyan singa ingas so impamaandipat tod saray agew da,
: tan makapataktakot so impamasamput tod saray bilay da.
34: Balet kapag wala ray pateyen tod sikara,
: saray nakdaan onsingger irad Dios;
: mampatauli ra tan masimoon iran mampikasid sikato.
35: Anunotan dan say Dios so manangyagel da,
: tan say Makapanyarin-amin so dinmagon tinmulong ed sikara.
36: Balet tilan amiy salita ra,
: tan lastug ya amiy imbaga ra.
37: Ag ira nansiansian matoor ed sikato,
: tan ag da sinumpal so impisipanan dad sikato.
38: Balet say Dios mapangasid saray totoo to.
: Pinirdona to ray kasalanan da
: tan ag to ra pinatey.
: Naynay a pinokpokan toy pasnuk to,
: tan pinabetel toy petang na olo to.
39: Anunotan ton totoo ra labat,
: tan singa ra dagem ya onsisiplug tan nanaandi la.
40: Naynay iran sinmumpad sikato diad kalawakan;
: amimpiga-pigan pinaermen da.
41: Inolit-olit dan sinubok so Dios,
: tan impanpapasnuk da so Masanton Dios na Israel.
42: Nilingwanan day baleg a pakayari to;
: alingwanan da may agew ya inliktar to rad saray kalaban da,
43: tan nanggagawa na saray milagro tan tanda
: diad patar na Soan, ed dalin na Egipto.
44: Impagmaliw ton dala iray ilog,
: kanyan anggapoy nainom da ray Egipsio.
45: Angibakid sikaray amayamay ya apangat a nampapairap ed sikara;
: angibaki met na amayamay a patang a nandederal ed dalin da.
46: Angibakiy amayamay a dorun a nambubuwag ed saray tanem da,
: tan aneral ed saray aaniyen da.
47: Pinapatey to ray kaubasan da diad panamegley na oran a kristal
: tan saray kakiewan dan igos diad panamegley na mapalalon betel.
48: Pinapatey to met iray baka diad panamegley na oran a kristal,
: tan saray karniro ra diad panamegley na kirmat.
49: Pinadalan tod sikara so ontan lan kairapan
: diad impangidapo toy mapalalon pasnuk tan petang na olo
: ya imbaki to ran singa saray anghil a managpatey.
50: Ag to pinokpokay pasnuk to,
: odino kinawanan so bilay da,
: no ag ta pinatey to rad sakey a salot.
51: Pinatey to ray lalakin pangulowan ya anak
: ed amin a pamilya na Egipto.
52: Insan singa sakey a pumapastol, impaway to ray totoo to;
: tan inwanwan to ran singa poluk na karniro diad imbeltang dad kalawakan.
53: Arawi rad kaatapan nen inwanwan to ra, kanyan ag ira tinmakot;
: balet tinabunay dayat iray kalaban da.
54: Inyakar to rad masanton dalin to,
: diad kapalandeyan a sikaton diliy anakep.
55: Pinataynan to ray totoon manaayam diman nen mankukurang iray totoo to;
: inapag toy dalin ed saray tribu na Israel,
: tan inter tod saray totoo to iray panaayaman da.
56: Balet sinmumpa rad Makapanyarin-amin a Dios,
: tan sinubok da.
: Ag da tinoluk iray ganggan to,
57: balet mananumpa ra tan aliwa ran matoor a singa saray lalaki ra,
: tan ag ira napampiaan a singa panan pikewet.
58: Pinasanuk day Dios lapud saray paganon pasen a panangigalangan,
: tan pinapetang dan maung so olo to lapud saray talintaoy diriyos da.
59: Say Dios akapasnuk nen anengneng to ya,
: kanyan impolisay ton sigput iray totoo to.
60: Inkaindan toy tulda tod Silo,
: say tuldan nanayaman tod pegley tayon totoo to.
61: Inyabuloy ton nadakep na saray kalaban mi so Kaban na Sipanan,
: say tanda na pakayari tan kagalangan to.
62: Pinmetang so olo tod saray totoo to,
: tan pinaolyan ton pinatey ira na saray kalaban da.
63: Inatey ed bakal iray babalolaki,
: kanyan anggapoy angasawad saray mamarikit.
64: Inatey iray papari ra diad panamegley na ispada,
: tan ag naabuloyan a lamayan ira na kaasawaan da.
65: Diad kaonuran, say Katawan binmangon a singa aliing ed ogip to;
: singa toon mabiskeg a maniingal lapud abuek.
66: Pinapoliktar to ray kalaban to;
: andi-anggaan tan makapabaing so inkatalo ra.
67: Balet impolisay to ray kabyangay boleg na Jose;
: ag to piniliy tribu nen Efraim.
68: Ingen pinili toy tribu nen Juda
: tan say Palandey na Sion ya inararo to.
69: Diman to impaalagey so Timplo to a kaparparay abung tod tawen;
: inletneg to na malmalet a singa say mundo,
: kanyan mansiansian anggad angga.
70: Pinili toy aripen ton David a magmaliw ya aripen to;
: inala tod pastolan na saray karniro,
71: a dimay pangaasikasoan tod saray ayep to;
: ginawa ton ari na Israel,
: say pumapastol na saray totooy Dios.
72: Nilingwanan nen David so sikaton dili diad impangasikaso tod sikara,
: tan maabig so impangiwanwan to.