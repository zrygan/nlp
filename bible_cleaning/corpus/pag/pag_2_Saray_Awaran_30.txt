13: Ag asilibraan na saray totoo so Paskua diad manepeg a panaon, diad ononan bulan, lapud kulang so bilang da ray paparin malinis onung ed ganggan tan aliwan dakerakel so totoon dinmagop ed Jerusalem. Kanyan si Ari Ezekias, saray opisyal to, tan saray totood Jerusalem nampapakna ran silibraan da no kumadwan bulan. Impaibaga ya sirin na ari ed amin da ray totood Israel tan Juda. Nidoma-domay sulat ya impawit tod saray tribu di Efraim tan Manases, diad impangimbita tod sikaran ondagop irad Timplo ed Jerusalem ta silibraan day Paskua a pamagalang dad Katawan a Dios na Israel.
4: Akaliket so ari tan saray totoo ed sayan plano ra
5: kanyan inimbitaan da ray amin ya Israelita, manlapud Dan ed baybay ya anggad Beer-seba diad abalaten, ya onla ran amin ed Jerusalem ta silibraan day Paskua onung ed Ganggan, pian lalon dakel ira nen saray totoo ed inmoonan impansilibra ra.
6: Lapud ganggan na ari tan saray opisyal to saray ibabaki linma rad intiron Juda tan Israel a sankaawit da yan imbitasion
: Totood Israel! Apaliisan yoy impanakep na saray taga Asiria ed dalin tayo. Natan pawil kayo ed Katawan , say Dios di Abraham, Isaac, tan Jacob, pian pawilen to kayo.
7: Ag yo aaligen iray lalaki yo tan saray kapara yon Israelita ya aliwa ran matoor ed Katawan a Dios da. Onung na nanenengneng yo, dinusa to ran mapalalo.
8: Ag yo papaaweten so puso yon singa sikara, no ag ingen toluk kayod Katawan . Dago kayod Timplo ed Jerusalem a pinasanton andi anggaan na Katawan a Dios yo. Igalang yo pian ag to kayo la pampasnukan.
9: No ompawil kayo ed Katawan , saray kakanayon to et kasian ira na saray anakep ed sikara, tan papawilen da ra. Mapangasi tan maaro so Katawan a Dios yo, kanyan no ompawil kayod sikato, awaten to kayo.
10: Saramay ibabaki linma ra ed balang siudad na dalin na tribu di Efraim tan Manases, tan asabi ra so dalin na tribu nen Zabulon diad baybay, balet inelek-elekan ira na saray totoo tan niluludlurey da ra.
11: Anggaman ontan wala ray pigaran kabyangan na saray tribu di Aser, Manases, tan Zabulon a maabuloy iran onlad Jerusalem.
12: Tinenyeg met na Dios so kapusoan da ray totood Juda tan impankakasakey to rad pilalek dan mangonur na linawa to diad panumpal dad saray ganggan na ari tan saray opisyal to.
13: Amayamay a totoon dinmagop ed Jerusalem diad kumadwan bulan ta silibraan day Pista na Tinapay ya Anggapoy Libadura.
14: Inaala da ray amin ya altar ed Jerusalem ya angisasaklangan na saray bagat tan amopoolan na insinso, insan da ra imbantak ed Patar na Cedron.
15: Diad kumalabinapat ya agew na bulan pinatey da ray kordiro a para bagat ed Paskua. Nababaingan iray papari tan saray Levita ya aliwan malinis onung ed ganggan kanyan insaklang day sikaran dili. Nayarian da la natan sirin so mangisaklang na bagat a popoolan ed Timplo.
16: Linma rad pasen da ed Timplo onung na totontonen a walad Ganggan nen Moises a too a Dios. Inter na saray Levita ed saray papari so dala da ray imbagat, insan inwawalsik dad altar.
17: Lapud amayamay iray totoon aliwan malinis onung ed ganggan, ag da nayarin pateyen iray kordiron para Paskua, kanyan impateyan la ra na saray Levita, tan insaklang dad Katawan ira may kordiro.
18: Amayamay met ed saray totoon nanlapud tribu di Efraim, Manases, Isacar, tan Zabulon so ag nanlinis na sikaran dili onung ed ganggan, kanyan aliwan manepeg so pansisilibra rad Paskua. Kanyan impikasi ra nen Ezekias
19: O Katawan a Dios na saray lalaki mi, lapud kaabigan mo pirdonam pa ra yan masimoon a mangigagalang ed sika, anggaman ya aliwa ran malinis onung ed ganggan.
20: Inebatan na Katawan imay pikakasi nen Ezekias; pinirdona to ray totoo tan ag to ra pinasakitan.
21: Pitoy agew a magayaga sinilibraan na saray totoon nantitipon ed Jerusalem so Pista na Tinapay ya Anggapoy Libadura, tan saray Levita tan saray papari et inagew-agew dan indadayew so Katawan diad anggaay nayarian da.
22: Intanduro nen Ezekias ira may Levita lapud kamaungan dan angipangulo ed impangigalang ed Katawan .
: Kayariy pitoy agew na impangisasaklang day bagat a para kareenan tan say impangiiter day pisasalamat ed Katawan a Dios na saray lalaki ra,
23: nampapakna ran amin a silibraan da ni na pitoy agew. Kanyan malikeliket ni ra lamet a nansilibra.
24: Angiter si Ari Ezekias na sanlibon bakan kalakyan tan piton libon karniro ed saray totoo ta pateyen tan kanen da; angiter met ed sikara iray opisyal na sanlibon bakan kalakyan tan samplon libon karniro. Amayamay iray paparin nanlinis na sikaran dili onung ed ganggan.
25: Kanyan malikeliket so balang sakeysaray totood Juda, saray papari, saray Levita, saray totoon nanlapud baybay, tan saray sangkailin manaayam lad Israel tan Juda.
26: Awalaan na baleg a liket so Jerusalem, lapud anggapoy singa onyan agawa nanlapud samay panaon nen Ari Solomon a lakin anak nen David.
27: Kinerew na saray papari tan saray Levita a bindisionan komun na Katawan iray totoo. Nadngel na Dios a manaayam ed tawen so pikakasi ra et inawat to ra.