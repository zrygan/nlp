1: Anak ko, ag mo lilingwanan so ibabangat kod sika. Nunot mo lawas iray ganggan kod sika.
2: Say bangat ko et itdan to ka na andokey tan maaligwas a bilay.
3: Ag mo ikakaindan so katotoluk tan say inkatoor. Isinger mo rad beklew mo tan isulat mo rad pusom.
4: No gawaen mo ya, magmaliw kan maung tan makapaliket ed Dios tan too.
5: Manmatalek ka ed Katawan diad intiron pusom. Ag ka manmamatalek ed dilin pakatalus mo.
6: Diad amin a gawaen mo nunot mo lawas so Katawan , et iwanwan to kad maptek a dalan.
7: Ag mon balut ipapasen a makabat ka nen say peteg a kakabatan mo; takotan moy Katawan , tan ag ka mangagaway kaogsan.
8: No onyay gawaen mo, tambalen to ray sugat mo tan paninawaen to kad liliknaen mo.
9: Pagalangan moy Katawan diad panamegley na pangibagat mod sikato na sankaabigan a bungay dalin mo.
10: No onyay gawaen mo, napano na ilik iray kamalir mo, tan nawalaan ka na alak a diad karakel to et ag mo nisinup ya amin.
11: Anak ko, ag mo luludlureyen so panametek na Katawan ; ipasen mon sakey a pasakbay ed sika.
12: Say Katawan pepeteken to ray inaro to, a singa pamepetek na ama ed anak ton ikikinon to.
13: Maliket so toon magmaliw a makabat, say toon nawalaan na pakatalus.
14: Dakel niy nagonggonam ed kakabatan nen say diad pilak; mabli ni nen say balituk so kakabatan.
15: Say kakabatan mabli ni nen saray alahas; ag nayarin ipara ed antokaman a labay mon nakayaryan.
16: Say kakabatan itdan to kay andokey a bilay, kayamanan, tan kagalangan.
17: Say kakabatan pagmaliwen ton marakep so panagbilay mo, tan iyarawi to kad kaatapan legan mon mambilay.
18: Maliket iray totoon magmamaliw a makabat; say kakabatan itdan to ra na bilay.
19: Lapud kakabatan na Katawan pinalsa to so mundo;
: lapud pakatalus to inlira to so tawen.
20: Say kakabatan to pinaagos to ray ilog,
: tan pinapelag to ray lorem a mangoran ed tapew na dalin.
21: Anak ko, bembenan moy kakabatan tan pakatalus a walad sika; ag mo ra iikbanan.
22: Itdan da ka na bilaybilay a makaroyroyo tan maliket.
23: Mankurang kad satan ya arawi ed kaatapan tan ag ka niparukol.
24: Ag ka ontakot no onla ka lad dokulan mo, tan masamsamit so ogip mon sanlabi.
25: Anggapo met so pagpagam nipaakar ed saray deral ya onsabin singa bagyo ed saray totoon maoges.
26: Say Katawan iyarawi to kad kaatapan. Ag to iyabuloy a napelag ka ed patit.
27: No nayarian mo, manggawa kay kamaungan ed saray mankaukolan.
28: Ag mo ibabagad kaabay mo ya ompawil ka nabwas no nayarian mo lan tulongan natan.
29: Ag ka manggegetmay maoges sumpad kaabay mo; manaayam ed abay mo tan panmamatalkan to ka.
30: No anggapoy makasengeg ag mo pisasangsangan so toon anggapoy makapoy a ginawa tod sika.
31: Ag ka oniibeg ed saray totoon magolo odino aaligen so gagawaen da,
32: lapud makapaingungot ed Katawan iray manggagaway kaogsan, balet makapaliket ed sikato iray totoon matonung.
33: Isasamba na Katawan so kaabungan da ray totoon maoges, balet bibindisionan toy kaabungan da ray matonung.
34: Balbalawen to ray mapaatagey, balet mangiiter na pankaabigan da ray mapaabeba.
35: Nagamuran na makabat a totoo so kagalangan, balet napelag ed kababaingan iray totoon makulang-kulang.