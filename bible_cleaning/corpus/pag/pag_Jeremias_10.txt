1: Totood Israel, dengel yoy ibabagad sikayo na Katawan .
2: Kuanto,
: Ag yo aaligen so kabibilay na saray totoo ed arum a bansa,
: tan ag kayo nagugunigon ed saray tanda a nanengneng yo ed tawen,
: anggaman a natatakot iray taga arum a bansa.
3: Andi-kakanaan so rilihion da ra yan totoo.
: Abatang ed takel so sakey a kiew;
: tinatabtaban na kagawaan na marunong ya iskoltur,
4: tan adikoraan na pilak tan balituk.
: Nipeket na saray pasak
: pian ag natumba.
5: Saratan a talintaoy diriyos et singa ra totoon panagabul na saray manok ed katrigowan;
: tan ag ira makasalita;
: nakaukolan a sakbaten ira
: ta ag ira makaakar.
: Ag kayo natatakot ed sikara
: ag da kayo nayarin pasakitan,
: tan anggapoy niiter dad sikayon kaabigan.
6: Katawan , anggapoy mipara ed sika: makapanyari ka,
: tan matalonggaring tan makapanyari so ngaran mo.
7: Siopay ag mangigalang ed sika, sika ya ari na amin a bansa?
: Sika so manepeg a galangen.
: Diad saray amin a makabat ed saray bansa,
: tan diad amin da ray arari ed bansa,
: anggapoy mipara ed sika.
8: Andi-kalakal tan makulang-kulang ira yan amin a totoo.
: Antoy naaral da ed saray kiew a talintaoy diriyos?
9: Apalkapan na pilak a nanlapud Espanya iray talintaoy diriyos da;
: apalkapan met na balituk a nanlapud Ufaz,
: tan ginagawa ra na saray marunong a platiro;
: akawesan ira na asul tan ambalbalangan abel,
: ginawa ra na saray marunong a managabel.
10: Balet sika, Katawan , so tua a Dios,
: sika so mabilay a Dios,
: tan say andi-anggaan ya ari.
: No mampasnuk ka onggiwgiw so sankamundoan;
: ag natepelan na saray bansa so pasnuk mo.
11: Sikayo ran totoo nepeg yon ibagad sikara a saray diriyos ya ag da ginawa so tawen tan dalin, et naderal ira. Naandi ra ed anggan iner a pasen diad tapew na dalin.
12: Pinalsa na Katawan so dalin diad panamegley pakayari to;
: diad panamegley na kakabatan to pinalsa na Dios so mundo
: tan impanat toy katawenan.
13: Diad ganggan to inmungol so danum ed tagey na tawen;
: aawiten to ray lorem a nanlapud saray sokung na mundo.
: Pakikirmaten to no onooran,
: tan pasisiplugen toy dagem a manlalapud panagsinupan ton kuarto.
14: Diad pakanengneng ed saraya,
: nabirbir na amin a totoo a makulang-kulang tan anggapoy pakatalus da;
: balang platiro naeekalay ilalo ed saray talintao to,
: ta tila-tilan diriyos iray gagawaen da; anggapoy bilay da.
15: Andi-kakanaan ira, tan kanepegan day balawen;
: naderal ira no onsabin maneral ed sikara so Katawan .
16: Aliwan singa sikara so Dios nen Jacob;
: sikatoy nanggawa ed amin a bengatla,
: tan pinili ton dilin totoo to so Israel.
: Yahweh a Makapanyarin-amin so ngaran to.
17: Totood Jerusalem, lolooban da kayon dakepen. Ala yo ray kayaryan yo.
18: Say Katawan pataynanen to kayo lad sayan dalin; pasegsegangen to kayo ya anggad anggapoy natilak ed sikayo. Say Katawan so nansalita.
19: Inmeyag iray totood Jerusalem,
: Mapalaloy inkasugat mi!
: ag onabig iray sugat mi.
: Abaloan mi no nayarian mi yan itepel!
20: Aderal-deral iray tulda mi;
: apolpoltut iray lobir ya impangitaker ed sikara.
: Tinaynan kami na saray anak mi;
: naandi la ran amin ed arap mi.
: Anggapoy atilak a mangipaalagey lamet ed saray tulda mi;
: anggapoy mangipeket na saray kurtina ra.
21: Inmebat ak, Anggapoy kalakal iray pangulo mi;
: ag ira papaiwanwan ed Katawan .
: Sikato yay makasengeg no akin et aliwa ran maaligwas,
: tan nikaykayat iray totoo tayo.
22: Dengel kayo! Sinmabi lay balita!
: Walay baleg a gewgew ed sakey a bansa ya anggad baybay;
: saray sondalo to pagmaliwen dan kabueran iray siudad na Juda,
: say pasen a panaayaman na saray asod katakelan.
23: Katawan , amtak ya anggapoy siopaman a toon walad lima toy pansumpalan to;
: anggapoy toon nabembenan toy dilin bilay to.
24: Petek mo kami pa ran totoom, O Katawan ;
: balet ag mo lalabasen.
: Ag mo kami pa pepeteken no mamapasnuk ka,
: ompan samput mi la.
25: Idapom pa so pasnuk mo ed saray totoon ag mangigagalang ed sika,
: tan diad saray totoon mangipopolisay ed sika.
: Pinapatey da ray totoom;
: sigput da kamin dinederal,
: tan dinederal day bansa mi.