1: Katawan , ibawag mo pan anggapoy kasalanan ko,
: ta maung iray gagawaen ko
: tan sigput so panmamatalek kod sika.
2: Sokayan tan subok mo ak pa, Katawan ;
: sintinsiaan mo pa ray pilalek ko tan saray kanunotan ko.
3: Iwawanwan ak na ag mangoman a panangarom;
: itotonton ak lawas na katooran mo.
4: Ag ak mililimug ed saray totoon andi-kakanaan;
: ag ak mibabalid saray mansimpisimpitan.
5: Kabosul koy olup da ray totoon maoges,
: tan papaliisan ko ray managgaway kaogsan.
6: Katawan , oorasan ko ray limak a pangipanengneng kon anggapoy kasalanan ko,
: tan liliberen koy altar mo diad pangigagalang kod sika.
7: Maksil so pangakantak na imnon pisasalamat,
: tan ibabagak ya amin iray makapakelaw a gawgawam.
8: Katawan , inarok so abung a panaayaman mo,
: say pasen a kawalaay kagalangan mo.
9: Ag mo ak pa pidudusad saray makasalanan;
: ipaliis mo ak pad pansumpalan da ray managpatey na too
10: saray totoon manggagawa lawas na kaogsan
: tan sipaparaan ira lawas a mangawat na pasoksok.
11: Siak balet, maung so gagawaen ko;
: kasian tan ilaban mo ak pa!
12: Arawi ak ed antokaman a kaatapan;
: idadayew koy Katawan diad olup da ray totoo to.