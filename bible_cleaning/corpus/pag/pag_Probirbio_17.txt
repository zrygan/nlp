1: Magmaung niy amagaan a tinapay a dongoan a walay kareenan, nen say baleg a ponsia a dongoan diad magolon abung.
2: Say aripen a masilib naoleyan to so andi-kakanaan a lakin anak na amo to, et makapiapag ed tawir.
3: Say balituk tan say pilak susuboken na apoy, tan say puso na too susuboken na Katawan .
4: Saray totoon maoges ondedengel ed saray maoges a kanunotan tan saray matila ondedengel ira ed saray tila.
5: No ludlureyen mo ray mairap-bilay ludlureyen moy Dios ya amalsad sikara. Nadusa ka no panliketan moy segsegang a sinmabid sakey a too.
6: Saray mamasiken ikikinon da ray apo ra, a singa saray anak a lalaki ikikinon da ray kaamaan da.
7: Mantitila ray totoon gagalangen, tan anggapoy makabaliksan ya ibabaga na saray makulang-kulang.
8: Walay totoon abaloan da a singa salamangka so gagawaen na pasoksok; sisiaen dan nagawaan toy amin a bengatla.
9: No labay mon aroen ka na kaparam a too, pirdonam ira no mankasalanan irad sika. Say ag pakalingwan ed saray kakapoyan, makaderal na pankakaaro.
10: Say toon walay pakatalus, dakel niy naaral to ed sakey a pasnuk nen say naaral na toon makulang-kulang ed sanlasus a lewet.
11: Singa maruksan manangibalita so isabi na patey ed saray totoon maoges a naynay a manangigapo na golo.
12: Magmaung niy makasabat na uson imbatik da ray anak to nen say makasabat na toon makulang-kulang a walay getma ton maoges a gawaen.
13: No kaogsan so ibales mod kamaungan, ag naandian na kaogsan so abung mo.
14: Say gapo na sangsangan et singa abut ed diki; kanyan patondam kasakbayan ya ombaleg ni.
15: Makapaingungot ed Katawan so panusa ed toon anggapoy kasalanan tan say pangibolus ed toon maoges.
16: Anggapoy kakanaan na panggastos na makulang-kulang ed pakagamur toy aral, ta ag to ikakanay olo to.
17: Saray kakaaro ipanengneng da lawas so panangaro ra. Antoy kana na sanaagi no ag ira mantatambayan ed gunigon?
18: Say too labat ya ag to ikakanay olo to, so mangisipan a sikatoy makaoley ed utang na kapara ton too.
19: Say panlabay ed kasalanan et panlabay ed golo. No malastug ka lawas, goloy aanapen mo.
20: Ag onaligwas so siopaman a toon mannununot tan mansasalitay kaogsan; kaderalan labat so pansumpalan to.
21: Baleg ya ermen na ama so anak a manggagaway kalokowan.
22: Say gayaga pansiasiansiaen toy abig na laman mo. Say ermen mankalkalnan mansumpal ed patey.
23: Saray maoges a huis mangaawat ira na maamut a pasoksok; napikewet ed satan so inkatonung.
24: Say toon ikakana toy olo to gawan napnoy kakabatan so gegetmaen to, balet say toon makulang-kulang amayamay a bengatlay gegetmaen to.
25: Say anak a makulang-kulang mangiiter ed ama to na kaermenan tan diad ina to say makapasinagem a liknaan.
26: Sumlang ed katonungan so panmulta na toon anggapoy kasalanan; napikewet so katonungan no nadusa ray maung a totoo.
27: Say toon madangka ed panagsalita amta toy gagawaen to, tan say toon popokpokan toy sikaton dili walay pakatalus to.
28: Ta nayarin ipasen a makabat tan walay pakatalus so sakey a toon makulang-kulang no mandeen tan pepetan toy sangi to.