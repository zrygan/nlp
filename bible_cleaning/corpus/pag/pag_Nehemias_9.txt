12: Diad kumaduamplo tan apat ya agew ed saman met lamlamang a bulan, nantitipon iray totoo ta nanayuno ra a pangipanengneng day ermen dad saray kasalanan da. Imbibiig da lay sikaran dili ed amin da ray sangkaili. Nankakawes iray sako tan iniinan day dabuk so kaolowan da a tanday ermen da. Nanalegey ira, insan da ginapwan ya impapatwa iray kasalanan da tan saray kasalanan da ray lalaki ra.
3: Diad loob na sakey a taloy oras nibasad sikara so Ganggan na Katawan a Dios da, tan diad ontombuk a taloran oras impapatwa ray kasalanan da tan inggagalang da so Katawan a Dios da.
4: Walay intabladon para saray Levita, tan dia ra nanalagey di Jesua, Bani, Cadmiel, Sebanias, Buni, Serebias, Bani, tan Kenani. Maksil so bosis dan nampikasi ed Katawan a Dios da.
5: Saray onggendan a Levita tinawag dan mangigalang iray totoo: Jesua, Cadmiel, Bani, Hasabnias, Serebias, Hodias, Sebanias, tan Petahias. Inkuanda
: Alagey kayo tan idayew yoy
: Katawan a Dios yo;
: idayew yo ed ando lan ando!
: Idayew komun na balang sakey a too sa mapagalang a ngaran to,
: anggaman ya aliwan nagnap so
: panangigalang na too.
6: Insan saray totood Israel
: nampikasi ra na onya
: Sika, Katawan , sika labat so Katawan ;
: pinalsam iray katawenan tan saray bitewen ed tawen.
: Pinalsam so dalin tan say dayat tan amin a logan da;
: initdan moy bilay iray amin a bengatla.
: Ondadakmomo tan mangigagalang ed sika iray mangatatawen a pakayari.
7: Sika, Katawan a Dios, sika so amili ed kinen Abram
: tan impaway mo manlapud baley na Ur diad Babilonia;
: sinalatan mo so ngaran to na Abraham.
8: Arumog mon matoor ed sika,
: insan akisipanan kad sikato.
: Insipan mon iter ed sikatoy dalin na saray Cananeo,
: say dalin na saray Heteo tan saray Amorreo,
: say dalin na saray Perezeo, Jebuseo, tan saray Gergeseo;
: inter mo a panayaman na saray kabyangay boleg to.
: Sinumpal moy sipan mo, lapud matoor ka.
9: Anengneng mo no panoy impanirap da ray lalaki mi ed Egipto;
: dinengel moy inkerew da na
: tulong nen wala rad Dayat ya Ambalanga.
10: Nanggagawa ka na saray makapakelaw a milagro sumpad ari na Egipto,
: sumpad saray opisyal to tan saray totood nanarian to
: lapud amtam no panoy impamapairap dad saray totoom.
: Binmantug kad saman tan bantug ka ni ya anggad natan.
11: Benelsay mo so dayat para saray totoom
: insan mo ra impanakar ed pinamagam a dayat.
: Impalner mod aralem a danum iray angosil ed sikara;
: singa ra baton linmereg ed madaluyon a dayat.
12: Diad panamegley na lorem inwanwan mo ra no agew,
: tan no labi niliwawaan mo ra na apoy so dadalanen da.
13: Manlapud tawen inmakseb kad Palandey na Sinai,
: insan kad man akisalitad saray totoo;
: initdan mo ra na saray maung a ganggan, saray maptek a bangabangat.
14: Imbangat mo ra a ngilinan da ray masanton Agew na Panagpainawa,
: tan inter mod sikara iray ganggan mo diad panamegley nen Moises ya aripen mo.
15: Nen naerasan ira initdan mo ray tinapay a nanlapud tawen;
: nen napgaan ira initdan mo ray danum a nanlapud baton dampay.
: Imbagam ed sikara a kayaryanen day dalin a sinambaan mon iter ed sikara.
16: Balet nagmaliw a mapaatagey tan bangar iray lalaki mi
: tan ag da inonur iray ganggan mo.
17: Ag ira tinmoluk; alingwanan da ray amin a ginagawam;
: alingwanan da ray milagron ginagawam.
: Lapud panagpasirayew da amili ray sakey a pangulo
: a mamapawil ed sikara ed inkaaripen da ed Egipto.
: Balet manamirdona ka a Dios;
: mapangasi tan maaro ka, tan aliwa kan maipapasnuk.
: Alay kabaleg na ag mangoman a panangarom; ag mo ra inkaindan.
18: Nanggawa ray talintaon kilaw a baka,
: insan inkuandan sikatoy dios ya angipaway ed sikarad Egipto.
: Agaylay impamabaing dad sika, Katawan !
19: Balet ag mo ra inkaindan dimad kalawakan,
: lapud baleg so panangasim.
: Ag mo pinaandi imay lorem odino samay apoy
: ya angiwanwan ed sikara no labi tan no agew diad impankurang da.
20: Lapud kaabigan mo imbagam, so nepeg dan gawaen;
: initdan mo ray mana a kanen da, tan danum ya inomen da.
21: Diad apataploy taon ya impanayam dad kalawakan
: initdan mo ray amin a nakaukolan da;
: ag balut dinmaan so kawes da,
: tan ag linmarag ed sakit so sali ra.
22: Inyabuloy mon nadakep da iray bansa tan saray nanarian,
: saray dalin ya akiketeg ed dalin da.
: Dinakep day dalin na Hesbon a nanarian nen Sehon
: tan say Basan a nanarian nen Og.
23: Initdan mo ray anak a say karakel da et singa karakel na bitewen ed tawen;
: inyabuloy mon nadakep da tan napanayaman da so dalin
: ya insipan mon iter ed saray lalaki ra.
24: Dinakep day dalin na Canaan;
: impanalom ira ed saray totoon manaayam diman.
: Initdan mo ray totoom na pakayarin manggawa na
: labay dan gawaen ed saray totoo tan saray arari ed dalin na Canaan.
25: Dinakep na saray totoom iray siudad ya aliber na padir,
: saray mabunan dalin, saray abung a napnoy kayamanan,
: saray bobun a walay danum,
: saray kaolibaan, saray kakiewan a mambunga, tan saray kaubasan.
: Inaakan day amin a labay da, kanyan tinmataba ra;
: nanliket irad amin a kaabigan ya inter mod sikara.
26: Balet kinalaban ka na saray totoom tan ag da ka inonur;
: binenegan day Ganggan mo.
: Pinapatey da ray propitan mamapasakbay ed sikara,
: saray propitan mangibabagad sikaran ompawil irad sika.
: Pinapabaingan da kan amimpigapiga na saray totoom,
27: kanyan inyabuloy mon nadakep tan naoleyan ira na saray kalaban da.
: Nen wala rad segsegang kinmerew irad sika na tulong,
: et manlapud tawen dinengel mo ra.
: Lapud baleg a panangasim initdan mo ra na saray pangulo
: ya angyaagel ed sikarad saray kalaban da.
28: Nen pinmawil so mareen a panagbilay da, nankasalanan ira lamet;
: kanyan impadakep mo ra lamet ed saray kalaban da.
: Balet nen nagbabawi ra tan kinerew dan iyagel mo ra, manlapud tawen dinengel mo ra;
: lapud baleg a panangasim amimpiga-pigan inyagel mo ra.
29: Pinasakbayan mo ran onuren da ray ganggan mo
: balet lapud panagpasirayew da ag da ra inonur,
: anggaman a say pangonur ed Ganggan mo et pakagamuran na bilay.
: Diad kinaawet na olo ra tan inkabangar da,
: ag da labay so ontoluk.
30: Piga-pigay taon ya inanosan mo ran pinapasakbayan.
: Impansasalitam iray propitam,
: balet nantelek-telekan iray totoom,
: kanyan inyabuloy mon nadakep na saray arum a bansa.
31: Anggaman ontan, ag mo ra inkaindan o dineral,
: lapud baleg so panangasim.
: Maaro tan mapangasi ka a Dios!
32: O Dios mi, alay talonggaring mo!
: Makapataktakot tan makapanyarin tuloy!
: Matoor mon susumpalen so impisipanan mo.
: Nanlapu lad samay panaon a pinapairap kami na saray ararid Asiria,
: ontan lay paniirap mi ya anggad natan.
: Saray arari mi, saray pangulo mi,
: saray papari tan saray propita mi,
: saray lalaki mi, tan amin a totoo mi et maniirap ira.
: Nudnunot mo pa so ontan lan impanirap mi!
33: Maptek so ginawam diad impanusam ed sikami;
: matoor ka lawas, anggaman a nankasalanan kami.
34: Saray lalaki mi, saray arari mi, saray pangulo mi, tan saray papari mi,
: et ag da inonur so Ganggan mo.
: Ag da dinengel iray ganggan mo tan saray pasakbay mo.
35: Lapud abuloy mo saray arari inoleyan da ray totoom,
: legan a manaayam irad maawang tan mabunan dalin ya inter mod sikara;
: balet ag da binenegan so kasalanan tan ag da ka nanlingkuran.
36: Et natan aripen kami ed dalin ya inter mod sikami,
: diad sayan mabunan dalin a mangiiter ed sikami na tagano.
37: Saray bungay dalin oonla rad saray arari
: ya inter mo ran manoley ed sikami lapud impankasalanan mi.
: Gagawaen dad sikami tan saray ayayep mi so labalabay da,
: kanyan sigput kamin pangaskasiyan!
38: Lapud sayan amin ya agawa, sikamin totood Israel, et nanggawa kami na malet a paknaan ya insulat tan pinirmaan na saray pangulo mi, saray Levita mi, tan saray papari mi.