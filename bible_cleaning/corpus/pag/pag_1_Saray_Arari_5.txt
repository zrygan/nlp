1: Si Ari Hiram na Tiro et kaaro nen David, kanyan nen nadngelan ton si Solomon so sinmalat ed ama ton David a manari, angibaki na pigaran opisyal to.
2: Impaikuanen Solomon ed sikato,
3: Amtam ya ag akapangipaalagey si amak a David na timplon pangigalangan ed Katawan a Dios to, lapud mabetbet so impibakal tod saray kalaban ton bansa a wala rad kaliber-liber to. Ag makapangipaalagey na Timplo ya anggad say Katawan et panaloen tod saray amin a kalaban to.
4: Balet, natan, initdan ak na Katawan a Dios ko na kareenan ed inerman a pasen a sakop na nanarian ko. Anggapo la ray kalaban ko tan anggapo lay kaatapan a nepeg kon takotan.
5: Insipan na Katawan ed kinen amak a David, Say anak mon laki ya isalat kod sikan manari so mangipaalagey na timplo a para siak. Peteg a ginetmak la natan sirin so mangipaalagey na Timplon pangigalangan ed Katawan a Dios ko.
6: Kanyan mangibaki ka pad Libano na saray totoom, ta ibatangan da ak na saray sidro. Tulongan ira na saray totook, et bayaran ko ray totoom no pigaray labay mo. Sikakabat ka met lanti ya ag naparaan na saray totook so dunong na saray totoom ed pambatang na saray kiew a sidro.
7: Akaliket a maung si Hiram nen naawat toy impaibaga nen Solomon, kanyan inkuanto, Nagalang natan so Katawan , lapud initdan toy David na sakey ya anak a manari ed saman a matalonggaring a bansa!
8: Insan impaikuanen Hiram ed kinen Solomon: Naawat koy impaibagam ed siak. Akaparaan ak a manggawad kekerewen mo; itdan ta ka na saray kiew a sidro tan saray saleng.
9: Saray totook iyakseb dad dayat iray troson manlapud Libano, insan pabalkot kon singa saray lamo, pian nipaanor da ra ya anggad labay mon pasen. Okbaren diman na saray totook, insan makaoley la rad satan iray totoom. Sika la komun balet so makaoley a mangiter na tagano da ray totook.
10: Kanyan initdan nen Hiram si Solomon na amin a troson sidro tan saleng a nakaukolan to,
11: tan si Solomon initdan ton tinaon si Hiram na sanlasus libon sako ya arina tan sanlasus tan samplon libon galon a puron larak na oliba ya ipakan tod saray totoo to.
12: Initdan na Katawan si Solomon na kakabatan onung na insipan to. Maung so olupan dan dua nen Solomon tan si Hiram, tan nanggawa ray sakey a paknaan.
13: Manlapud intiron Israel, talomplon libon lalaki so impasen nen Ari Solomon a pinasoot iran mankimey,
14: tan si Adoniram so makaoley ed sikara. Impankatlo nen Adoniram so grupo ra; samplon libon lalaki so balang grupo tan nanayam iray sakey bulan ed Libano tan duay bulan ed dilin bansa ra.
15: Si Solomon walaan met na walomplon libon lalaki a managtabas na bato diad kapokdulan a pasen, tan pitomplon libon lalakin managawit na saray baton atabas;
16: say impasen ton makaoley ed sayan kimey et talon libo tan talon lasus a lalaki.
17: Lapud ganggan nen Ari Solomon, nantatabas iray mararakep ya ankakabaleg a bato ya onkanad pundasion na Timplo.
18: Saray totoo di Solomon tan Hiram, tan saray totoon taga Gebal et imparaan da ray bato tan saray kiew ya onkanan pangipaalagey na Timplo.