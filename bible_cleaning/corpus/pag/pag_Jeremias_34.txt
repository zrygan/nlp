1: Akisalitad siak so Katawan nen si Ari Nabucodonosor na Babilonia tan saray sondalo to, a tutulongan iray arum a sondalon taga ra arum a bansa a wala rad silong na pakaoley to, et dodogpaan day Jerusalem tan saray kakaabay ton baley.
2: Say Katawan , say Dios na Israel, imbaga tod siak ya onla ak ed kinen Ari Sedekias na Juda ta ikuanko yan salita to, Siak, say Katawan , ipadakep ko yan siudad ed ari na Babilonia, tan poolan to.
3: Ag ka makabatik; nadakep ka tan nipalima kad sikato. Napilupaan mo tan napitongtongan mo yan ari; insan ka onlad Babilonia.
4: Sedekias, dengel moy ibabagak nipaakar ed sika. Ag ka napatey ed bakal.
5: Mareen so ipatey mo. No panoy impamool na saray totoo na insinso nen impompon da ray lalakim ya akaona ran nanoley nen say sika, ontan met so pampool da na insinso a para sika. Panermenan da ka tan kuanda, Inatey so ari mi! Siak, say Katawan , so nansalita.
6: Insan imbagak ira yan salita ed kinen Ari Sedekias diad Jerusalem,
7: legan a dodogpaan na saray sondalo na arid Babilonia so siudad. Dodogpaan met na saray sondalo so Lakis tan say Azeka, saray akeraan labat ya apaliberan na padir a siudad na Juda.
8: Si Ari Sedekias tan saray totood Jerusalem nampapakna ran ibolus
9: da ray aripen a Hebreo, laki may bii, pian anggapoy siopaman a mangaripen na kapara ton Israelita.
10: Nampapaknan amin iray totoo tan saray pangulo ra ya ibolus da ray aripen da, tan ag da la ran balut aripenen. Imbolus da ray aripen,
11: balet ag abayag angoman iray kanununotan, ta binabawi da ra, insan da ra pinasoot ya inaripen lamet.
12: Insan say Katawan
13: a Dios na Israel imbaga tod siak ya ikuanko yan salita tod saray totoo: Akisipanan ak ed saray lalaki yo nen impaway ko rad Egipto tan imbolus ko rad inpakaaripen da. Imbagak ed sikara
14: a kapag pitoy taon mangibolus ira na siopaman a Hebreon aripen ya akapanlingkur lad sikara na anem taon. Balet ag ak inkabilangan na saray lalaki yo; ag da dinengel so imbagak.
15: Agano nin angoman kayoy kanunotan tan ginawa yoy makapaliket ed siak. Nampapakna kayon amin ya ibolus yo ray kapara yon Israelita, tan akisipanan kayo diad arap ko, diad dalem na Timplo a pangigagalangan ed siak.
16: Balet angoman kayo lamet na kanunotan tan ag yo ak pinagalangan. Binabawi yon amin ira may aripen ya imbobolus yo onung na labay da, tan pinasoot yo ra lamet ya inaripen.
17: Kanyan natan, siak, say Katawan , kuanko ya ag yo ak inonur; ag yo initdan na kawayangan iray kapara yon Israelita. Sigi sirin, itdan ta kayoy kawayangan: say kawayangan ya ompatey ed bakal, salot tan eras. Gawaen koy amin a bansa ed intiron mundo a nataktakot lapud gawaen kod sikayo.
1819: Saray opisyal ed Juda tan Jerusalem, pati saray opisyal ed palasio, saray papari, tan amin a pangulo et akisipanan irad siak diad panamegley na indalan dad nanleetan na pinaldua ran bakan kalakyan. Balet dineral da may sipanan, ta ag da inonur iray nepeg dan gawaen onung ed impisipanan da. Kanyan gawaen kod sarayan totoo so singa samay ginawa rad baka.
20: Ipadakep ko rad saray kalaban da a mampilalek a mamatey ed sikara, et kanen na saray manok tan saray ayayep ed katakelan iray bangkay da.
21: Ipadakep ko met si Ari Sedekias na Juda tan saray opisyal to ed saray malabay a mamatey ed sikara. Ipadakep ko rad saray sondalo na Babilonia a tinmonda la ran ondodogpa ed sikayo.
22: Iganggan ko ra, et ompawil irad sayan siudad. Dogpaan da, dakepen da, insan da poolan. Saray baley na Juda et pagmaliwen ko ran singa kalawakan ya anggapoy manaayam. Siak, say Katawan , so nansalita.