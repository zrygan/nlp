1: Saraya so probirbio nen Solomon a lakin anak nen David tan ari na Israel.
2: Makatulong irad sikayo ed pakabirbir yod kakabatan tan maung a simbawa, tan diad pakatalus yod saray balikas a walaan na aralem a kabaliksan.
3: Nibangat da kayo no panoy pambilay yon makabat, tan no panoy pagmaliw yon matwa, matonung, tan maptek.
4: Napagmaliw dan marunong iray anggapoy salsalid panagbilay, tan nibangat day pakatalus tan kakabatan ed saray walad kalangweran.
5: Sarayan probirbio nayarian da ya anggan aruman so pakatalus da ray makabat lan totoo, tan nayarian dan iwanwan iray walay aral,
6: pian natalusan da ray niamut a kabaliksan da ray probirbio tan saray probliman itetepet da ray makabat a totoo.
7: Pian nawalaan kay pakatalus, nepeg mon galangen ya onona so Katawan . Saray makulang-kulang babalawen da so kakabatan tan ag da labay so manaral.
8: Anak ko, dengel moy ibabaga na amam tan inam.
9: Say bangat da et pamaungen toy ogalim a singa pamarakep ed nengneng mo na balibalin sombriro odino kolintas.
10: Anak ko, no tuksoen ka na saray makasalanan, ag ka onaabuloy.
11: No bilang ta ikuanda, Gala, ta mananap itayoy pateyen tayon too! Dogpaan tayo ray totoon anggapoy kasalanan, pian walay panliketan tayo!
12: Nayarin mabilabilay tan mabisbiskeg ira no narumog tayo ra, balet kasiput tayo naoyus lay bilay da!
13: Makarumog tayoy mabmabli ran bengatla, tan panoen tayo ray kaabugan tayo na saray asamsam!
14: Gala, mila kad sikami, ta panaapagan tin amin iray natakew tayo.
15: Anak ko, ag ka mimilad saray ontan a totoo. Arawian mo ra.
16: Magangganat iran manggaway kaogsan. Mammainomay day mamatey.
17: Anggapoy kana na pangipanat moy iket no sankanengneng na manok a labay mon erelen.
18: Balet saray ontan a totoo et papatitan day sikaran dili; diad dilin patit day pateyan da.
19: Say tulisan pateyen na inkatulisan toonyay pansumpalan na siopaman a toon mambibilay onung ed inkaruksa to.
20: Dengel kayo! Mankokolyaot ed saray dalan tan diad saray tindaan so kakabatan,
21: maksil ya ontatawag diad saray puirtay siudad, tan diad inerman a pantitiponan na saray totoo
22: Makulang-kulang a totoo! Anggad kapigan so pansiansia yon makulang-kulang? Kapigan so itonda na panluludlurey yod pakaamta? Ag kayon balut makaaral?
23: Dengel kayo no pampasnukan ta kayo; itdan ta kayoy maung a simbawa tan inagnag kod sikayoy pakatalus ko.
24: Tinatawag ta kayo, balet ag kayo ondengel; iniimbitaan ta kayon ondago balet ag kayo mangasasikaso.
25: Ag yo dinengel iray amin a simbawak tan ag yo labay so papetek ed siak.
26: Kanyan no onsabid sikayoy gunigon, elekan ta kayo. Ludlureyen ta kayo no nasabian kayoy takot,
27: singa mabiskeg a bagyo ya onsabid sikayo a sankaawit to ray masebeg tan maksil a dagem a manggunigon ed sikayo, et nairapan tan pangaskasiyan kayo.
28: Diad satan ontawag kayod kakabatan, balet ag ak onebat. Nayarin anapen yo ak ed inerman a pasen, balet ag yo ak narumog.
29: Ag yon balut nilabay a nawalaan kayoy pakaamta tan lawas ag yo tinoluk so Katawan .
30: Ag yon balut dinengel so simbawak odino inasikasoy panametek ko.
31: Lapud saya, anien yoy bungay ginawa yo, tan deryaen kayo lamlamang na dilin kagagawa yo.
32: Ompapatey iray totoon anggapoy salsalid panagbilay lapud ipopolisay day kakabatan. Nadederal iray totoon makulang-kulang lapud ag ira mangasasikaso.
33: Balet niarawid kaatapan so siopaman ya ondengel ed siak. Mareen so pambilay to, ta anggapoy nepeg ton takotan.