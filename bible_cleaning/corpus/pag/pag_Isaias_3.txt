1: Natan say Katawan a Makapanyarin-amin a Katawan et ngalngali to la ekalen ed Jerusalem tan Juda iray amin a panmamatalkan na saray totoo. Ekalen toy tagano ra tan say danum da,
2: saray bayani tan saray sondalo ra, saray huis tan saray propita ra, saray managparles tan saray mamasiken da,
3: saray pangulo na sondalo tan saray manoley ed baley da, saray politiko tan saray salamangkiro ra a labay dan naoleyan so nagagawa.
4: Abuloyan na Katawan ya oleyan ira na saray walad kalangweran a kulang na kakabatan tan salsali iray totoo.
5: Mampapairapan tan manlalamesan so balang sakey ed sikara. Saray tobun-balo ag da pagalangan iray pangulowan da, tan saray andi-kakanaan a totoo ag da italtalek iray walad pakaoley.
6: Onsabiy panaon a saray kabyangay sakey a boleg et mamili ray sakey ed sikara tan ikuandad sikato, Walay isolung mo, kanyan sikay pangulo mid sayan panaon na gunigon.
7: Balet onebat, Andi! Aliwan siak! Ag ta kayo natulongan. Anggapoy nakan ko a nisulong ko. Ag yo ak pagmamaliwen a pangulo yo!
8: On, aderal la so Jerusalem! Abagbag lay Juda! Sumpad Katawan iray amin a sasalitaen tan gagawaen na saray totoo ra; maparontal dan papabaingan so Dios.
9: Nisingil ed sikara so panaglabi ra. Maparontal iran mankakasalanan a singa impankasalanan na saray totood Sodoma. Pangaskasiyan ira. Sikara met ni lamlamang so nanlapwan na pakadusa ra.
10: Manliket iray totoon matonung, tan maung so pansumpalan da. Panliketan da so antokaman a nansagputan da.
11: Balet pangaskasiyay kipapasen da ray totoon maoges; nagawad sikara so ginagawa rad arum a totoo.
12: Papairapen na saray managpaabang na kuarta iray totook tan sasaolen ira na saray akautangan da.
: Totook, ibabalang kayo na saray pangulo yo, kanyan ag yo amta no iner so laen yo.
13: Akaparaan lay Katawan a mangibaga na liknaan to; sipaparaan lan manintinsia ed saray totoo to.
14: Say Katawan iyaakar tod panagsintinsiaan iray mamasiken tan saray pangulo na saray totoo to. Kuantod sikara, Sikayoy nanaala na saray bungay kaubasan, tan napno na saray sinamsam yod saray mairap-bilay iray kaabungan yo.
15: Anggapoy kanepegan yon mamairap ed saray totook tan mamasegsegang ed saray mairap-bilay. Siak, say Katawan a Dios a Makapanyarin-amin, so nansalita.
16: Inkuay Katawan , Agaylay panag-paatagey na saray bibiid Jerusalem! Mataltalker so tenger dan manakar: Mankindat ira lawas. Ankekelanting so kupbang da, tan mantaningting so pulsiras dad kalit-kalit.
17: Balet dusaen ko rakiskisan koy olo ra tan paolyan ko ran tugo.
18: Onsabiy agew a say Katawan et ekalen tod saray bibiid Jerusalem iray amin a bengatlan ikikinon dan mapalalosaray pampapagangganan isosolung dad saray kalitkalit da, diad olo ra, diad beklew da,
19: tan diad saray ngalngalowan da. Ekalen to ray pandung da
20: tan saray sombriro ra; ekalen to met iray isosolung dan galing ed saray taklay da tan diad balangbang da;
21: saray singsing ya isosolung dad saray gamet da tan diad eleng da;
22: amin da ray mararakep a kawes da, saray kawes dan andorokey, saray kolibemben da, tan saray pitaka ra;
23: saray maimimpis a kawes da, saray linen a panyo ra, saray turban tan saray andokey a pandung ya isosolung dad olo ra.
24: Anta mampabalingit ira komun, naboluk ira; anta mambalkes ira komun na balibali, mambalkes iray magasgasal a lobir; anta marakerakep komun so buek da, nakiskisan so olo ra; anta mankawes ira komun na marakerakep, lupot so ikawes da; magmaliw a makapabaing so ganggana ra!
25: Saray lalakid siudad, anggan antoy biskeg da et napatey irad bakal.
26: Manermen tan manakis iray puirta na siudad, tan say dilin siudad magmaliw a singa biin labus-lakseb a manyodyorung ed dalin.