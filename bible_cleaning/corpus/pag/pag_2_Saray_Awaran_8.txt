1: Duamploy taon ya impaalagey nen Solomon so Timplo tan say palasio to.
2: Pinasimbalo to met ya inletneg iray siudad ya inter ed sikato nen Ari Hiram tan imbaki ton manayam diman iray Israelita.
3: Adakep toy dalin na Hamatsoba,
4: tan niliber to na padir so siudad na Palmyra ed kalawakan. Pinasimbalo ton inletneg ya amin iray siudad ed Hamat a panangisempenan ira na abasto.
5: Pinasimbalon inletneg met nen Solomon iray onggendan a siudad: Bet-horon ed Tagey tan Bet-horon ed Leksab saray pinadir a siudad a nayarin balewetan iray puirta ra,
6: say siudad na Baalat, amin da ray siudad a panangisempenan toy abasto, tan saray siudad a pananginan na saray kabayo to tan saray karwahi. Sinumpal ton amin iray plano ton ipaalagey ed Jerusalem, diad Libano, tan diad intiron dalin a panooleyan to.
78: Saray pinapasoot nen Solomon ya impankikimey et saray kabyangay boleg na saray totoon manaayam ed Canaan ya ag pinatey na saray Israelita nen nilooban day dalin. Kabyangan na sayan boleg iray totoon Amorreo, Heteo, Perezeo, Heveo, tan Jebuseo. Aripen ni ya anggad natan iray kabyangay boleg na sarayan totoo.
9: Anggapoy Israelitan ginawa nen Solomon ya aripen, no ag ingen impanlingkur to ran sondalo, opisyal, pangulo na saray sondalo, kapitan na karwahi, tan kumakabayo.
10: Duan lasus tan limamplon opisyal iray makaoley ed saray totoon pinasoot a mankimey ed saray nandoroman impaalagey to.
11: Inala nen Solomon ed Siudad nen David so asawa to ya anak na ari ed Egipto, insan to inyakar ed abung ya impaalagey ton para sikato. Inkuanto, Ag nepeg na asawak so manayam ed palasio nen Ari David na Israel, lapud masanto so dinan man a pasen a nanayaman na Kaban na Sipanan.
12: Angisaklang si Solomon na saray bagat ed Katawan diad tapew na altar ya impagawa to ed arap na Timplo.
13: Angisaklang na saray bagat a popoolan onung na ibabagay Ganggan nen Moises kapag nasabi ra yan masanton agew: Agew na Panagpainawa, Pistay Balon Bulan, tan saray taloran tinaon a pista, salanti, Pistay Tinapay ya Anggapoy Libadura, Pistay Panagani, tan Pista na saray Abung-abung.
14: Diad impangonur tod saray bilin na ama ton David, inoksuy to so inagew-agew a kimey da ray papari, tan saray Levita a tinmulong ed saray papari diad panagkanta na saray imno tan diad saray arum a kimey da. Impanggrugrupo to met iray guardiad Timplo diad impanbantay dad balang puirta, onung ed saray ganggan nen David a too na Dios.
15: Asumpal ya amin iray bilin nen David ed saray papari tan saray Levita nipaakar ed saray abung a panagsinupan tan saray arum a pamaakaran.
16: Diad sayan panaon, asumsumpal lay amin a kimey ya impagawa nen Solomon, manlapud impangyan na pundasion ya anggad kaonuran a kimey ed Timplo na Katawan . Kanyan asumpal lan impaalagey so Timplo.
17: Insan linmay Solomon ed Ezion-geber tan Elot, a wala rad gilig na dayat diad dalin na Edom.
18: Inyakaran nen Ari Hiram na saray bapor a tinoonan na saray dilin opisyal tan saray marunong a mariniro to. Binmiahi ra ed dalin na Ofir a kaiba da ray opisyal nen Solomon tan angisempet irad kinen Solomon na ngalngali labinanem a toniladan balituk.