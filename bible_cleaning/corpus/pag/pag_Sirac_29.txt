1: Nepeg a diad panangasim mangipabayes kad kaabay mo no nakaukolan toy tulong. No tulongan mo, oonuren mo ray ganggan na Katawan.
2: No walay nakaukolan to, ipabayes mo. Tan no walay utang mo, bayaran mon tampol.
3: No bayaran mo ray utang mo, makabayes ka lawas na nakaukolan mo.
4: Dakel iray totoon ipapasen day utang a singa bengatlan arumog tan nayarin isinup, et sikato yay panlalapwan na pakakabaingan na saray tinmulong ed sikara.
5: Wala ray totoon marakep so pansalita ra tan ontuek ira ya anggad pakala ray uutangen da, balet no nasabi lay panaon na pambayar da palabasen da, ibaga ran aliwan manepeg a panaon, tan manggawa ray andi-kakanaan iran baraan.
6: No ipasoot na angipabayes a sikatoy nabayaran, nipasen toy sikaton dili a mapalar no napapawil toy kapaldua. No ag to ipasoot, sikatoy tinakewan na inmutang tan nanggawa na ag nakaukolan a kalaban. Saray nagunggona labat na nampabayes ed toon binmayes et saray samba, panagleglemew, tan panagpaabeba, balet anggapon balut so pisasalamat.
7: Dakel iray totoon ag da labay so mangipabayes a balut, aliwan lapud maigut ira, no ag ingen lapud ag da labay so nasaol no nayarian dan paliisan.
8: Anggaman ontan, nepeg a natalusan mo ray mairap-bilay. Ag mo ra panaalagaren ed inkabonluk mo.
9: Ingganggan na Katawan a tulongan tayo ray mairap-bilay; ag mo isisiblet so nakaukolan dan tulong.
10: Magmaung nin nabalang mo so kuartam diad panamegley na panulong mod sakey ya agi odino kaaro nen say nabalang mo diad panamegley na pakalatian to ed silong na baton-dampay.
11: Ikanam so kayamanan mo onung na ingganggan na Sankatageyan; dakel niy nagawaan to yad sika nen say isinup mon para sika so kuartam.
12: Ibilang mon kabyangan na kayamanan mo so pangiiter mod saray mairap-bilay. Ipaliis to kayad amin a klasiy gunigon
13: tan magmaung a tirinsira a sumpad saray kalaban mo nen say sankabiskegan a samper odino sankabalegan a pika.
14: Say maung a too maabuloy ya ebatan toy utang na kaabay to. Say too labat ya abalang toy inkasimpit to so ag manlabay a manggawad saya.
15: No walay toon manggawad sayan kaabigan para sika, ag mo lilingwanan so ginawa to; imposta toy maung a ngaran to lapud sika.
16: Wala ray totoon makasalanan a lapud ag da amtay misalamat ikakaindan da ray totoon ontutulong ed sikara, tan sikaray makasengeg na pakababalang na kayaryan da.
17: Say panangebat na utang et dineral to ray amayamay a totoon maaligwas tan sikatoy makasengeg na ag napatondan bagyoy gunigon.
18: Lapud sayan gawa abalang na saray totoon gagalangen ed baley iray kaabungan da tan kinaukolan a mantawataw irad arum a bansa.
19: Say makasalanan a maniilalon makatubo lapud panagebat tod utang et narumog toy sikaton dili a nalanur ed saray kasod korti.
20: Kanyan tulongan moy kaabay mo ed anggaay nayarian mo, balet iyagel moy sikan dili sumpad saray kaatapan na pananulong.
21: Saray nakaukolan ed bilay et say danum, kakanen, kawes, tan abung a napanayaman mon anggapoy pibabali na arum.
22: Magmaung niy mairap so bilay mo a manaayam kad silong na dilin abotaw-botaw ya atep na abung mo nen say manliket kad saray baleg a ponsia ed kaabungan na arum a totoo.
23: Manliket ka ed antokaman a kayaryan mo, anggaman ya aliwan dakerakel, tan ag mo dedengelen so siopaman a manleglemew ed abung tan pamilyam.
24: Makapasinagem a bilay so panayam ed nandoroman kaabungan. Inermay laen mo, ag ka mampapangayan mansalita.
25: Maliket mon aawaten iray sangkaili tan ibabales iray alak, et anggapoy misasalamat ed sika. Ingen, leleglemewen ka na saray totoo diad pangibabaga ray onya
26: Sangkaili! Gala dia, ta isaklang moy lamisaan! Labay kon kanen so walad tan ed sika! Iyakar mo dia!
27: Arawi ka, sankaili! Walay galgalangen a bisitak! Onsabi ya ombisita so agik a laki, et nakaukolan koy kuarto!
28: Mairap ya itepel na siopaman a toon makalakal so ag nasangkaili odino tomtombuken na managpaabang na kuarta.