1: Binmurarog la so kirlap na balituk tayo;
: ataytayak ed saray dalan iray bato na Timplo;
2: Mablin singa balituk iray lalakin tobun-balo ed Sion nen saman,
: balet natan nibibilang iran singa saray ordinarion banga.
3: Papasusoen na anggan inan asod katakelan iray anak da,
: balet singa saray abistrus ed kalawakan a maruksa rad sibong da iray totook.
4: Inabuloyan dan inaatey ed eras tan inkapgaan iray anak dan kapangyanak;
: mikekerew na nakan iray anak da, balet anggapoy mangiter ed sikara.
5: Ompapatey ed eras diad saray dalan iray totoon gendat a maung so kakanen da;
: manaanap ed basuraan na napambilay da iray totoon binmaleg ed inawa.
6: Ambelat niy impakadusa na saray totook nen say impakadusa na saray totood Sodoma,
: a biglay inkaplag da ed limay Dios.
7: Anggapoy dotak da ray prinsipi tayo nen saman tan malinis iran singa yilo,
: maung iran impanlaman tan mabiskeg ira, balibaliy abiglaman da.
8: Diad saray dalan ag la ra nabirbir natan, ta dinmeket a singa oring so kalupaan da;
: singa amagan kiew lay baog dan kinmomanet tan kapokepokel la ra.
9: Maung niy kipapasen da ray inaatey ed bakal nen saray inaatey ed eras;
: nankalkalnan naoyus so linawa ra, lapud anggapoy napambilay da.
10: Makapataktakot so intaruk na desyang a sinmabi ed saray totook;
: inlalambung na saray maaron ina iray dilin anak da.
11: Impelag na Katawan so intiron biskeg na petang na olo to;
: pinoolan to ya anggad dalin so siudad na Sion.
12: Anggapoy siopaman ed anggan iner a pasen, anggan saray manoley ed saray arum a bansa,
: so anisian walay kalaban a makaloob ed saray puirta na Jerusalem.
13: Balet onyay agawa lapud nankasalanan iray propita to tan saray papari to,
: ta sikaray makasengeg na impatey na saray anggapoy kasalanan a totoo.
14: Singa bulag a nanakar-akar ed dalan iray pangulo to,
: naames iray dala, kanyan anggapoy malabay a maniwit ed sikara.
15: Arawi kayo! eyag da ray totoo. Marotak kayo! Ag yo kami didiwiten!
: Kanyan nanakar-akar irad saray bansa, ta anggapoy malabay a mamatuloy ed sikara.
16: Anggapo lay pannunot na Katawan ed sikara; sikaton diliy angikaykayat ed sikara.
: Anggapo lay panagasasikaso tod saray papari tan saray pangulo tayo.
17: Nananap kami lan nananap na tulong, balet anggapo met lamlamang.
: Nanalagar kami lan nanalagar na tulong na sakey a bansa, balet anggapo met lamlamang so nitulong to.
18: Babantayan kami na kalaban; ag kami anggan makakar ed saray dalan.
: Sinmabi lay oras mi, sinmabi lay anggaan mi.
19: Maples nen say agila ed liwang iray onoosil ed sikami.
: Inosilan da kamid kapalandeyan; tinambangan da kamid kalawakan.
20: Narel day sobul na bilay mi, say arin pinili na Katawan ;
: sikatoy manoley a nanmatalekan min mangyagel ed sikami ed anggan siopan ondogpad sikami.
21: Manliket tan manggayaga kayo, sikayon taga Edom tan Uz.
: Onsabi met ed sikayoy deral, mandongilngil kayo met a manakar-akar ya anggapoy kawes.
22: Nambayar lay Sion na kasalanan to; ag kami la nibantak ed arum a bansa.
: Balet sika Edom, dusaen ka na Katawan ; ibawag toy kasalanan a gagawaen mo.