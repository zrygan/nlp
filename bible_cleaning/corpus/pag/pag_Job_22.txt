1: Inmebat si Elifaz
2: Wala tay too, anggan sikatoy sankakabatan,
: a nayarin makana ed Dios?
3: Manliket kasiy Dios lapud matonung ka,
: odino wala kasiy nagunggona to no anggapoy pakabalawan ed panagbilay mo?
4: Aliwan lapud walay takot mod Dios
: so makasengeg na pamapasnuk tan panisintinsia tod sika.
5: Andi, no ag ingen lapud dakerakel iray kasalanan mo,
: tan lapud ag ontonday kaogsan mo.
6: Pian makabayar so agim ya akautang ed sika,
: inalam iray kawes to kanyan anggapoy nisolung to.
7: Ag mo initdan na inomen iray naksawan,
: tan ag mo initdan na nakan iray narasan.
8: Inkanam so pakayarim tan kipapasen mo pian naalam so intiron dalin.
9: Ag mo tinulongan iray balon bibii a sinmisingger ed sika;
: tinatakewan tan pinapairap mo ray olila.
10: Kanyan natan aliber ka na saray patit,
: et biglan mapalaloy kataktakot mo.
11: Binmilonget kanyan ag ka makanengneng,
: et tabunan kay danum na delap.
12: Ag ta manaayam ed sankatageyan a tawen so Dios,
: tan ososdongan to ray bitewen anggaman ya atagtagey ira?
13: Balet tetepeten mo, Antoy amta na Dios?
: Asaniban na lorempanoy pakapansintinsia tod sikatayo?
14: Abaloan mo ya ag makanengneng so Dios, ta asaniban na makapal a lorem,
: legan a manaakar ed tapew na tambobung na tawen.
15: Mansiansia kan mankurang ed
: dinadalan na saray totoon maoges?
16: Kasakbayan na insabiy panaon da,
: sinmabiy delap ya angyanur ed sikara.
17: Sikara yay totoon angipolisay ed Dios
: tan inisip dan anggapoy nagawaan tod sikara.
18: Balet diad tuay tua say Dios so amaaligwas ed sikara
: ag ko natalusan iray kanunotan da ray totoon maoges.
19: Maliket iray maung a totoo tan makakalek iray matonung
: no nanengneng dan nadusa ray totoon maoges.
20: Ikuanda, Aderal so kayamanan da ray totoon maoges,
: tan pinadapul na apoy so antokaman nin nakdaan.
21: Job, mipulangan ka la natan ed Dios
: tan ag mo la ipapasen a kalaban mo;
: no gawaen moy onya, bindisionan to ka.
22: Awat moy bangat ya iiter to;
: iyan mod pusom iray salita to.
23: On, nepeg kan ompawil a sipapaabeba ed Dios,
: tan ekal mo lay amin a kaogsan a nagagawad dalem na abung mo.
24: Ibantak mo ray balituk mo;
: tan ibasuram ed nakatan a kelas iray sankaabigan a balituk mo.
25: Ipasen mo lan say Makapanyarin-amin a Dios so balituk mo
: tan sankaabigan a pilak mo.
26: Diad ontan manmatalek ka lawas ed Dios
: tan narumog mo a sikatoy sobul na gayagam.
27: No mampikasi ka, ebatan to ka,
: et diad ontan sumpalen mo ray sipan mo.
28: Onaligwas ka ed amin a gawaen mo,
: tan onsindag so liwawa ed dalan mo.
29: Paabebaen na Dios iray mapaatagey
: tan iyagel to ray mapaabeba.
30: Iyagel to ka no anggapoy kasalanan mo,
: no say kaptekan so gawaen mo.