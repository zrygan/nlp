1: Sikara yay probirbio nen Solomon: Paliketen na makabat ya anak so ama to; balet paermenen na makulang-kulang ya anak so ina to.
2: Anggapoy kaabigan ya iter ed sika na kayaryan a nalad saolan, balet say katonungan nipaliis to kad patey.
3: Ag iyabuloy na Katawan a naerasan iray totoon matonung, balet ag to iyabuloy a saray totoon maoges et naala ra so labay da.
4: Say ngiras pagmaliwen to kan mairap, balet say koli pagmaliwen to kan mayaman.
5: Makalakal so toon manggapas no panaon na panagani; balet makapabaing so toon manogip no panaon na panagani.
6: Awaten na toon matonung iray bindision. Saray salita na toon maoges iyaamut toy maruksan inkatoo to.
7: Nanunotan a sakey a bindision so toon matonung, balet nalingwanan a tampol so toon maoges.
8: Awaten na totoon makalakal iray maung a simbawa. Naderal iray totoon mansasalitay maoges.
9: Arawid kaatapan iray totoon maptek so panagbilay da, balet naerel iray totoon pikewet so panagbilay da.
10: Mangiiter na golo so toon iyaamut toy katwaan, balet mankikimey para kareenan so toon mangibabagay kakulangan.
11: Saray salita na toon matunong et sobul na bilay, balet saray salita na toon maoges iyaamut day maruksan inkatoo.
12: Say bosul manangigapoy golo, balet say aro manamaandiy amin a kasalanan.
13: Makabaliksan iray salitaen na toon makabat, balet nepeg a nadusa iray makulang-kulang.
14: Saray totoon makabat gagawaen day anggaay nayarian da ya arumay pakaamta, balet no saray makulang-kulang so mansalita, asingsingger a golo lay niwala.
15: Say mayaman a too iyaagel na kayamanan to; say toon mairap-bilay dederalen na kairapay bilay to.
16: Bilay so tumang na panggaway katonungan, balet kasalanan so bungay panggaway kasalanan.
17: Mambilay iray totoon ondengel no pepeteken ira, balet walad kaatapan iray totoon ag da birbiren so kalilingo ra.
18: Matila so toon iyaamut toy panagbosul to. Makulang-kulang so toon managtalabutob.
19: Mainomay a makapankasalanan so toon malabir. Makabat so toon madangka ed panagsalita.
20: Singa puron pilak iray salita na toon matonung; andi-kakanaan so kanunotan na toon maoges.
21: Pankaabigan na amayamay a totoo iray salita na toon matonung, balet nayarin pateyen moy sikan dili lapud inkakulang-kulang.
22: Say bindision na Katawan so mamapayaman ed sika. Say pinasyan kimey ag to ka napayaman.
23: Panliketan na toon makulang-kulang so panggaway kaogsan, balet panliketan na toon walay pakatalus so kakabatan.
24: Nagamuran na saray totoon matonung so pilalek da, balet onsabid saray totoon maoges so tatakotan da.
25: Naandipat iray totoon maoges no ondalan so bagyo, balet lawas arawid kaatapan iray totoon matonung.
26: Ag mo igaganggan so toon mangiras; aliling to labat so bengatlan makakilem ed ngipen mo odino asewek ed matam.
27: Makaparokey na bilay so pangigalang ed Katawan . Saray totoon maoges ompatey ira kasakbayay panaon da.
28: Gayaga so pansumpalan na saray ilalo na totoon matonung, balet andi-kabaliksan so pansumpalan na saray ilalo da ray totoon maoges.
29: Iyaagel na Katawan iray totoon maptek so panagbilay da, balet dederalen to ray totoon kaogsan so gagawaen da.
30: Arawi lawas ed kaatapan iray totoon matonung, balet ag makapansiansian manayam ed dalin iray totoon maoges.
31: Kakabatan so sasalitaen da ray totoon matonung, balet napatondan mansalita iray dilan maoges so sasalitaen da.
32: Saray totoon matonung amta ray salitan marakep ya ibalikas, balet saray totoon maoges ansakit a salita so lawas ibabalikas da.