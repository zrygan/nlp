1: Maliket iray totoon maaro ed saray mairap-bilay;
: tulongan ira na Katawan no nagugunigon ira.
2: Iyagel ira na Katawan tan pansiansiaen to ran mambilay;
: pagmaliwen to ran maliket diad tapew na dalin;
: ag to ra paolyan a napelag ed pakayari na saray kalaban da.
3: Say Katawan tulongan to ra no mansasakit ira tan paabigen to ra.
4: Inkuanko, Katawan , nankasalanan ak ed sika;
: kasian mo ak pa tan paabig mo ak.
5: Saray kalaban ko makapaingungot iray sasalitaen da nipaakar ed siak.
: Labay da ak lan ompatey tan nalingwanan.
6: Ag napanmatalkan iray ondadalaw ed siak;
: mantitipon ira na saray maoges a balitan nipaakar ed siak,
: insan da ibabawag ed inerman a pasen.
7: Amin da ray mamobosul ed siak et maneesaesan ira nipaakar ed siak,
: say sankaogsan so nunoten da nipaakar ed siak.
8: Kuanda, Adapoay makapatey a sakit;
: ag to lan balut taynan so dokulan to.
9: Anggan say sankaasinggeran a kaarok, samay pampipiaan kon maung,
: samay mimikan ed siak, et nantraidoran to ak.
10: Kasian mo ak pa, Katawan , tan paabig mo ak,
: pian makabawi ak ed saray kalaban ko.
11: Naamtaan ko a pakaliliketan mo ak,
: no ag ak taloen na saray kalaban ko.
12: Tulongan mo ak, ta gagawaen koy kaptekan;
: panayamen mo ak ya ando lan ando ed kawalaan mo.
13: Idayew yoy Katawan a Dios na Israel!
: Idayew yo ya anggad angga!
: Amen! Amen!