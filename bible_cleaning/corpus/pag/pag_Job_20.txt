1: Inmebat si Zofar a taga Naaman
2: Job, ginolom so kanunotan ko, kanyan ag ko la natepelan so onebat.
3: Sakey a panamabaing ed siak iray imbabagam,
: balet amtak no panoy iyebat kod sika.
4: Andi duaruwa ya amtam a nanlapu la nen saman,
: nen inmonan nipasen ed tapew na dalin so too,
5: anggapoy maoges a toon nambayag so impanliket to.
6: Nayarin ombaleg ya anggad tawen,
: tan diad kaatagey to natokdul na olo to iray lorem,
7: balet singa dabuk ya itikyab na dagem.
: Saray gendat a makapikabat ed sikato
: onkelaw ira no iner so nakar to.
8: Naandipat a singa sakey a kogip,
: singa pasingayew ed labi,
: insan ag lan balut nanengneng.
9: Ag la nanengneng na saray gendat ton kakaiba;
: naandi la ed pasen a gendat ton nanayaman.
10: Magmaliw a mikakasi ed saray mairap-bilay iray anak to,
: tan sikaray mangipawil na saray tinatakew to.
11: Malangwer tan mabiskeg nen saman so laman to,
: balet ag mabayag magmaliw a dabuk.
1213: Mananam ed sikato so kaogsan
: tan masamsamit ton molmolmolan.
14: Balet diad eges to magmaliw ya ampait a kakanen,
: ampaipait a singa samal.
15: Say maoges a too iyoota toy kayamanan a tinatakew to;
: babawien na Dios ya alaen anggan walad dalem na eges to.
16: Singa samal so kaogsan ya aakmunen na maoges a too;
: mamapatey ed sikato a singa ketket na nanditan oleg.
17: Ompatey la kasakbayay pakanengneng tod saray ilog na larak na oliba,
: odino saray kolus a panagagosay gatas tan dilo.
18: Nakaukolan ya ipawil to ray amin a nanlingetan to;
: anggapoy pankanawnawa ton manliket ed kayamanan to,
19: lapud pinapairap tan inkakaindan to ray mairap-bilay,
: tan sinasamsam to ray abung ya impapaalagey na saray arum a totoo.
20: Ag balut napenek so inkaagom to.
21: No mangan anggapon balut so nakeraan,
: balet natan mansamput la so aligwas to.
22: Diad panaon na iyali-aligwas to,
: ondetdet ed sikatoy amin a belat na kairapan.
23: Paolyan mon mangan na labalabay to!
: Diad ontan lan pasnuk na Dios dusaen to.
24: Diad ibatik ton ompaliis ed ispadan balatyang,
: nakena na panan gansa.
25: Ontalus ed laman to so sakey a pana;
: onterter ed masileng ya otuk na pana so dala to,
: tan nalemay so puso to ed takot.
26: Naderal ya amin iray tinipon ton kayamanan;
: sakey ya apoy ya ag pinadalang na limay too,
: so mamool ed sikato tan amin a kabyangay pamilya to.
27: Ipatnag na tawen to kasalanan na sayan too,
: tan mantasi so dalin sumpad sikato.
28: Amin a kayamanan to naderal ira
: no onsabiy agew na pasnuk na Dios.
29: Sikato yay pansumpalan na saray totoon maoges,
: say pansumpalan ya ipabetang na Dios ed sikara.