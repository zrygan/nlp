1: Kanyan say ari tan si Haman et linma ran mirongo ed kinen Ester
2: a pidwa. Nen oniinom iray alak, tinepet na ari ed kinen Ester, Natan, Riyna Ester, antoy labay mo? Ibagam ed siak, et iter kod sikay anggan kapaldua na impirio.
3: Inmebat si Riyna Ester, No labay na Kagalang ya Ari ya ipagamur so mugmon kerew ko, say pilalek ko et say pakapaliis ko tan saray totook ed patey.
4: Saray totook tan siak et nilako kamin aripen; asamsam iray kayaryan mi, tan natan naderal kami. Amin mi, a pati saray anak mi, et magmaliw kamin aripen. Anggad natan, ag ak inmesel. Aliwan manepeg ya opisyal na palasio so toon kalaban mi.
5: Insan tinepet nen Ari Asuero ed kinen Riyna Ester, Siopay makatepel a manggawa na ontan? Kawalaan to tan a too?
6: Inmebat si Ester, Say kalaban mi et sayan toon maogessi Haman!
: Asabyan na baleg a takot si Haman diad arap na ari tan say riyna.
7: Inmalagey so ari, pinmaway ed kuarto, tan linmad tanamanan na palasio. Atalusan nen Haman a maatap so kipapasen to, kanyan tinmilak ta kerewen tod Riyna Ester ya ag la komun napatey.
8: Nen pinmawil ed kuarto so arin nanlapud tanamanan, katiktikleb nen Haman ed yorungan a kawalaan na riyna. Diad impakanengneng na ari ed saya, inmeyag, Labay mo nin pasooten so asawak diad dilin loob na palasiok?
: Nen nadngel ya nen Haman, linmingaw ed biek diad inkaekalan toy ilalo.
9: Insan inkuan na sakey ed saray yunuko, a si Harbona, Si Haman nampagawa ni ingen diad abay na abung to na panagbitayan a pamitayan tod kinen Mardokeo, ya angibagad Kagalang ya Ari na nipaakar ed samay komplut. Duamplo tan talon mitro so kaatagey to!
: Ibitay yod man si Haman! ingganggan na ari.
10: Kanyan nibitay si Haman ed panagbitayan ya impagawa ton para si Mardokeo. Insan kinmepa so pasnuk na ari.