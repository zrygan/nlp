1: No say sakey a too et mangisaklang ed Katawan na bagat a para kareenan tan sakey ed saray baka to so ibagat to, nepeg a sakey a kalakyan odino kabatyan ya anggapoy deral na laman to.
2: Say too itapew tod olo na samay ayep so lima to tan pateyen tod diad lolooban na Tuldan Ayamay Katawan . Saray paparin anak nen Aaron isibo rad apatiran dapag na altar so dala to may baka,
3: insan saray onggendan a parti na ayep isaklang dan bagat a popoolan ed Katawan amin a taba ed saray loob-loob,
4: saray duaran batuk a pati taba ra, tan say sankaabigan a parti na altey.
5: Saray papari poolan da ra yan amin diad tapew na altar a pati saray bagat a popoolan. Makapaliket ed Katawan so balingit na sayan bagat.
6: No sakey a karniro odino sakey a kanding so ibagat a para kareenan, nayarin sakey a kalakyan odino kabatyan, balet nepeg ya anggapoy deral na laman to.
7: No say sakey a too et mangibagat na sakey a karniro,
8: itapew tod olo na samay ayep so lima to tan pateyen to ed arapan na Tulda. Saray papari isibo rad apatiran dapag na altar so dala to may ayep
9: tan saray onggendan a parti na ayep isaklang dan bagat a popoolan ed Katawan say taba, say mataban ikol a pinotut ed abay na tenten, amin a taban kinmolyaput ed saray loob-loob,
10: saray batuk a pati taba ra, tan say sankaabigan a parti na altey.
11: Say parin mangibabagat poolan to ra yan amin ed tapew na altar a sakey a bagat a popoolan ed Katawan .
12: No say sakey a too et mangibagat na kanding,
13: itapew tod olo na samay ayep so lima to tan pateyen to ed arapan na Tulda. Saray papari isibo rad dapag na altar so dala to
14: tan saray onggendan a kabyangan na laman na ayep et ibagat dan popoolan ed Katawan amin a taba na saray loob-loob,
15: saray batuk a pati saray taban kinmolyaput ed saraya, tan say sankaabigan a parti na altey.
16: Say pari poolan to ra yan amin ed tapew na altar a sakey a bagat a makapaliket ed Katawan . Amin a taba kayaryan na Katawan .
17: Anggapoy Israelita a nayarin mangan na taba odino dala; sayan totontonen et nepeg a sumpalen na amin ya Israelita ed anggan kapigan tan iner man a panaayaman da.