1: Inmebat si Bildad a taga Sua
2: Asumpal ka lan siansia ed maragem a pansasalitam?
3: Pikeweten sirin na Dios so katunongan?
: Pikeweten to sirin so kaptekan?
4: Nankasalanan angangko ed Dios iray anak mo,
: kanyan dinusa to ra onung ed kanepegan da.
5: Balet pawil ka la natan ed Makapanyarin-amin a Dios tan mikasi kad sikato;
6: no talagan maptek tan malinis ka,
: andi-duaruwa a dagoen tan tulongan to ka;
: ipawil ton tumang mo iray kayaryan mo.
7: Arawi ra may kayamanan ya abalang mo nen saman,
: no ipara ra ed iter na Dios ed sika.
8: Omameng mo pan magano so kadaanan a kakabatan,
: tan dalepdep mo ray katwaan a naaralan na saray lalaki tayo.
9: Antiktikey so bilay tayo tan anggapoy amta tayo;
: singa tayo labat onlalabas ya anino diad tapew na dalin.
10: Balet abuloyan mon ibangat ka na saray
: makabat a totoo nen saman a panaon;
: dengel kad ibabaga ra,
11: Saray dika ed danum et ag ira nabilay ed ekat;
: ag iran balut ontubo ed amagan dalin.
12: No naekatay danum so kawalaan da,
: sikaray ononan nalenes,
: no ankekelag ni ran baguten ya ikana.
13: Onyay kapara da ray totoon anggapoy Dios da;
: naandi so ilalo ra no Dios so nilingwanan da.
14: Lopuk so sasaralan da
: singa obung na genggeng so panmamatalkan da.
15: No onsaral irad obung na genggeng naawit to ra kasi?
: No linat so biraen da napaalagey to ra kasi?
16: Singa dikan ontutubod pataktak iray maoges a totoo,
: singa ra dikan onkakayamkam ed tanamanan.
17: Ombabaliber ed saray bato iray lamut da
: tan ompepeket ira ed balang baton-dampay.
18: Balet bagut mo ra,
: et anggapoy makapikabat a nanlapu rad man.
19: On, onya labat so liket da ray maoges a totoo;
: onsabi ray arum a totoo tan salatan da ra.
20: Balet ag balut ikaindan na Dios iray totoon matoor;
: ag to tulongan iray totoon maoges.
21: Paneleken tan paneyagen to ka lamet,
22: balet ipelag tod kababaingan iray mamobosul ed sika,
: tan saray maoges a totoo naandipat so kaabungan da.