1: Naerel moy Libiatan diad panamegley na banwit,
: odino nasinger moy dilo to na lobir?
2: Nadeyeng mo na lobir so eleng to odino natagam so sangi to?
3: Kerewen tod sika ya ibolus mo?
: Kerewen tod sikan kasian mo?
4: Misipanan ed sika
: tan isipan tod sikan panlingkuran to ka ya anggad angga?
5: Singeren mon singa sakey a manok ed tagey a kokomponien mo,
: singa sakey a bengatlan panliketan na saray aripen mon bibii?
6: Tawalan na saray sumisigay?
: Tegtegtegen na saray nigosianti ta ilako ra?
7: Napanum na saray doyuk so baog to,
: odino nasegkal mo na pika so olo to?
8: Diwit mon maminsan et ag mo labay ya oliten;
: ag mon balut nalingwanan so laban!
9: Siopamay makanengneng ed Libiatan,
: naekalay biskeg na linawa tan natumbad dalin.
10: Masebesebeg no sikatoy nasigensigen;
: anggapoy ompangayan miarapan ed sikato.
11: Siopay ondogpad sikato ya ag narisgo?
: Anggapoy anggan sakey diad intiron mundo.
12: Ibagak pad sika so nipaakar ed saray sali na Libiatan;
: salitaen ko met so kabaleg tan kabiskeg to.
13: Anggapoy makaekal na walad tapew a kawes to;
: anggapo met so makatorok ed kawes a para bakal ya akasolung ed sikato.
14: Siopay makalengat na sangi to,
: anta arasdasig iray makapataktakot a ngipen to?
15: Nansasaip a samper so beneg to,
: nampepeketan ira tan singa batoy awet da.
16: Diad elet na impansasaip da,
: ag makadalan so dagem ed naleleetan da.
17: Ontan lay abig na inkipeket dan amin,
: kanyan ag iran balut naaknit.
18: Onkidiam so liwawa no ombasis
: marmarlang so mata to a singa ompapaway ya agew.
19: Ompapaway ed sangi to so manliub ya apoy,
: tan mantikyab iray talagsik ya amayamay.
20: Ompapaway ed eleng to so asewek,
: singa asewek na mandarlang a dikad silong na banga.
21: Say ingas to dadangatan toy abunton ya oring;
: ompapaway ed sangi to so apoy.
22: Mabisbiskeg so beklew to,
: kanyan natataktakot iray amin a makabet ed sikato.
23: Anggapoy makapoy a pasen ed baog to;
: anawet tan ag napikon singa balatyang.
24: Anggapoy takot so binmaton puso to,
: ag napatoluk tan anawet a singa gilingan.
25: No ombalikwat natatakot iray anggan makapanyari;
: natalagnaw irad takot da.
26: Anggapoy ispadan makasugat ed sikato;
: anggapoy pika, o pana, o doyuk a makapasakit ed sikato.
27: Para sikato say balatyang et singa labat dayami,
: tan say gansa et singa labat aboluk a kiew.
28: Anggapoy panan makapabatik ed sikato;
: singa labat osang iray baton nitupak ed sikato.
29: Para sikato singa labat dayami so pekpek,
: tan elekan to labat iray totoon mamikad sikato.
30: Singa nabnabtag a banga so eges to;
: singa sasagaren so mapitek a dalin a dadalanen to.
31: Kikimbogen ton singa manlelwag a danum so dayat,
: tan papaboraen toy dayat a singa larak ed banga.
32: Onsisilong so dinalan to;
: pagmamaliwen ton singa bora so dayat.
33: Anggapoy kapara to diad tapew na dalin;
: sikatoy pinalsa ya anggapoy takot.
34: Melagmelagen to ray anggan atagtagey so kipapasen dan ayayep;
: sikatoy ari da ray amin ya ayayep ed katakelan.