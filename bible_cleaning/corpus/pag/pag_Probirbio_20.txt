1: Say alak pagmaliwen to kan maingal tan makulang-kulang. Inkakulang-kulang so pambuwek.
2: Takotan moy mamapasnuk ya ari a singa itakot mod mangwam a lion; mambibikkel ka no pampasnuken mo.
3: Kagalangan na sakey a too so ompaliis ed golo; balet magolo ray makulang-kulang.
4: Say mangiras a dumaralus ya ag mambaka no panaon na panagtanem anggapoy anien to no panaoy panagani.
5: Saray kanunotan na too et singa ra danum a walad aralem a bobun, balet say toon walay pakatalus to, nayarian to ran asulen.
6: Sasalitaen na balang sakey no panoy inkatoor to, balet salim ya anapen no siopay tuan matoor!
7: Mapalar iray anak a say ama ra et matwa tan gagawaen toy kaptekan.
8: Say ari onyoyorung ed panagsintinsiaan to tan amta toy kaogsan no nanengneng to.
9: Peteg kasin nibaga na sakey a too a malinis so konsinsia to tan apaandi la ray kasalanan to?
10: Kabosul na Katawan iray mangikakana na masaol a simbangan tan sukatan.
11: Anggan say ogaw ipapanengneng toy inkasikato diad panamegley na saray gawgawa to; nibagam no sikato kasi et matwa tan maung.
12: Say Katawan initdan to itayo na saray mata a pannengneng, tan saray layag a pandengel.
13: No manogip ka lan manogip magmaliw kan mairap-bilay; mankoli ka et dakerakel so naakan mo.
14: Say sumasaliw manririklamo lawas ya atagtagey so bili, balet ompaway tan ipanpanta toy impakatawal to.
15: No amtam so sasalitaen mo, walaan ka na bengatlan mabli ni nen say balituk o alahas.
16: Siopamay makulang-kulang a mangisipan ya ebatan to ray utang na sangkaili, nakaukolan ya iter ton kaletan so kayaryan to.
17: Antokaman a nanaalam ed kasaolan singa kakanen a mananam, balet ag mabayag magmaliw a singa sankatamukal a buer.
18: Dengel kad maung a simbawa, et mampalabo ka; no mibakal ka iplanom nin onona.
19: Say managtalabutob ag balut makaamut. Arawian mo ray totoon mapalalon malabir.
20: No isambam iray ateng mo, mansamput a singa lamparaan a naerep ed kabilongetan so bilay mo.
21: No mainomay mo ya apasegep so kayamanan mo, daiset so iter tod sikan kamaungan.
22: Ag ka ombabales ed antokaman a maoges. Diad Katawan ka manmatalek, et tulongan to ka.
23: Kabosul na Katawan iray mangikakana na masaol a simbangan tan sukatan.
24: Say Katawan so angiplano na bilay tayo; panon sirin a natalusan na siopaman so aarapen na dilin bilay to?
25: Nunot mon maung kasakbayan a mangisipan kay ibagat mo ed Dios; ompan kabebekta et magbabawi ka.
26: Say makabat ya ari narumog to no siopay manggagaway maoges, insan andi-panangasin dusaen to.
27: Say Katawan initdan to tayo na kanunotan tan konsinsia; ag tayo makasanib ed sikatayon dili.
28: Mansiansian walad pakaoley so ari legan a say oley to et maptek, matonung, tan malinis.
29: Say kagalangan na saray tobun-balo et say biskeg da, balet say talonggaring na saray matakken et saray oban na olo ra.
30: No maminsan say makapasinagem a nagawad sikatayo so makaoman na kabibilay tayo.