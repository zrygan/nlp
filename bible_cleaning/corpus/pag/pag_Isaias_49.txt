1: Dengel kayod siak, sikayon arawin bansa,
: sikayon totoon manaayam ed arawin lugar!
: Kasakbayan na inkianak ko, pinili ak la na Katawan
: tan tinoro to ak a magmaliw ya aripen to.
2: Ginawa ton singa matdem ya ispada iray salitak.
: Inyagel to ak na dilin lima to.
: Ginawa to ak a singa sakey a panan
: matdem tan sipaparaan ya ikana.
3: Inkuantod siak, Israel, sikay aripen ko;
: lapud sika, idayew ak na saray totoo.
4: Inkuanko, Nankimey ak, et anggapoy kabaliksan so impansagput ko!
: Inoput koy amin a biskeg ko, balet anggapoy agawaan ko.
: Anggaman ontan napanmatalkan koy Katawan a mangyaalagey na kanepegan ko;
: tumangan to ak lapud saray gagawaen ko.
5: Kasakbayan na inkianak ko, tinoro ak la na Katawan ;
: ginawa to ak ya aripen to a mamapawil ed saray totoo to,
: a mamapawil ed saray ataytayak a totood Israel.
: Say Katawan iitdan to ak na kagalangan;
: sikatoy panlalapwan na biskeg ko.
6: Say Katawan inkuantod siak,
: Walay babaleg a kimey a pagawak ed sika ya aripen ko,
: ag ko labat paipawil ed sika so inkatalonggaring na saray
: totood Israel ya akapaliis ed patey,
: no ag ingen gawaen ta ka met a sakey a silew ed saray bansa
: pian nilaban iray amin a katoowan ed tapew na dalin.
7: Say masanton Dios tan manangilaban na Israel kuanto
: ed bansan mapalaloy kababalaw to,
: a kabosul na saray bansa
: tan aripen na saray manoley
: Saray arari nanengneng dan nibolus ka
: tan onalagey ira diad pamagalang da;
: nanengneng met na saray prinsipi so kabolus mo
: tan ondakmomo ra diad pangigalang dad sika.
: Nagawa ya lapud say Katawan
: pinili toy aripen to;
: say masanton Dios na Israel susumpalen to ray sipan to.
8: Say Katawan kuantod saray totoo to,
: No onsabiy panaon na pangilaban kod
: sikayo, ipatnag kod siyayoy maung a linawak
: tan ebatan koy ikekerew yoy tulong.
: Bantayan tan iyagel ta kayo
: tan diad panamegley yo misipanan ak ed amin a katoowan.
: Panayamen ta kayo lamet ed dalin yo
: a natan et anggapoy kabaliksan to.
9: Ikuankod saray priso, Laka kayo la!
: tan diad saray walad kabilongetan ikuanko,
: Paway kayo lad liwawa!
: Magmaliw iran singa saray karniro a mankakabkab ed kapokdulan;
10: ag iran balut naerasan odino naapgaan.
: Ag ira napasakitan na petang na agew tan makasinit a dagem,
: ta iwanwan ira na samay maarod sikara.
: Iwanwan to rad abay na sobul na danum.
11: Manggawa ak na maawang a dalan ya ombeltang ed kapalandeyan
: tan iparaan koy dalan a panakaran na saray totook.
12: Manlapud arawin dalin iray totook,
: manlapu rad baybay tan diad sagur,
: tan manlapu rad Aswan diad abalaten.
13: Mankanta kayo, sikayon katawenan! Eyag kad liket, sikan mundo.
: Maksil a mankanta komun iray kapalandeyan!
: Ligliwaen na Katawan iray totoo to;
: kasian to ray totoon maniirap.
14: Balet inkuan na saray totood Jerusalem,
: Inkaindan itayo na Katawan ! Alingwanan to tayo.
15: Kanyan say Katawan oneebat,
: Nalingwanan ta na ina so mansususon anak to
: tan ag to aroen so ogaw ya inyanak to?
: Anggan nalingwanan na ina so anak to,
: siak ag ta kayon balut nalingwanan.
16: Jesusalem, ag ta kan balut nalingwanan!
: Insulat kod saray dakolap ko so ngaran mo.
17: Magano lan onsabi ray mangipaalagey lamet ed sika,
: tan ontaynan iray nanderal ed sika.
18: Nengneng kad liber-liber ta imanom no antoy nagagawa!
: Mantitipon iray totoomonsesempet la ra!
: No panon ya anggapoy duaruwa a siak so mabilay a Dios,
: ontan met a nikinon mo ray totoom;
: nikinon mo ran singa pangikinon na nubia ed saray alahas to.
19: Aderal tan apaolyan so bansam
: balet natan magmaliw lan melmelag
: a panayaman na saray onsasabin totoo.
: Et napataynan ed arawi
: ira may nanderal ed sika.
20: Saray totoom a nianak ed akabantakan dan dalin
: et ikuandad sika,
: Melag yan dalin
: nakaukolan tayo niy arum a panayaman!
21: Insan mo ibaga satan ed sikan dili,
: Siopay angyanak ed sarayan anak a para siak?
: Abalang ko ray anak ko tan ag ak la makaanak.
: Nibantak tan apataynan ak ed arawin dalin
: siopay amabaleg ed sarayan anak?
: Atilak ak a bukbukor
: iner so nanlapwan na sarayan anak?
22: Say Katawan a Dios kuantod saray totoo to
: Sinsayan ko ray bansa
: et pasempeten da ray anak yo.
23: Magmaliw a singa ama yo iray arari;
: magmaliw a singa ina yo iray riyna.
: Ondakmomo rad sikayo tan igalang da kayo;
: mapaabeba ran mangigalang ed sikayo.
: Naamtaan yod satan a siak so Katawan ;
: ag nabaingan so siopaman a toon manalagar na tulong ko.
24: Nibatik yo kasiy asamsam na sakey a sondalo?
: Niagel yo kasi ray priso na sakey a maruksan too?
25: Say Katawan kuanto,
: Ontan so nagawa.
: Nibatik iray priso na sondalo
: tan naala so asamsam na maruksan too.
: Labanan koy siopaman ya onlaban ed sikayo,
: tan iyagel ko ray anak yo.
26: Pagmaliwen kon mampapateyan iray mamapairap ed sikayo;
: nabuek irad pampatey na too.
: Diad satan naamtaan na amin a katoowan a siak so Katawan ,
: say Mananondon tan Manangilaban yo.
: Naamtaan da a siak so makapanyarin Dios na Israel.