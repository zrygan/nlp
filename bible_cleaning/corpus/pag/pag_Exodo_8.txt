1: Insan inkuan na Katawan ed kinen Moises, Lakad ari, ta ibagam ed sikato a say Katawan kuanto, Abuloyan mon onla ray totook, pian nigalang da ak.
2: No ag mo ra abuloyan, dusaen koy bansam diad panamegley na saray patang ya onkayat ed intiron bansam.
3: Napano na patang so Ilog na Nilo kanyan onsakbit ira tan onla rad palasiom, diad kuartom, diad katrim, diad kaabungan na saray opisyal mo tan saray totoom, tan anggan diad saray ornowan tan diad saray kawalin panaggawaan moy tinapay.
4: Onluklukso rad laman mo, diad saray totoom, tan diad amin ya opisyal mo.
5: Say Katawan kuantod kinen Moises, Ibagam ed kinen Aaron ya iyatagey ton ipetek ed tapew na saray ilog so baston to, diad saray banawang, tan diad amin a dipositoway danum, ta pasakbiten to ray patang tan pakayaten to rad intiron dalin na Egipto.
6: Kanyan si Aaron inyatagey ton impetek ed amin a tapew na danum so baston to, et sinmakbit iray patang tan kinmayat irad intiron bansa.
7: Balet saramay managsalamangka impakana ray donung dan mansalamangka, tan pinasakbit da met iray patang ed intiron bansa.
8: Say ari impaawit to ra di Moises tan Aaron tan kuanto, Ipikasi yod Katawan a pagiten to ra yay patang, insan ko abuloyan ya onla la ray totoom, pian makapangibagat irad Katawan .
9: Inmebat si Moises, Maliket ak a mangipikasid sika. Ibagam labat so oras a pangipikasik ed sika, saray opisyal mo, tan saray totoom. Diad ontan onandi ray patang, tan anggapoy nakeraan likud ed saray patang a walad Ilog na Nilo.
10: Inmebat so ari, Ipikasian mo ak nabwas.
: Inkuanen Moises, Gawaen ko so onung na kerew mo, et diad ontan naamtaan mo ya anggapoy arum a dios a makapiparad Katawan a Dios mi.
11: Saray patang onandi rad sika, saray opisyal mo tan saray totoom, tan anggapoy nakeraan a patang likud ed saray patang a walad Ilog na Nilo.
12: Insan tinaynan di Moises tan Aaron so ari, tan akikasid Katawan si Moises a paandien to ray patang ya imbaki tod ari.
13: Say Katawan sinumpal to so kerew nen Moises, kanyan inaatey iray patang a walad kaabungan, diad saray solar, tan saray walad kaalogan.
14: Saray Egipsio inlolosbo da ra may inaatey a patang, tan binmanget so intiron dalin.
15: Nen anengneng na ari ya inaatey la ra may patang, pinaawet to lamet so puso to tan onung na imbaga la na Katawan , ag dinmengel so ari ed kindi Moises tan Aaron.
16: Say Katawan kuantod kinen Moises, Ibagam ed Aaron a bakbaken to na baston to so dalin, et magmaliw a timel ya amin iray dabuk ed intiron dalin na Egipto.
17: Kanyan si Aaron binakbak to na baston to so dalin, et nagmaliw a timel ya amin iray dabuk ed Egipto, tan inaambongalan da ray katoowan tan saray ayayep.
18: Sinali na saramay managsalamangka a palesaen iray timel diad panamegley na panagsalamangka ra, balet ag da nayarian. Kawalaan na timel so amin a pasen,
19: tan inkuan na saramay managsalamangka ed ari, Say Dios so nanggawad saya! Balet anawet nin siansia so puso na ari tan onung na imbaga lay Katawan , ag dinmengel so ari ed kindi Moises tan Aaron.
20: Say Katawan kuantod kinen Moises, Diad kabkabwasan nabwas, laka ta abet moy ari no mamaarap ed ilog, tan ibagam ed sikato a say Katawan kuanto, Abuloyan mon onla la ray totook, pian nigalang da ak.
21: Pasakbayan ta ka a no ag mo ra abuloyan, dusaen ta ka diad pangibakik na amayamay ya apangat ed sika, saray opisyal mo, tan diad saray totoom. Napano na apangat iray kaabungan na saray Egipsio, tan say dalin da.
22: Balet ag ko pibaliy lugar a Gosen a panaayaman na saray totook, pian anggapod may apangat. Gawaen koy onya, pian naamtaan mo a siak a Katawan so panlalapwan na saray nagagawa ed sayan dalin.
23: Idomak so gawaen kod saray totook ed saray totoom. Nagawa yan milagro nabwas.
24: Say Katawan ginawa to so onung na imbaga to. Imbaki to ray dakerakel ya apangat diad palasio na ari tan diad kaabungan na saray opisyal to. Aderal so intiron dalin na Egipto lapud saramay apangat.
25: Insan impaawit na ari ira di Moises tan Aaron tan kuanto, Laka yo la, ta mangigalang kayod Dios yo diad loob na sayan bansa.
26: Inmebat si Moises, Aliwan manepeg so ontan a gawaen, ta makapasnuk iray Egipsio no nanengneng da ray ayayep ya ibagat mid Katawan a Dios mi. No ikana mi ray ayep a pakapasnukan na saray Egipsio tan ibagat mi rad pasen a nanengneng da kami, tupaken da kami ya anggad ag mi ipatey.
27: Nakaukolan miy manakar na taloy agew diad iyakar mid kalawakan tan diman kami mangibagat ed Katawan a Dios mi, onung na ingganggan tod sikami.
28: Say ari kuanto, Abuloyan ta kayon mangibagat ed Katawan a Dios yo diad kalawakan, dapot ag kayo oonlad arawdawi. Ipikasi mo ak.
29: Inmebat si Moises, Kataynan ko dia, ipikasik ed Katawan a nabwas taynan kayo na saray apangat, sika, saray opisyal mo, tan saray totoom. Balet ag mo kami la papalikdoen, tan ag mo la sesebelan iray totoo ed iyakar dan mangibagat ed Katawan .
30: Tinaynan nen Moises so ari tan akikasid Katawan ,
31: et say Katawan ginawa to so kerew nen Moises. Tinaynan na saray apangat so ari, saray opisyal to, tan saray totoo to; anggapoy anggan sakey ya atilak.
32: Balet pinaawet ni na ari so puso to, tan ag to lamet inabuloyan ya onla la ray Israelita.