1: Pinmawil ed palasio to ed Jerusalem si Ari Josafat ya anggapoy maoges ya agawad sikato.
2: Si propita Jehu a lakin anak nen Hanani inabet toy ari tan kuantod sikato, Abaloan mo a maung a tulongan iray maoges a totoo, tan say migampi ed mamobusol ed Katawan ? Diad impanggawam na onya, impanpasnuk mod sika so Katawan .
3: Anggaman ontan, walay kamaungan mo. Inekal mon amin iray tanda na diosan Asera ya igagalang na saray totoo, tan nampilalekan moy mangonur na linaway Dios.
4: Nanayam ed Jerusalem si Josafat, balet ogali toy onla ed saray totoo, manlapud Beer-seba diad abalaten ya anggad samsamput na kapokdulan na Efraim diad baybay, ta tangguyoren to ray totoo ya ompawil ed Katawan a Dios da ray lalaki ra.
5: Anoro na saray huis ed balang aliber na padir a siudad na Juda
6: tan binibilin to ra: Api-apiger yoy panintinsia yo; aliwan too so nanlapwan na pakayari yon manintinsia no ag ingen say Katawan , tan walad sikayo so Katawan no manintinsia kayo.
7: Takotan yoy Katawan tan apiger yoy antokaman a gawaen yo, lapud say Katawan a Dios tayo et ag to labay so pamikewet ed katunongan, odino say panaglabi, odino say pangawat na pasoksok.
8: Diad Jerusalem, anoroy Josafat na saray Levita, papari, tan pigaran matalonggaring a totoo a sikaray manintinsia ed saray kason nipaakar ed impanumlang ed Ganggan na Katawan , odino saray nipaakar ed kolkolan na saray totood siudad.
9: Saraya so bilin tod sikara: Nepeg yon gawaen iray kimey yo a katekep na takot ed Katawan ; nepeg a matoor kayod sikato ed amin a gawaen yo.
10: No wala ray kabansaan yon taga inerman a siudad a mangisegep ira na kason nipaakar ed impamatey, odino nipaakar ed impanumlang ed dinanman a ganggan o totontonen, nepeg yo ran bilinen a maung nipaakar ed gawaen da legay bista, pian ag ira mankasalanan ed Katawan . No ag yo ya gawaen, ondapod sikayoy pasnuk na Katawan ed sikayo tan saray kabansaan yo. Balet no gawaen yoy kanepegan yo, ag kayo mankasalanan.
11: Si Amarias a Pangulon Pari so makaoley ed amin a kason nipaakar ed Katawan . Si Zebadias a lakin anak nen Ismael tan gobirnador na Juda so makaoley ed amin a kason nipaakar ed gobirno. Saray Levita so makaoley ed pakagawa na saray sintinsia na korti. Pabiskeg yoy linawa yo tan tombuk yo ra yan bilin; pilaan komun na Katawan iray matonung!