1: No makabat so sakey a toon mairap so bilay to, walay maung a makasengeg na pampaatagey to, tan sikatoy nanunotan a sakey a matalonggaring a too.
2: Ag mo idadayew so sakey a too lapud maung so nengneng to. Balet ag mo met leleglemewen so sakey a toon aliwliway nengneng to.
3: Melmelag so bayaung no ipara ed saray mantitikyab a bengatla, balet sankasamitan ed saray kakanen so gagawaen ton dilo.
4: Ag mo luludlureyen so sakey a toon maniirap tan apilat-pilat so kawes to. Manggagawa na saray makapakelaw a bengatla so Katawan ya ag nanaimano na saray katoowan.
5: Dakel iray ararin manyorung ed dalin nen nansumpal so oley da, akatoon iray korona ra ed kaoloan na saray totoon ag ni ran balut nadngelan.
6: Dakel iray manoley a naplag ed kababaingan. Dakel iray bantug a totoon naplag ed pakayari na arum a totoo.
7: Kasakbayay pambalaw mo, mansokay ka ni tan nudnunot mo nin maung.
8: Ag ka onsasalabat no walay mansasalita; dengel mo niy labay ton ibaga kasakbayan kan onebat.
9: Ag ka misasangsangan ed bengatlan ag mo nepeg a pibalian. Ag ka mibabali ed saray panaabubonan na saray makasalanan.
10: Anak, ag ka mibabali ed saray amayamay a bengatla. No dakerakel iray gawaen mo, panirapan mo. Ag mo nasumpal so kimey mo, tan ag mo met nayarian a taynanan.
11: Singa bilang, walay sakey a toon ag balut ontotondan mankimey a singa sakey ya aripen, balet walad onur lawas.
12: Balet wala mod so sakey a toon nayarin mapalaloy irap na bilay to tan aliwan mapeleng ed kimey to. Nayarin matantan, tan nayarin nakaukolan toy tulong, balet makaliliket so Katawan ed sikato tan agwaten tod kairapan to.
13: No maung lamet so kipapasen to, nikelawan ya amin iray totoo.
14: Manlalapud Katawan ya amin iray bengatla: aligwas tan impakalugi, kairapay bilay tan kayamanan, bilay tan patey.
15: Kakabatan, pakatalus, pakaamta na Ganggan, panangaro, panaggawa na saray maung a bengatlamanlalapu ra yan amin ed Katawan.
16: Manlapud gapo walad saray makasalanan so lingo tan kabilongetan, tan saray manliliket ed kaogsan niwalad anggad itakken da.
17: Mansiansia iray rigalo na Katawan ed saray totoon rilihioso. Maaligwas ka lawas, no abubonan ka na Katawan.
18: Nayarin onyaman so sakey a too lapud pinasyan panagkimey to tan ag to panliket, balet antoy nagunggona tod saya?
19: Kuantod sikaton dili, Natan nisaral ko lan siansia so beneg ko tan napanliketan ko lay nansagputan ko. Balet anggapoy amta to no panon kabayag so panliket to kasakbayay ipatey to tan say pangitilak tod kayamanan to ed saray arum a totoo.
20: Talindegan mo so kimey mo tan pansiansiaan mo; masikenan moy kimey mo.
21: Ag ka mangiimon ed nagagawaan na saray makasalanan; basta mansiansia ka ed dilin kimey mo, tan manmatalek ka ed Katawan. Mainomay ed Katawan a bigla ton payamanen so sakey a mairap-bilay.
22: Saray totoon matonung awaten da a tumang so bindision na Katawan, tan nayarin niiter a tampol itan a tumang.
23: Ag ka mapaga no antoy nakaukolan mo odino antoy aligwas a nagamuran mo ed arapen a panaon.
24: Balet ag mo met nununoten a walad sikay amin a nakakaukolan mo odino anggapoy antokaman a maoges a nagawad sika ed arapen a panaon.
25: No maung ya amiy nagagawa, ag nununoten na saray totoo iray panaon na kairapan; tan no aliwliway nagagawa, lilingwanan day nipaakar ed aligwas.
26: Mainomay ya alagaren na Katawan so agew na ipatey na sakey a too diad panumang odino panusa tod sikato.
27: Diad satan a panaon akaparontal ya amiy gawgawa to tan nanengneng na amin a totoo; nayarin naandi ya amiy liket to diad satan a bekta na kairapan.
28: Kanyan, ag mo iisipen a maliket so bilay na sakey a too no ag ni asabi so anggaan na bilay to, lapud ag ni atogyup ya amin iray paneknek no ag ni inatey so sakey a too.
29: Pilim iray totoon iimbitaan mo ed abung mo, lapud amayamay so pakapalikdoan ed sika na saray masilib a totoo.
30: Say mapaatagey a too singa patit a mangayat ed sika ed kaatapan; singa sakey ya ispia a mansokay ed saray kakapoyan mo.
31: Iparontal ton kamaungan so kaogsan tan mananap na kakapoyan ed saray gawan makabaliksan.
32: Napaliub na sakey a talagsik so sakey a bunton na oring, tan manaalagar labat na pankanawnawan manggaway karuksaan so sakey a makasalanan.
33: Alwaran mo ra tan a totoo tan saray maoges a plano ra; deralen da ka ya anggad angga.
34: No isempet mot abung mo so sakey a sangkaili, gunigon labat lay iter to; nayari nin pansiblangen to ka tan say dilin pamilyam.