1: Balet saray malangwer nen say
: siak a lalaki luludlureyen da ak natan!
: Andi kakanaan iray kaamaan da,
: kanyan ag ko ra labay ya anggan pangibaen ed saray asok a mangguardiad saray karniro.
2: Lalaki ran naoput lay biskeg da;
: diad inkakapoy da ag da la nayariay mankimey para siak.
3: Mairirap so bilay da tan narnarasan ira;
: nanngangatngat iray anggan saray amagan lamut
: no labi, diad makapataktakot tan makapaermen a pasen so nanaayaman da.
4: Binabagut tan kinakakan da ray tanaman ed kalawakan,
: anggan saray anggapoy taway a lamut na kiew!
5: Balang sakey a too ineyagan to ran pinaarawi;
: naeyagan iran singa matatakew.
6: Apilit iran manayam ed saray ongib,
: diad saray abut ed gilig na baton ankabaleg.
7: Maneeyag irad kalawakan a singa saray ayayep
: tan nambubuntonan irad silong na saray abeban kiew.
8: Totoo ran andi-kakanaan tan anggapoy kalakal!
: Pinapataynan da rad paway na bansa.
9: Balet natan wadya ran elek-elekan da ak;
: ipapasen da ak a sakey a toon ludlureyen.
10: Kabosubosul da ak;
: abaloan dan ag ak manepeg ed sikara,
: tan ag da kawkawanan ingen a lukdaan ak ed lupa.
11: Lapud say Dios impagmaliw to ak a makapoy tan dinusa to ak,
: ontan lay pasnuk da ed siak.
12: Dodogpaan da ak ira yan olup;
: pababatiken da ak;
: ipaparaan day kaonuran ya idogpa rad siak.
13: Sasaraan day pakaliktaran ko pian napatey da ak;
: anggapoy mamatonda ed sikara.
14: Onsosorub irad saray abut na panaamutan ko,
: tan nambobontunan iran pinmata ed siak.
15: Asabian ak na baleg a takot;
: say kagalangan ko naandin singa dagem,
: tan say aligwas ko naandipat a singa lorem.
16: Natan ngalngali ak la ompatey;
: ag ak nanainawaan ed liliknaen kon kairapan.
17: No labi ansakisakit iray pokel ko;
: ag ontonday otut a liliknaen ko.
18: Say Dios tetekmelan to ak ed beklew tan kekeskesen to so kawes ko.
19: Ibabantak to ak ed kapitekan;
: nagmaliw ak a singa dabuk tan dapul.
20: Ontatawag ak ed sika, O Dios, balet ag mo ak ebatan;
: no mampikasi ak ag mo ak asikasoen.
21: Nagmaliw kan maruksa ed siak;
: iyooput moy pakayarim ed pamapairap mod siak.
22: Aabuloyan mon itikyab ak ed arawi na dagem;
: papaibasig-basig mo ak ed maples a bagyo.
23: Amtak ya iyaakar mo ak la ed patey,
: say pansumpalan na amin a mabilay.
24: Akin et kakabilen moy toon nanairapan lan maung,
: ya anggapo lay nagawaan to no ag ta manalagar labat na panangasi?
25: Ag ko ta akidamay ed saray walay gunigon tan akiliknad saray walad pankaukolan?
26: Nanilalo ak ed isabiy liket tan liwawa,
: balet gunigon tan kabilongetan so sinmabid siak la laingen.
27: Lapud kapagaan tan sakit singa ak abingbingkas;
: kairapan labat so walad siak ya inagew-agew.
28: Maermen so pankukurang ko tan anggapoy ligliwa;
: manalalagey ak ed simpuk da ray totoo tan kerew-kerew ak na tulong.
29: Say bosis ko et pangaskasi tan makapaermen,
: a singa pankiak na manok odino panngakngak na kilaw.
30: Nagmaliw ya andeket so baog ko;
: napopoolan ed kapepetang ko.
31: Nen saman maliket a togtog so narerengel ko,
: balet natan say tanul na ermen tan akis.