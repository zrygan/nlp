1: Nansalita lamet si Job
2: Komun ta napapawil ira may agew a linmabas,
: nen bambantayan ak na Dios!
3: Say Dios wala lawas ed siak nen saman;
: nen manaakar ak ed bilonget inantabay to ak na liwawa.
4: Nen saraman ya agew maaligwas so bilay ko,
: tan say pikakaaro na Dios inyagel toy ayaman ko.
5: Wala nid saman ed siak so Dios,
: tan siber-siber ed abay ko iray anak ko.
6: Maniiter nen saman na daakan a gatas iray bakak tan saray kanding ko,
: tan saray kiew na olibak mabonabona ra anggan saray walad kabatowan.
7: No mantitipon nen saman iray mamasiken na siudad,
: et siak met lad satay mikasakey ed sikara,
8: mankalkalna met lan onoyus iray tobun-balo no kanengneng dad siak,
: tan nagsialagey iray pangulo na saray totoo.
9: Ontondan mansalita iray pangulo na saray totoo;
10: namemet iray anggan manonan totoo.
11: Balang sakey ya akanengneng ed siak odino akadngel na nipaakar ed siak
: et maabig so nibaga ra nipaakar ed saray ginagawak.
12: Tinutulongan ko ray mairap-bilay ya inmeey-ey;
: tinutulongan ko met iray olila a solingsoling.
13: Indadayew ak na saray sankapangaskasiyay kipapasen,
: tan pinaligen koy bilay da ray bibiin balo.
14: Ginawak lawas so anggaay nayarian ko a manumpal na kaptekan tan katunongan.
15: Nagmaliw ak a mata da ray bulag,
: tan sali da ray lopuy.
16: Singa ak ama ed saray mairap-bilay,
: tan akigampi ak ed saray sangkailin walay gunigon.
17: Dinederal koy pakayari da ray maruksan totoo
: tan inyaagel ko ray papairapen da.
18: Inilaloan ko a mambilay ak na andokey
: tan ompatey ak a maliket ed abung.
19: Singa ak kiew a kinmayamkam ed danum iray lamut to,
: tan kapag labi binasa na linaew iray sanga to.
20: Indadayew ak nen saman na amin a totoo,
: tan nansiansia lawas so biskeg ko.
21: Nen naniiter ak na simbawa, marereen iray totoo
: tan marengerengel irad saray ibabagak;
22: anggapo lay niarum da no kasumpal kon manimbawa.
: Saray salitak sinmepsep ed muling da a singa oran ed dalin;
23: maliket iran amin ya angawat
: a singa saray dumaralus a maliket a mangawat na oran no tiagew.
24: Iniimisan ko ra nen kinmakapoy so linawa ra;
: binmiskeg so linawa ra nen anengneng day masayaksak a lupak.
25: Nagmaliw ak a pangulo tan imbabagak so nepeg dan gawaen;
: inwawanwan ko ran singa panangiwanwan na ari ed saray sondalo to,
: tan nililigliwak ira nen maermen ira.