1: Si Moises inter to ray onggendan a bilin ed saray pangulo da ray tribu na Israel.
2: No manggaway sinambaan a sipan so sakey a too a mangiter na bengatla ed Katawan odino sambaan to a walay ag to gawaen, nepeg ya ag to deralen so sipan to, no ag ingen sumpalen to so sinalita to.
3: No say sakey a biin tobun-balo a manaayam nid abung na ama to et manggawa na sinambaan a sipan a mangiter na bengatla ed Katawan odino isipan ton walay ag to gawaen,
4: nepeg a sumpalen ton amin so sinambaan to odino insipan to anggaman a naamtaan na ama to et anggapoy ibaga to.
5: Balet no naamtaan na ama to tan sebelan tod panumpal to ag la nakaukolan a sumpalen to. Sikatoy pirdonaen na Katawan ta sinebelan na ama tod panumpal to.
6: No say sakey a marikit et manggaway sinambaan a sipan a ginagala to odino andi-nunotan, odino isipan ton walay ag to gawaen, insan akiasawa,
7: nepeg a sumpalen ton amin so sinambaan to odino insipan to anggaman a naamtaan na asawa to et anggapoy ibaga to.
8: Balet no naamtaan na asawa to tan sebelan tod panumpal to, ag la nakaukolan a sumpalen to. Sikatoy pirdonaen na Katawan .
9: Say biin balo odino insian nepeg a sumpalen ton amin iray gawaen ton sinambaan a sipan odino saray sipan a walay ag to gawaen.
10: No say sakey a biin walay asawa et manggaway sinambaan a sipan odino insipan ton walay ag to gawaen,
11: nepeg a sumpalen ton amin so sinambaan to odino say insipan to anggaman a naamtaan nen asawa to et anggapoy ibaga to.
12: Balet no naamtaan na asawa to tan sebelan tod panumpal to, ag la nakaukolan a sumpalen to. Sikatoy pirdonaen na Katawan , lapud sinebelan na asawa to ed panumpal to.
13: Say asawa to et walay kanepegan ton mangyabuloy odino manebel ed asawa to diad panumpal tod sinambaan ton sipan odino sipan to.
14: Balet no diad agew na pakaamta tod sinambaan na asawa to et ag to sebelan, say asawan bii et nepeg a sumpalen ton amin so sinambaan to odino insipan to. Inabuloyan to may sinambaan a sipan na asawa to diad ag to impanebel ed samay agew na impakaamta to.
15: Balet no diad arapen et sebelan to lamlamang, nepeg a nadusa lapud ag impakasumpal na sinambaan a sipan.
16: Sikara yay totontonen ya inter na Katawan ed kinen Moises nipaakar ed panggaway sinambaan a sipan na sakey a marikit a manaayam nid abung na ama to odino walay asawa.