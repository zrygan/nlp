1: Duamplo tan sakey so taon nen Sedekias nen nagmaliw ya ari na Juda, tan nanoley ed Jerusalem na labinsakey taon. Say ina to si Hamatal ya anak nen Jeremias a taga siudad na Libna.
2: Nanggagawa na kaogsan ed arap na Katawan si Ari Sedekias a singa ginagawa nen Ari Joakin.
3: Lapud mapalalon pasnuk na Katawan , pinaekal tod arap to iray totood Jerusalem tan saray totood Juda.
: Linmaban si Sedekias ed Ari Nabucodonosor na Babilonia.
4: Kanyan diad kumaplon agew na kumaplon bulan na kumasiam a taon na panooley nen Sedekias ed Juda, linmad Jerusalem si Nabucodonosor tan amin da ray sondalo to, ta dinogpaan da. Nankampo ra ed paway na siudad, tan pinaliberan da na padir
5: tan nilakob da ya anggad kumalabinsakey a taon na panooley nen Sedekias.
6: Diad kumasiam ya agew na kumapat a bulan na saman lamlamang a taon nen mapalaloy eras ya anggapo lay naakan na saray totoo,
7: abungaw na saray kalaban so padir na siudad. Anggaman a nilakob na saray taga Babilonia so siudad, akabatik ya amin iray sondalo na Juda legan na labi. Dinmalan irad tanamanan na ari insan ira dinmalan ed puirtan nanleetan na saray duaran padir tan batik iran amaarap ed Patar na Jordan.
8: Balet saray sondalon taga Babilonia inosilan day Ari Sedekias tan narel da diad saray patar ya asingger ed Jerico, tan imbatikan na saray amin a sondalo to.
9: Niakar si Sedekias ed kinen Ari Nabucodonosor a walad siudad na Ribla a nasasakopay Hamat, tan diman sinintinsiaan nen Nabucodonosor.
10: Diad Ribla si Sedekias nengnengnengen to ray anak ton lalaki ya impapatey nen Ari Nabucodonosor tan impapatey to met iray opisyal na Juda.
11: Insan to impasokit iray mata nen Sedekias tan impagolunggolungan to tan impaiyakar tod Babilonia. Nansiansian priso ed Babilonia si Sedekias ya anggad impatey to.
12: Nen kumaplon agew na kumaliman bulan na kumalabinsiam a taon na panooley nen Ari Nabucodonosor ed Babilonia, linmoob ed Jerusalem si Nebuzaradan a sumisimbawa na ari tan pangulo na saray sondalo to.
13: Pinoolan toy Timplo, say palasio, tan saray kaabungan na amin a manonan totoo ed Jerusalem;
14: tan ginegeba na saray sondalo to so padir na siudad.
15: Insan si Nebuzaradan inyakar tod Babilonia iray nakdaan a totoo ed siudad, saray atilak a marunong a kumikimey tan saray akigampid saray taga Babilonia.
16: Balet intilak tod Juda iray sankamairapay bilay a totoo ya anggapoy kayaryan dan balut, insan to ra impandalus ed saray kaalogan tan impanasikaso to ray kaubasan.
17: Minekmek na saray taga Babilonia iray gansan lusek tan saray kariton a walad Timplo, pati say baleg a gansan dipositoway danum, insan da inaawit ed Babilonia iray amin a gansa.
18: Inala da met iray pala, saray pananginay dapul, saray panagpotut na pabilo, saray yaung a panagsaluray dala na saray bagat, saray yaung ya ikakanad panagpool na insinso, tan amin nin gansan kagawaan ya ikakana ed panaglingkur ed Timplo.
19: Inala da ray amin a kagawaan a balituk o pilak: saray ankekelag a yaung, saray kawali a pananginay ngalab, saray yaung a pananginay dala na saray bagat, saray pananginay dapul, saray patoonay lamparaan, saray yaung a pananginay insinso, tan saray yaung ya ikakanad panangibung na saray bagat ya alak.
20: Diad gaway belat da ray ikakanan gansa a ginagawa nen Ari Solomon a para Timplosaray duaran lusek, saray kariton, say baleg a kawa, tan saray labinduan bakan kalakyan ya angampatot ed samay kawa et ag ira nayarin simbangen.
2122: Namparpara ira may duaran lusek; balang sakey waloran mitro so kaatagey, tan anemiran mitro so kinalimpek da. Diad toktok na balang lusek, walay olo a duaran mitroy kaatagey to. Diad kaliber-liber na sayan olo walay alagalaga ya adikoraan na granada, ya amin da et gansa met.
23: Sanlasus a granadan amin so walad samay alagalaga ed balang lusek, tan nanengneng ed dalin iray siamaplo tan anem ed saramay granada.
24: Si Nebuzaradan a pangulo na saray sondalo na Babilonia inaala ton priso ira di Seraias a Pangulon Pari, Sofonias ya onkumadwad Pangulon Pari, tan talora nin manonan opisyal na Timplo.
25: Inala tod siudad so sakey a lakin pangulo na sakey ya olup na sondalo, pitoran sumisimbawa na ari a wala ni rad siudad, say mananulong na panguloy sondalo a makaoley ed listaan a nipaakar ed saray sondalo, tan saray anemaplo ni ran manonan totoo.
26: Inyakar to ra nen Nebuzaradan ed ari na Babilonia a walad siudad na Ribla
27: a sakop na dalin na Hamat. Impapasiplatan tan impapatey irad man na ari.
: Kanyan niarawi rad dalin da iray totood Juda tan nibantak irad arawin pasen.
28: Saya so listaan na saray inaalan priso nen Nabucodonosor: nen kumapiton taon na panaari to angala na talon libo tan duamplo tan talo;
29: nen kumawalon taon angalad Jerusalem na walon lasus tan talomplo tan dua
30: nen kumaduamplo tan talon taon angalay Nebuzaradan na piton lasus tan apataplo tan lima. Apat a libo tan anem a lasus ya amin so nalan totoo.
31: Nen taon a nagmaliw ya arid Babilonia si Evil-merodac, kinasian to si Ari Joakin na Juda; impaway to ed prisowan. Agawa ya nen kumaduamplo tan limay agew na kumalabinduan bulan na kumatalomplo tan piton taon na inkapriso nen Joakin.
32: Maung a linawa so impanengneng nen Evil-merodac ed kinen Joakin. Initdan toy kipapasen ya atagey niy kagalangan nen say kipapasen da ray arum ya arari a kaiba to ran apriso ed Babilonia.
33: Kanyan naabuloyan si Joakin a salatan toy kawes ton kawes na priso, mirongo ed ari kapag panangan legay impanbilay to ni.
34: Inagew-agew, anggad ag to impatey, iniiter na ari so gastosen tod nakaukolan to.