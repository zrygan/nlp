1: Makapakelaw, O Katawan, iray sintinsiam tan mairap iran ipalawawa; sikato yay makasengeg ya abalang iray totoon ag nibangat nipaakar ed sikara.
2: Nen saray totoon ag mangingalngalep ed ganggan et abaloan dan walad pakaoley da so masanton bansam, sikaran diliy apriso diad andokey a labi na bilonget. Mandokdokul irad dilin kaabungan da tan apokuk iran ag nasabi na andi-anggaan a panangasikasom.
3: Abaloan dan maamut iray kasalanan da tan anggapoy makaamta, ya asaniban na ambilonget a kurtina na inkalingwan, balet natan mapalaloy panggiwgiw da, agewgew ira, tan ontan lay panataktakot ed sikara na saray bengatlan singa anyani.
4: Ag ira niagel ed takot na anggan saray ambilonget a sokung a dodokulan da. Aliber ira na makapataktakot ya ingalan; pinmatnag ed arap da iray makapakebyew ya anyanin maermen so lupa ra.
5: Anggapoy apoy a walay pakayari ton manliwawad sikara, tan anggapoy agawaan na saray maliwawan bitewen ed pamaandi na samay makapatey a bilonget.
6: Wala labat so makapataktakot ya apoy, ya ag sinelselan na limay too, a sinminag ed sikara, tan diad gaway takot da sinisia ra a say tuan mundo et maoges ni nen say mundon walad kanunotan da.
7: Nagmaliw a makapabaing iray palikdon gagawaen a panagsalamangka ra, tan nagmaliw ya andi-kakanaan so amin a kakabatan ya inkikinon da.
8: Inkuandan nayarian dan paandipaten ya amin iray takot tan sakit na kanunotan, balet natan sikaran diliy mansasakit na saray inaambagel tan anggapoy makasengeg a takot.
9: Anggaman ya anggapoy peteg ya agawan maatap, ataktakot irad tanul na saray oleg tan saray ayayep ya abaloan dan onsisingger ed sikara.
10: Kanyan inaatey ira a manggiwgiw ed takot tan antakot day onlimata balet ag da met nayarian so onlikdem.
11: Say kaogsan et matakot tan sisintinsiaan toy sikaton dili. Siopamay gugunigonen na konsinsia to et nunoten to lawas a lalon maoges ni iray bengatla nen say tuan kipapasen da.
12: Say takot et say ag pakapangikana na tulong ya iiter na panagnunot.
13: No kulang so biskeg na linawam a manmatalek ed panagnunot, aabuloyan mon manari ed sika iray takot a manlalapud ag pakaamta.
14: Nilabi-labi ya ag makaogip tan makapainawa ira man a totoo, anggaman ya anggapoy pakayari na labi ed sikara, bangta nanlapud anggapoy pakayarin kaaraleman na panaayaman da ray inatey.
15: Inosilan ira na saray bengatlan aliwliway nengneng da, tan mandokdokul iran ag makagalaw nen insuko ray sikaran dili ed samay bigla tan ag ilaloan a takot a sinmabid sikara.
16: Biglan natumba iray totoo tan niparokul ira ya asinger na golunggolung na dilin takot da.
17: Adakep na namparan ag nabaat a kapalaran iray dumaralus, saray pumapastol, tan saray kumikimey, tan asingger irad kabilongetan na samay namparan ag nanengneng a golunggolung.
1819: Sinmabid sikaray takot tan gewgew, lapud banesbes na dagem, odino kanta da ray kamanokan ed kakiewan, odino ungol na maples a danum, odino tanul na saray baton-dampay a napepelag, odino tanul na saray ag nanengneng a pinalsan mambabatik-batik, odino masebeg a pangwam na saray ayayep ed katakelan, odino tanul ya ipopoktal na kapalandeyan.
20: Diad kaskasnagay liwawa na agew, ag asigensigen iray arum a totood mundo diad impanggagawa ray kimey da.
21: Saraman a totoo labat so asakuban na sayan ambelat a labi, say ononan pakataway dad bilonget na patey a manaalagar ed sikara. Sikaray makabelbelat ed sikaran dili ya ambelat ni nen samay bilonget.