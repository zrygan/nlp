1: Katawan , ikantak lawas so ag mangoman a panangarom;
: andi-anggaan ya ibawag ko so inkatoor mo.
2: Amtak ya ag manganggay panangarom,
: tan say katooran mo et ag naderal a singa say tawen.
3: Imbagam, Akisipanan ak ed toon pinilik;
: sinambaan kod managlingkur kon David,
4: Sakey a kabyangay boleg mo so manari lawas,
: tan pansiansiaen kon anggad angga so panarian mo.
5: Saray katawenan ikakanta ray makapakelaw a gagawaen mo, O Katawan ;
: ikakanta na saray masantom so inkatoor mo.
6: Anggapod tawen so miparad sika, Katawan ;
: anggapod saray anghil so singa sika.
7: Sikay gagalangen ed tipon da ray masanto;
: manalalagey iran amin a natatakot ed sika.
8: Katawan a Dios a Makapanyarin-amin, anggapoy makapanyarin singa sika;
: diad amin a bengatla matoor ka, Katawan .
9: Ooleyan moy makapanyarin dayat;
: papareenen mo ray ankakabaleg a daluyon to.
10: Binibingkas mon singa bangkay so dragon a Rahab;
: lapud biskeg na pakayarim tinalom iray kalaban mo.
11: Kayaryan moy tawen tan say dalin;
: pinalsam so mundo tan amin a logan to.
12: Ginawam so baybay tan say abalaten;
: kakantaan ka na Palandey na Tabor tan say Palandey na Hermon lapud liket da.
13: Agaylay pakayarim!
: Agaylay biskeg mo!
14: Say panarian mo niletneg ed inkatonung tan kaptekan;
: nanengneng ed amin a gagawaen mo so aro tan inkatoor mo.
15: Agaylay liket da ray totoon mangigagalang ed sika diad panamegley na saray kanta,
: saray mambibilay onung ed panangasim!
16: Lawas iran manliliket lapud sika,
: tan itatanduro da ka lapud inkatonung mo.
17: Iitdan mo kami na baleg a pananalo;
: panataloen mo kami lapud panangasim.
18: Pinilim so manangyagel mi, O Katawan ;
: sika a Masanton Dios na Israel initdan mo kamiy ari.
19: Diad sakey a payawar nen saman, imbagam ed saray matoor a managlingkur mo,
: Tinulongan koy sakey a bantug a sondalo;
: inter koy trono ed pinilik ed saray totoo.
20: Ginawak ya ari si aripen kon David
: diad panamegley na impanlanak ed sikato na masanton larak.
21: Niwala lawas ed sikatoy biskeg ko,
: tan pabiskegan na pakayarik.
22: Ag ontalonad sikato iray kalaban to;
: ag taloen na saray maoges a totoo.
23: Mekmeken ko ray onlalabad sikato,
: tan pateyen kon amin iray mamobosul ed sikato.
24: Magmaliw ak a maaro tan matoor ed sikato;
: panaloen ko lawas.
25: Palaknaben koy nanarian to,
: manlapud Mediteraneo ya anggad Ilog na Eufrates.
26: Ikuantod siak,
: Sikay amak tan Dios ko;
: Sikay manangyagel tan manangilaban ko.
27: Pagmaliwen kon anak kon pangulowan,
: say sankatalonggaringan ed amin da ray arari ed mundo.
28: Sumpalen ko lawas so sipan kod sikato,
: tan mansiansiad anggad angga so impisipanan kod sikato.
29: Sakey a kabyangay boleg to so lawas manari;
: say panarian to ag manganggan singa say tawen.
30: Balet no saray kabyangay boleg to et sumlangen day ganggan ko
: tan ag ira mambilay onung ed saray pananontonan ko,
31: no ag da italtalek iray bilin ko
: tan ag da sumpalen iray ganggan ko,
32: dusaen ko ra lapud saray kasalanan da;
: panirapen ko ra lapud saray kaogsan da.
33: Balet ag ak ontondan mangarod kinen David,
: tan ag ko lingwanan a toorey sipan kod sikato.
34: Ag ko deraley impisipanan kod sikato,
: tan ag ko bawien so anggan sakey ya insipan kod sikato.
35: Aminsan labat tan nasput la so impansipan ko diad masanton ngaran ko;
: ag kon balut tilaay David.
36: Nawalaan lawas na saray kabyangay boleg to,
: tan daput onsisinag so agew asikasoen koy nanarian to.
37: Ag manganggan singa bulan so nanarian to,
: say bulan a matoor a tasid tawen.
38: Balet mamapasnuk kad pinilim ya ari;
: inkaindan tan impolisay mo.
39: Ag mo tinoor so impisipanan mod aripen mo,
: tan imbantak mod dabuk so korona.
40: Ginebam iray padir na siudad to,
: tan dineral mo ray tirinsira to.
41: Amin da ray ondadalan tatakewan da;
: elek-elekan na saray kakaabay to.
42: Impanatalom iray kalaban to;
: pinapaliket mo ran amin.
43: Ginagawam ya andi-kakanaan iray armas to,
: tan impatalom ed bakal.
44: Inekal mod sikatoy sitro na ari,
: tan imbalsak mod dalin so trono to.
45: Pinatikey moy panaon na kabisbiskegan to,
: tan impelag mod kababaingan.
46: Andi-anggaan so iyaamut mo, Katawan ?
: Kapigan mangangga so dalang na pasnuk mo?
47: Nunot mo pa, Katawan , so katikey na bilay ko;
: nunot mo ya ompatey ya amiy katoowan a pinalsam.
48: Siopay makapambilay ya ag ompatey?
: Panon a napaliisay too so lobuk?
49: Katawan, kawalaan da ray pakapatnagay panangarom nen saman?
: Kawalaan da la ra may insipan mod kinen David, lapud inkatoor mo?
50: Ag mo pa lilingwanan, Katawan
: so ontan lan impakabaingan ko ya aripen mo,
: say ontan lan impantetepel koy impanbabalaw-balaw ed siak na saray pagano.
51: Katawan , papabaingan na saray kalaban mo so pinilim ya ari!
: Nileleglemew da ya anggan iner so laen to.
52: Andi-anggaan ya idayew to Katawan !
: Amen! Amen!