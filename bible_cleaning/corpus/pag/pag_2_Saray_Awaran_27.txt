1: Nagmaliw ya ari si Jotam nen mantaon na duamplo tan lima, tan nanoley ed Jerusalem na labinanem taon. Si Jerusa ya anak nen Zadoc so ina to.
2: Ginagawa to ray makapaliket ed Katawan , a singa ginagawa nen ama to; balet ag to inalig si ama to, ta ag nankasalanan diad panamegley na panagpool na insinso ed Timplo. Balet siansia so pankakasalanan da ray totoo.
3: Si Jotam so nanggawa na Puirtad Baybay diad Timplo tan dakel so ginawa ton kimey ed padir na siudad na Jerusalem diad pasen a tatawagey Ofel.
4: Diad kapalandeyan na Juda angipaalagey na saray siudad, tan diad katakelan angipaalagey na saray tirinsira tan saray tori.
5: Binakal toy ari na Ammon tan saray sondalo to, tinalo to ra, tan pinasoot to ran mambayar na onggendan a buis a tinaon diad loob na taloy taon: apatiran toniladan pilak, sanlasus libon sakon a trigo, tan sanlasus libon sakon sibada.
6: Nagmaliw a lalon makapanyari si Jotam, lapud matoor ton inonur so Katawan a Dios to.
7: Saray arum ya agawaan nen Jotam legan na impanoley to et nikorit ira ed Say Awaran da ray Ararid Israel tan Juda .
8: Duamplo tan limay taon nen Jotam nen nagmaliw ya ari, tan nanoley ed Jerusalem na labinanem taon.
9: Inatey tan nipompon ed Siudad nen David tan si Acaz a lakin anak to so sinmalat ed sikaton nanari.