1: Kamarerwak, idayew moy Katawan !
: Sigput ya inkatook, idayew moy masanton ngaran to!
2: Kamarerwak, idayew moy Katawan ,
: tan ag mo lilingwanan so ontan lan panangasi to.
3: Papaandien ton amin iray kasalanan ko
: tan papaabigen ton amin iray sakit ko.
4: Iyaagel to ak ed lobuk,
: tan ibibindision tod siak so panangaro tan panangasi.
5: Papanoen toy bilay ko na saray kaabigan,
: pian makapansiansia ak a malangwer tan mabiskeg a singa agila.
6: Diad pananintinsia na Katawan pipilaan to ray napapairap,
: tan iiter toy kanepegan da.
7: Impaamta tod kinen Moises iray plano to,
: tan impanengneng tod saray totood Israel iray ginagawa to.
8: Maaro tan mapangasi so Katawan ,
: aliwan maipapasnuk tan napno na ag mangoman a panangaro.
9: Aliwan lawas so panagpasnuk to;
: aliwan anggad angga.
10: Ag to itayo dudusaen onung ed kanepegan tayo,
: odino babalesen onung ed saray kasalanan tan kaogsan tayo.
11: No panoy kaatagey na tawen manlapud dalin,
: ontan met so kabaleg na panangaro tod saray mangigagalang ed sikato.
12: No panoy kaarawiy bokig ed abalaten,
: ontan met so kaarawiy impangekal tod sikatayo na saray kasalanan tayo.
13: No panoy panangasi na ama ed saray anak to,
: ontan met so pangakasiy Katawan ed saray mangigagalang ed sikato.
14: Amta to no antoy inkagawa tayo;
: nanununotan ton dabuk itayo.
15: Para sikatayon totoo, singa labat dika so bilay tayo.
: Ombabaleg tan ombobona itayon singa rosas a balang;
16: insan sisiplugey dagem, et naandi la
: ag la nanengneng na siopaman.
17: Balet mansiansian anggad angga so panangaroy Katawan ed saray mangigagalang ed sikato,
: tan magnayon ed amin a kailalakan so kaabigan to,
18: diad saray matoor ed impisipanan to
: tan mangoonur na saray ganggan to.
19: Inletneg na Katawan so trono to ed tawen;
: sikatoy ari ed sankamundoan.
20: Idayew yoy Katawan , sikayo ran mabiskeg tan makapanyarin anghil
: a manusumpal na saray ganggan to tan onderengel na ibabaga to.
21: Idayew yoy Katawan , amin yo ran mangatatawen a pakayari,
: sikayo ran aripen to a mangoonur ed linawa to!
22: Idayew yoy Katawan , amin yo ran pinalsa to,
: diad amin a pasen panooleyan to.
: Kamarerwak, idayew moy Katawan !