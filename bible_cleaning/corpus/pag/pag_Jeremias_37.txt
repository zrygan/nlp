1: Si Ari Nabucodonosor na Babilonia insalat tod kinen Joakin a lakin anak nen Joakim so lakin anak nen Josias a si Sedekias a manari ed dalin na Juda.
2: Balet si Sedekias, saray opisyal to, tan saray totoo et ag ira inmonur ed saray salitan impaibagad siak na Katawan .
3: Si Ari Sedekias imbaki tod siak si Jucal a lakin anak nen Selemias tan say pari a si Sofonias a lakin anak nen Maasias, ta kerewen dan ipikasik ed Katawan a Dios tayo so bansa.
4: Ag ak ni aprisod sayan panaon, kanyan mililimug-limug ak nid saray totoo.
5: Pinmaway lad ketegan na Egipto iray sondalon Egipsio, et nen nadngelan ya na saray taga Babilonia ya onlalakob ed Jerusalem, sinmener ira.
6: Insan imbagad siak na Katawan a Dios na Israel ya ikuankod kinen Sedekias yan salita,
7: Onsasabin ontulong ed sika ray sondalon Egipsio, balet ompawil irad Egipto.
8: Insan ompawil diad satan iray taga Babilonia, dogpaan da yan siudad, dakepen da, insan da poolan.
9: Papasakbayan ta ka, siak a Katawan , ya ag mo papalikdoey sikan dili diad panilalom ya ag dia ompawil iray taga Babilonia, ta talagan ompawil ira.
10: Anggaman a natalom ya amin iray sondalo na Babilonia, ta pian saray nakeraan labat ed sikara et saray sugatan a mandokdokul ed dalem na saray tulda ra, sarayan totoo et looban da ni yan siudad, insan da poolan.
11: Nen manasingger ed Jerusalem iray sondalo na Egipto sinmoner iray sondalo na Babilonia.
12: Manlapud Jerusalem linma ak ed pasen a nasasakopan nen Benjamin, ta alaen koy nabebetangan ko ed kayaryan na pamilyak.
13: Balet nen akasabi ak ed Puirta nen Benjamin, say makaoley ed saray sondalon mambabantay diman, a si Irias ya anak nen Selemias tan apo nen Ananias, sinabat to ak tan kuanto, Ombabatik kan migampid saray taga Babilonia!
14: Inmebat ak, Aliwan tua tan! Ag ak ombabatik a migampid saray taga Babilonia. Balet ag ak dinengel nen Irias. Inerel to ak ingen tan inyakar to ak ed saray opisyal.
15: Mapalaloy pasnuk dad siak; sinisiplatan da ak, insan da ak impokuk ed abung nen Jonatan a sikritarioy ari, a nagmaliw a prisowan so abung to.
16: Nipokuk ak ed kuartod dalem na dalin tan nanayam ak diman ya abayag.
17: Insan impaawit ak nen Ari Sedekias, tan maamut ton tinepet ed siak diman ed palasio, Walay papaibaga na Katawan ?
: Inmebat ak, Wala! Nipalima kad ari na Babilonia.
18: Insan tinepet ko, Antoy kasalanan kod sika, odino diad saray opisyal mo, odino diad saray totoom a makasengeg na pangipiprisoan mod siak?
19: Antoy asumpalan da ray propitan angibagad sika a say ari na Babilonia et ag to ka dogpaan odino sayan bansa?
20: Kanyan natan, Kagalang kon Ari, kerewen kod sika a dengel mo ak pa, tan iter moy kerewen ko. Ag mo ak pa la ipapawil ed prisowan diad abung nen Jonatan. Ta no ipawil mo ak, andi-saew ya ompatey ak lad man.
21: Kanyan ingganggan nen Ari Sedekias a nipokuk ak ed dalem na patio a diman ak naiitdan na sakey a tinapay ya inagew-agew, anggad naoput lan amin so tinapay ed siudad.