1: Inyakar da may Kaban na Sipanan ed tuldan imparaan nen David tan inyan dad dalem to. Insan angisaklang irad Dios na saray bagat a popoolan tan saray bagat a para kareenan.
2: Kayariy impangibagat nen David, binindisionan tod ngaran na Katawan iray totoo,
3: tan binunogan to ran amin na kakanen. Initdan toy balang sakey a laki tan bii ed Israel na sakey a tinapay, sakey a tegteg ya inkalut a karni, tan pigaran pasas.
4: Tinoro nen David iray pigaran Levita a mangipanguloy pikakasi, pisasalamat, tan panangidayew ed Dios na Israel, diad arap na Kaban na Sipanan.
5: Si Asaf so atoron pangulo tan si Zacarias so onkumadwad sikato. Saray manogtog na saray arpa et di Jeiel, Semiramot, Jehiel, Matatias, Eliab, Benaya, Obed-edom, tan Jeiel. Si Asaf so mampaknul na piangpiang,
6: tan saray duaran pari a di Benaya tan Jahaziel so mampaknul ya inagew-agew na saray trumpita diad arap na Kaban na Sipanan.
7: Saman ya agew so onaan ya impanoro nen David ed kinen Asaf tan saray kapara ton Levita a mankanta ray pangidayew ed Katawan .
8: Misalamat kayod Katawan , ibawag yoy pakapanyari to,
: tan ipaamta yod saray bansa iray ginagawa to.
9: Kantaan yoy dayew so Katawan ;
: ibelyaw yoy amin a makapakelkelaw iran gawgawa to.
10: Manggayaga kayo, ta kayaryan to itayo;
: manliket komun ya amin iray mangigagalang ed Katawan !
11: Laka yod Katawan tan kerew kayoy tulong to;
: tan igalang yo ed ando lan ando.
1213: Sikayo ran kabyangay boleg nen Israel ya aripen na Dios,
: sikayo ran kabyangay boleg nen Jacob a pinili na Dios
: nunot yo ray makapakelaw a milagron ginagawa to,
: tan saray sintinsian iniiter to.
14: Say Katawan so Dios tayo,
: para amin a katoowan iray ganggan to.
15: Ag yo lilingwanan ya anggan kapigan so impisipanan to,
: say impisipanan tod amin a kailalakan,
16: say impisipanan tod kinen Abraham,
: say sinambaan tod kinen Isaac.
17: Say Katawan akisipanan ed kinen Jacob,
: say andi-anggaan ya impisipanan tod kinen Israel.
18: Iter kod sikay dalin na Canaan, inkuanto.
: Sikatoy tawiren mo.
19: Pigpigara nen saman iray totoo na Dios,
: tan sangkaili rad dalin na Canaan.
20: Nansosoblay so nanaayaman da ran bansa tan saray nanarian.
21: Balet ag inyabuloy na Dios a pairapen ira na anggan siopa,
: tan diad pangyagel tod sikara, pinapasakbayan to ray arari.
22: Inkuanto, Ag yo didiwiten iray aripen kon pinilik;
: ag yo papasakitan iray propitak!
23: Kantaan yoy Katawan , amin yon katoowan ed tapew na dalin!
: Ibawag yon inagew-agew so maung a balita ya inlaban to itayo.
24: Ibando yod saray bansa so kagalangan to,
: tan diad amin a katoowan iray makapakelaw a gawgawa to.
25: Matalonggaring so Katawan , tan nepeg ya idaydayew;
: nepeg a lalon igalang nen saray amin a diriyos.
26: Talintao labat ya amin iray diriyos da ray arum a bansa,
: balet say Katawan pinalsa to ray katawenan.
27: Galang tan pakayari so walad kaliber-liber to;
: biskeg tan liket so walad dalem na Timplo to.
28: Amin yon katoowan ed tapew na dalin, idayew yoy Katawan ;
: idayew yoy kagalangan tan pakapanyari to.
29: Idayew yoy mapagalang a ngaray Katawan ;
: mangawit kayoy bagat tan loob kayod Timplo to.
: Dakmomo kayod arap na Masanton Katawan no omparontal;
30: giwgiw kayod arap to, amin yon pinalsa!
: Malet so inkiletneg na mundo tan ag balut natenyeg.
31: Manliket kayo, sikayon dalin tan tawen!
: Ibawag yod amin a bansa, Manaariy Katawan !
32: Ongul kan dayat tan amin a pinalsa a manaayam ed sika
: manggayaga kayon kaalogan tan amin yon pinalsa a manaayam ed sikayo.
33: Saray kakiewan mankanta rad liket diad arap na Katawan ,
: no onsabin manoley ed sankamundoan so Katawan .
34: Misalamat kayod Katawan , ta sikato et maung;
: andi-anggan so panangaro ton ag mangoman!
35: Ikuanyod sikato, Iyagel mo kami pa, O Dios a Manangilaban mi;
: pantitipon mo kami pa; iyagel mo kamid saray kalaban a bansa,
: pian misalamat kami tan idayew miy masanton ngaran mo.
36: Idayew yoy Katawan a Dios na Israel!
: Idayew yo natan tan anggad angga!
: Insan inkuan na amin a totoo, Amen,
: tan indayew day Katawan .
37: Imbaga nen David ed kindi Asaf tan saray kapara ton Levita ya ituloy dan sikaray makaoley ed panangigalang a ginagawad pasen a kawalaay Kaban na Sipanan. Nepeg ya inagew-agew so panggawa rad saray kimey da.
38: Tinmutulong ed sikara si Obed-edom a lakin anak nen Jedutun tan saray anemaplo tan walon lalaki a kakanayon to. Si Hosa tan si Obed-edom so makaoley ed pangguardiad saray puirta.
39: Balet si Sadoc tan saray kapara ton papari so impasen ton makaoley ed panangigalang ed Katawan diad Gabaon.
40: Kinabwasan tan kapag labi so nepeg a pangisaklang dad saray bagat a popoolan diad tapew na altar onung na amin a nisulat ed Ganggan ya inter na Katawan ed Israel.
41: Kaiba rad man si Heman tan si Jedutun tan saray arum a pinili tan intalaga a mankantay dayew ed Katawan lapud andi-anggaan a panangaro to.
42: Di Heman tan Jedutun met so makaoley ed saray trumpita, piangpiang, tan saray arum a kagawaan na musika a togtogen ira no kantaen iray imnon panangidayew. Saray kabyangay boleg nen Jedutun so makaoley ed panagguardiad saray puirta.
43: Insan sinmempet lay balang sakey, tan sinmempet met lay David a mangilugay ed pamilya to.