12: Imbagad siak na Katawan ya onla ak ed palasio na ari na Juda, say kabyangay boleg nen David, tan ibagak diman ed ari, saray opisyal to, tan saray totood Jerusalem ya ondengel irad inkuan na Katawan
3: Siak, say Katawan , igaganggan kod sikayo a manggawa kayoy kaptekan tan katonungan. Iyagel yoy toon nasasaol ed lima na manasaol ed sikato. Ag yo panggagawaay makapoy o papairapen iray sangkaili, saray olila, odino saray balon bibii; ag yo papateyen ed sayan masanton pasen iray totoon anggapoy kasalanan.
4: No sumpalen yo ray ingganggan kod sikayo, mansiansian ari iray kabyangay boleg nen David. Sikarad satan, saray opisyal da tan saray totoo ra et ituloy day ondalan ed saray puirta na sayan palasio ya akakarwahi tan akakabayo ra.
5: Balet no ag yo onuren iray salitak, sambaan kod sikayo a nageba yan palasio. Siak, say Katawan , so nansalita.
6: Para say siak say palasiod Juda et marakep a singa dalin na Galaad tan kaparpara na Saray Palandey na Libano; balet pagmaliwen kon kalawakan ya anggapoy toon manaayam.
7: Mangibaki ak na totoon manderal ed sayan palasio. Awiten dan amin iray wasay da, batangen da ray balibalin lusek a sidro, insan da ra ibontuk ed apoy.
8: Ag mabayag amayamay iray taga arum a bansa ya ondalan tan mantetepetan ira no akin et siak, say Katawan , ginawak so onya ed sayan matalonggaring a siudad.
9: Insan onebat ira a say makasengeg et say impangikaindan yoy impisipanan yod siak a Dios yo, tan say impangigalang tan say impanlingkur yod saray arum a diriyos.
10: Totood Juda, ag yo aakisan si Ari Josias,
: odino eermenan so impatey to.
: Balet akisan yoy ampaipait si Joacaz a lakin anak to;
: aawiten dad arawin pasen tan ag lan balut makapawil;
: ag to lan balut nanengneng so dalin ton nianakan.
11: Say Katawan kuanto nipaakar ed kinen Joacaz a lakin anak nen Josias, a sikatoy sinmalat ed kinen ama to a manari ed Juda, Tinmaynan ed sayan pasen tan ag lan balut ompawil.
12: Ompatey la ed bansa ya angyakaran dad sikato, tan ag to lan balut nanengneng yan dalin.
13: Pakaskasi so toon mangipapaalagey na abung diad panamegley na aliwan matonung a polaing,
: tan papabalegen to diad panamegley na panagsaol;
: ya anggapoy nagunggona na saray pankikimeyen ton kadalaan to,
: ta ag to iiter iray upa ra.
14: Pakaskasi so toon mangikuan,
: Mamaalagey ak na baleg ya abung,
: a wala ray maawang a kuarto tod tagey.
: Kanyan ininan to na saray bintana imay abung to,
: diningding to na tablan sidro,
: tan pinintaan to na ambalanga.
15: Magmaliw ka sirin a maung ya ari
: lapud tablan sidro iray inkanam ed abung mo
: tan marakep ni nen saray arum?
: Nagnap a bilay so nanliketan nen amam.
: Maptek tan matonung lawas so impanbilay to,
: kanyan inmaligwas ed amin a ginagawa to.
16: Maptek so impanalaysay tod saray mairap-bilay,
: tan maung so nansumpalan na amin a bengatla.
: Sikato yay kabaliksan na pakapikabat ed Katawan .
17: Balet, sika, anggapoy arum a pampipilalekan mo no ag say pankaabigan mon dili;
: papateyen mo ray anggapoy kasalanan,
: tan maruksay pamapairap mod saray totoom.
: Say Katawan so nansalita.
18: Kanyan sirin, say Katawan kuanto nipaakar ed lakin anak nen Josias a si Joakim ya ari na Juda,
: Anggapoy manermen ed ipatey to, odino mangikuan,
: Agayla agik! Agayla! O pinablik ya ari!
: Anggapoy onakis ed sikato, odino oneyag,
: Katawan ko! O kagalang kon arik!
19: Singa kipompon na sakey ya asno so kipompon to,
: sikatoy nigayugoy
: tan nibantak ed paway na saray puirta na Jerusalem.
20: Totood Jerusalem, kalab kayod Palandey na Libano tan eyag kayo,
: laka yod dalin na Basan tan mankolyaot kayo;
: eyag kayon manlapud saray palandey na Moab,
: ta atalo lan amin iray kagampi yo.
21: Nansalita so Katawan ed sikayo nen maaligwas so kipapasen yo,
: balet ag kayo dinmengel.
: Onya so ginawa yo nanlapu la nen wala ki nid kalangweran;
: ag kayon balut ononur ed Katawan .
22: Isiplug na dagem iray pangulo yo,
: nadakep a prisod bakal iray kagampi yo,
: napelag ed kababaingan so siudad yo tan nabaingan,
: lapud saray amin a maoges a ginagawa yo.
23: Maimeng kayon manaayam ed saray abung a ginawad tablan sidro a nanlapud Libano,
: balet pangaskasiyay kipapasen yo no dapoan kayoy kairapan,
: a singa kairapan a liliknaen na biin mampapasakit.
24: Inkuan na Katawan ed lakin anak nen Joakim a si Joakin ya ari na Juda, Legan a siak so mabilay a Dios, ekalen ta ka anggaman a sika so singsing a panagtimbri diad gamet ko,
25: insan ta ka iter ed saray malabay a mamatey ed sika, saray totoon tatakotan mo. Ipalima ta kad Ari Nabucodonosor na Babilonia tan saray sondalo to.
26: Ibantak ta ka tan say inam diad ag mo nianakan a bansa, tan diman kayon dua ompatey.
27: Pampilalekan yon nanengneng lamet yan bansa, balet ag ki lan balut makapawil.
28: Inkuanko, Nagmaliw ta lan singa nabtag a banga si Joakin, nibantak tan anggapo lay malabay? Sikato tan so makasengeg no akin et sikato tan saray anak to et nibantak irad dalin ya ag dan balut amta?
29: O dalin, dalin, dalin!
: Dengel yoy inkuan na Katawan
30: Sayan laki et asintinsiaan lan nabalang to ray anak to,
: sakey a lakin ag balut onaligwas.
: Anggapo ray kabyangay boleg ton
: manoley ed Juda
: a kasalat nen David.
: Siak, say Katawan , so nansalita.