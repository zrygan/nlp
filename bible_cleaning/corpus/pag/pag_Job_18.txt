1: Inmebat si Bildad a taga Sua
2: Job, kapigay itondam a mansalita?
: No itondam makapitongtong kamid sika.
3: Akin et ipapasen mo kamin anggapoy kalakal a singa baka?
4: Papasakitan moy sikan dili labat lapud petang na olom.
: Nikaindan sirin mundo lapud sika?
: Iyalis sirin na Dios iray palandey lapud sika?
5: Naerep so silew na maoges a too;
: ag lan balut ondalang so apoy to.
6: Onkuyep so lamparaan ed tulda to.
7: Mankitsing nen saman so kutdang to, balet natan mankitley la;
: saray dilin plano to so mangiparokul ed sikato.
8: Nasabi toy patit ya iket
: nasinger ed satan iray sali to;
9: nabalur iray mokur to tan sikatoy nipoger.
10: Niamut ed dalin so patit a para sikato;
: nitarya ed dalanen to so sakey a kalut.
11: Diad kaliber-liber to takot so manaalagar ed sikato;
: tombutombuk ed inerman a laen to.
12: Mayaman nen saman, balet natan nanaerasan;
: manaalagar ed abay to so deral.
13: Onkakayat ed intiron laman to so makapatey a sakit,
: tan boboluken to ray taklay to tan saray bikking to.
14: Niarawi ed tuldan panmamatalkan to,
: tan nigayugoy ya onarap ed Ari na Patey.
15: Nayarin manayam natan so siopaman ed tulda to
: kayarin awalsikan na asuprin pamatey na bigis!
16: Amagaan iray lamut to tan nalnes iray sanga to.
17: Angangga la so inkabantug to ed dilin bansa to tan diad arum a bansa;
: anggapo lay makanunot ed sikato.
18: Taynan to lay liwawa ya onarap ed kabilongetan;
: taynan to lay tapew na dalin.
19: Anggapoy akeraan a kabyangay boleg to;
: inaatey la ran amin.
20: Manlapud bokig ya anggad sagur, amin iray makangel ed inkagawa to,
: onkelaw tan onggiwgiw irad takot.
21: Sikato ya so pansumpalan na saray totoon maoges,
: sa pansumpalan na saray ag mangingalngalep ed Dios.