1: Say Katawan kuanto, Totood Israel, no labay yoy mampatauli, pawil kayod siak. No ekalen yo ray talintaon kabosul ko, tan magmaliw kayon matoor ed siak.
2: Diad satan, matwa, matonung, tan maptek so pansamba yo ed ngaran ko. Insan kerewen na amin a bansa a bindisionan ko ra, tan dayewen da ak.
3: Say Katawan kuantod saray totood Juda tan Jerusalem, Baka yo ray ag ni abakan kaalogan yo; ag yo isisibwag ed kasabitan iray bini yo.
4: Toor yoy impisipanan yod siak a Katawan yo, tan isaklang yoy sikayon dili ed siak, sikayo ran totood Juda tan Jerusalem. No ag yo tooren, ondalang a singa apoy so pasnuk ko, lapud saray kaogsan a ginawa yo. Ondalang, et anggapoy makaerep.
5: Paknul yod intiron dalin na Juda so trumpita!
: Eyag kayoy maksil tan malinew!
: Ibaga yod saray totood Juda tan Jerusalem
: ya ombatik irad saray siudad ya aliber na padir.
6: Itoro yoy dalan ya ompogtad Sion!
: Batik kayod pasen ya arawid kaatapan! Ag kayo la manaabala!
: Say Katawan mangipasabi na segsegang
: tan baleg a deral a manlapud baybay.
7: Singa lion a manlalapud amutan ton pasen;
: say managderal na saray bansa et akaparaan la.
: Onsasabin maneral ed Juda.
: Naderal-deral iray siudad na Juda,
: anggapoy natilak a manayam ed sikara.
8: Kanyan mansolung kayoy sako, mannangis tan manermen kayo,
: lapud ag nakal ed Juda so ontan lan sanuk na Katawan .
9: Inkuan na Katawan , Diad satan ya agew naekalan na biskeg na linawa iray arari tan saray opisyal; natalagnaw iray papari tan nikelawan iray propita.
10: Insan inkuanko, Katawan a Dios sigput mon pinalikdo ray totood Jerusalem! Imbagam a kareenan so niwalad saray totoo, anta manaya akatotub ed sikaray ispada.
11: Onsabiy panaon a nibagad saray totood Israel a say makasinit a dagem a manlalapud kabueran et onsibuk ed saray totoo na Katawan . Ag onsibuk a singa dagem a mangipapalir na trigo
12: say dagem ya onsibuk onung ed ganggan na Katawan et mabiskeg a tuloy! Say Katawan a dili so manisintinsia ed saray totoo to.
13: Nengneng yo, onsasabin singa lorem so kalaban. Singa alimbusabos iray karwahi to; mabatik nen saray agila iray kabayo to. Pangaskasiyan iti la! Aderal itayo la!
14: Jerusalem, ekalan moy kaogsan so pusom, pian nagamuran moy kilalaban. Kapigan mangangga so pannununot moy kaogsan?
15: Saray ibabaki a nanlapud dalin na Dan tan nanlapud kapokdulan na Efraim, ibabawag day maoges a balita.
16: Diad pamasakbay dad saray bansa tan pangibaga rad Jerusalem ibawag da, Onsasabi ray kalaban a nanlapud sakey ya arawin bansa. Mambando ra sumpad saray siudad na Juda,
17: liktuben day Jerusalem a singa lalakin babantayan day sakey ya alog lapud sinmumpad Katawan iray totoo to. Say Katawan so nansalita.
18: Juda, sika met ni lamlamang so nanlapwan ed saya lapud impanbilay mo tan lapud saray ginagawam. Say kasalanan mo so makasengeg ed sayan kairapan; tinoruk ton tinalus so pusom.
19: Ag ko la nayarian ya itepel yan sakit! Say panotut!
: Mampokal a maung so pusok! Say pusok!
: Ag ak makareen;
: Narerengel koy tanul na saray trumpita,
: tan say eyag na bakal.
20: Mantotombukan so nagagawan panagderal;
: aderal-deral so intiron bansa.
: Biglan aderal iray tuldak;
: apilat-pilat iray kurtina ra.
21: Kapigan mangangga so nepeg kon pangimatun ed sulit na bakal
: tan say pandengel koy tanul na trumpita?
22: Say Katawan kuanto, Anggapoy kalakal iray totook;
: ag da ak kabat.
: Singa ra ogogaw ya anggapoy kalakal;
: anggapoy pakatalus da.
: Marunong iran manggaway kaogsan,
: balet ag da amtay manggaway kamaungan.
23: Ninmengneng ak ed mundoanggapoy nengneng odino kakanaan to;
: tinmangay ak ed tawenanggapoy liwawa.
24: Binantag ko ray kapalandeyannayeyegyeg ira,
: tan saray kapokdulan mambabayes ira.
25: Anengneng kon anggapo ray totoo;
: tan anggan saray manok tinmitikyab irad arawi.
26: Say mataban dalin nagmaliw a kabueran;
: aderal-deral iray siudad to,
: lapud ontan lan petang na olo na Katawan .
27: Imbaga na Katawan a magmaliw ya andi-kakanaan so intiron mundo, balet ag to deralen a sigput.
28: Manermen so dalin;
: ombilonget so tawen.
: Say Katawan so nansalita
: tan ag mansalat na kanunotan to.
: Nanggetma la so Katawan
: tan ag to la ya babawien.
29: Diad ingal da ray kumakabayo tan saray pumapana,
: ombatik ya ontaynan so balang sakey a too.
: Ombatik ed takel iray arum;
: ombatik ed kawalaan da ray ankakabaleg a bato iray arum.
: Nataynan so balang baley,
: tan anggapoy toon manayam lamet ed sikara.
30: Jerusalem, pangaskasiyan ka!
: Akin et akakawes kay ambalbalanga?
: Akin et manaalahas ka tan akapinta na pampaganggana iray matam?
: Andi-kakanaan lay pampapagangganam!
: Impolisay ka la na saray kainarowan mo
: tan labay da kan pateyen.
31: Akadngel ak na akis na singa biin mampapasakit lan mananak,
: eyag na sakey a biin mangibubuknak na pangulowan ton anak.
: Akis na Jerusalem ya abot-aboten toy linawa to,
: iyoonat toy lima to tan kuanto,
: Pangaskasiyan ak!
: Onsasabi la ran mamatey ed siak!