1: Sikayon manoley matonung so panagsintinsia yo?
: Maptek so panagsintinsia yod amin a katoowan?
2: Andi! Nununoten yo labat so maoges a nagawaan yo,
: tan manggagawa kayoy karuksaan diad tapew na dalin.
3: Saray totoon maoges et maoges irad intiron bilay da;
: manlapud inkianak da, mantitila la ra.
4: Napno ray dita a singa saray oleg;
: pepepetan da ray kalayagan da a singa ra telek a kobra,
5: ya ag to narengel so bosis na toon managpaamo na oleg,
: o say kanta na masilib a salamangkiro.
6: O Dios, pangpang mo pa ray
: kangipenan da ra yan masebeg a lion.
7: Naandipat ira komun a singa danum ya onaagos ed arawi;
: nagatin-gatinan tan namagaan ira komun a singa dikarikad basbas.
8: Magmaliw ira komun a singa bisokul a mansumpal ed pitek;
: magmaliw ira komun a singa ogaw ya inatey nen nianak tan ag ton balut anengneng so liwawa.
9: Ag da naamamtaan so kabagut da a singa dika;
: diad mapalalon pasnuk na Dios isiplug to ra ed arawi legan a mabilay ni ra.
10: Manggayaga iray totoon matonung no nanengneng dan nadudusa ray makasalanan;
: manyakyak irad dala da ray managgaway kaogsan.
11: Ikuay katoowan, Tuan natutumangan iray matonung;
: tuan walay Dios a manisintinsiad sankamundoan.