1: Agaylay gangganam, O inarok!
: Inmagayep iray matam ya asakbungan na bilom.
: Saray buek mo et singa olup na kanding
: a manggagalaw ed alusadsar na kapokdulan na Galaad.
2: Ampoti-poti ray ngipen mo;
: singa ra karniron kapankatli tan kapanames.
: Anggapon balut so ngileb mo
: tan balibaliy impanpepetekan da ray ngipen mo.
3: Singa ambalbalangan laso so bibil mo;
: agaylay dakep da no mansasalita ka.
: Manilengsileng iray aping mon asakbungan na bilom.
4: Say beklew mo et singa tori nen David,
: malimpek tan pino-pinoy baog to;
: walay kuintas ton singa akasabit a sanlibon samper na sondalo.
5: Saray susom et singa ra saray korso;
: singa ra siping ya ulsa a mamangakan ed kawalaan da ray lirio.
6: Manayam ak ed palandey na mira,
: diad pokdul na insinso,
: ya anggad onsiplug so palayupoy na dagem na kabwasan
: tan onandipat lay kabilongetan.
7: Agaylay gangganam, O inarok;
: agaylay inkayadyarim!
8: Mila kad siak a manlapud Kapalandeyan na Libano, O nobiak;
: gala ta taynan ta so Libano.
: Akseb kan manlapud toktok na Palandey na Amana,
: manlapud Palandey na Senir tan Palandey na Hermon,
: a panaayaman na saray lion tan saray liopardo.
9: Say linggis na matam
: tan say kuintas ya akasolung ed sika, O inarok tan nobiak,
: et atanggoyur day pusok.
10: Agaylay samit so panangarom,
: O inarok tan nobiak.
: Masamit ni so panangarom nen say alak;
: anggapoy makapipara ed pabalingit mo.
11: Walad bibil mo so taway na dilo, O inarok;
: gatas tan dilo a para siak so dilam.
: Walad kawes mo so amin a balingit na Libano.
12: Say inarok, say nobiak, et sakey a niamut a tanamanan,
: ya apaliberan na padir, sakey a sobul a kayaryan na sakey a too;
13: ontutubod man iray tantanaman.
: Ontutubo ran singa saray tanaman a granada
: tan mambubunga ray sankaabigan a bunga.
: Daakan iray pabalingit a hina tan nardo,
14: saray sapron, kalamus, tan sinamon,
: odino amin a klasiy insinso.
: Ontutubod man iray mira, aloe tan
: amin a sankabalingitan a pabalingit.
15: Sobul so manasalog na samay tanamanan,
: say sobul na managagos a danum,
: on, say sobul a managagos a manlalapud Kapalandeyan na Libano.
16: Bangon ka, Dagem ed Baybay.
: Dagem ed Abalaten, siplug ka ed tanamanan ko;
: panom na balingit so dagem.
: Paonlam pad tanamanan to so inarok
: ta mangan na saray sankaabigan a bunga.