12: Job, sinalim a nilabanan so Makapanyarin-amin a Dios;
: onsuko ka la natan, odino onebat ka ni?
3: Si Job inmebat ed Katawan
4: Katawan , nansalita ak na andi-kabaliksan.
: Antoy niebat ko ni?
: Pepetan ko lay songut ko.
5: Nansalita ak lay masoluk nen say nepeg kon ibaga.
6: Manlapud bagyo say Katawan akisalita lamet ed kinen Job
7: Alagey ka natan a sakey a laki,
: ebatan mo ray tepeten kod sika.
8: Labay mo a paneknekan ya aliwa ak a matonung
: a siak so mankakasalanan tan sika so maptek?
9: Mabiskeg ka nen say siak?
: Ondadalagorug so bosis mo a singa bosis ko?
10: No tua, kawesan moy sikan dili na talonggaring tan dayew;
: balkut moy sikan dili na tanduro tan kagalangan.
11: Imanom iray mapasirayew;
: pampasnukan mo ra tan paabebam ira.
12: On, nengneng mo ra tan itumbam ira;
: igatin mo ray maoges a totoo ed kawalaan da.
13: Ipompon mo ran amin ed dalin;
: balur mo ra ed pasen a kawalaan da ray inaatey.
14: Diad satan siak so ononan mangidayew ed sika
: tan akoen ko a sikan diliy analo.
15: Nengneng mo so Bihimot;
: pinalsak tan pinalsa ta ka.
: Mamangay dika a singa baka,
16: balet alay biskeg a walad laman to,
: tan alay pakayarin walad pokel to!
17: Singa talker na kiew a sidro so ikol to,
: tan mabiskeg iray pokel na olpo to.
18: Singa awet na gansa iray pokel to,
: singa balatyang iray bikking to.
19: Sikatoy manonan makapakelaw ed amin da ray pinalsak.
: Say Manamalsa to labat so makatalod sikato.
20: Ontotobod kapalandeyan a panggagalawan na saray ayayep ed katakelan,
: iray dikan kakanen to.
21: Ondorokul ed silong na saray masabit a kiew,
: tan onaamut ed dalem na saray tanobung ed danum.
22: Saray masabit a kiew tan saray kiew a sausi ed gilig na kolus
: iitdan day siruman to.
23: Ag antakot ed anggan ontan lan agos na ilog;
: anggapoy walad sikato anggan onsipwak ed lupa to so danum na Jordan.
24: Siopay makabulag tan makadakep ed sikato?
: Odino siopay makadeyeng na eleng to ed sakey a patit?