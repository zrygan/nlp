1: Diad ontombuk a tiagew, say panaon ya ipapaway da ray ararin mibakal, imbaki nen David a mibakal si Joab, saray opisyal to, tan saray sondaloy Israel; tinalo da ray Ammonita tan nilooban day siudad na Rabba. Balet nanayam ed Jerusalem si David.
2: Aminsan ya agew, nen ngarngarem la, binmangon si David ed pampapainawa to, insan linmad toktok na palasio. Diad panaakar-akar tod man akanengneng na sakey a biin manaames ed abung. Magangganan maung yan bii.
3: Kanyan angibaki na manepet, tan akabatan to a saman a bii et si Bat-seba ya anak nen Eliam tan asawa nen Urias a Heteo.
4: Angibakiy David na saray mangawit ed kinen Bat-seba; inawit da, insan to inakdulan. Karkayariy binulan a panaglinis nen Bat-seba onung ed ganggan. Insan la sinmempet.
5: Ag abayag, nanlokun, kanyan impaibaga tod kinen David.
6: Insan si David impaikuantod kinen Joab, Ibakim diay Urias a Heteo. Kanyan imbaki nen Joab si Urias ed kinen David.
7: Nen sinmabiy Urias, tinepet nen David ed sikato no maung kasiy kipapasen nen Joab tan saray sondalo, tan no antoy nagagawad bakal.
8: Insan to inkuan ed kinen Urias, Sempet ka, ta mampainawa kan magano. Tinmaynan si Urias, tan walay rigalon impaiyakar nen David ed abung to.
9: Balet ag sinmempet ed abung si Urias; ingen, inmogip ed puirta na palasio a kaiba to ray guardiay ari.
10: Nen nadngelan nen David ya ag sinmempet ed abung si Urias, tinepet tod sikato, Abayag lay inkaandim tan kasabi-sabim; akin et ag ka ni sinmempet?
11: Inmebat si Urias, Mibabakal iray totood Israel tan Juda, a kaiba ray Kaban na Sipanan; say pangulok a Joab tan saray opisyal to et wala rad kampo diad kaalogan. Panoy isempet kod abung, mangan, oninom, tan onogip a kaakdul koy asawak? Diad ngaray tawen, isambak ya ag ko ya nayarin gawaen!
12: Kanyan inkuanen David, Manayam ka ni dia sirin a sanagew, ta nabwas papawilen ta kad bakalan. Kanyan nanayam ed Jerusalem si Urias ed saman ya agew tan diad ontombuk ya agew.
13: Inimbitaan nen David a mandem, insan to binuek. Balet diad saman a labi ag lamet sinmempet ed abung si Urias; ingen, inmogip ed oles to a kaiba to ray guardiay ari.
14: Diad kaimbuas nanggaway David na sulat a para si Joab, insan to impawit ed kinen Urias.
15: Insulat to: Ipasen moy Urias ed arap na kawalaay pinasyan laban, insan kayo onsoner tan paolyan yon napatey.
16: Kanyan nen lolooban nen Joab so siudad, imbaki toy Urias ed pasen ya amta ton mabiskeg iray kalaban da.
17: Pinmaway ed siudad iray sondalo na kalaban da, tan nilabanan da ray sondalo nen Joab; pigaran opisyal nen David so inatey a pati si Urias.
18: Insan impaibalita nen Joab ed kinen David so kipapasen na bakal,
19: tan binilin to may imbaki to, Kayarim ya ibagay nipaakar ed bakal,
20: nayarin mampasnuk tan tepeten tod sika, Akin et inasinggeran yon maung so siudad diad impilaban yod sikara? Ag yo ta amtan panaen da kayo manlapud saray padir?
21: Ag yo ta anunotan no panoy impatey nen Abimelec a lakin anak nen Jerubesset? Diad Tebez iman so inkagawaan to; sakey a bii so angipelag na gilingan manlapud tagey na padir tan sikatoy inateyan nen Abimelec. Akin sirin et inabayan yon maung so padir? No tepeten ya na ari, ikuan mo ed sikato, Inatey met si opisyal mon Urias.
22: Kanyan linmad kinen David imay imbaki nen Joab tan imbaga toy imbilin nen Joab ed sikato.
23: Inkuanto, Mabiskeg iray kalaban mi nen say sikami; pinmaway irad siudad tan nilabanan da kamid kaalogan, balet pinasoner mi rad puirtay siudad.
24: Insan manlapud padir pinapana da kami, tan pigaran opisyal moy apatey a pati si Urias ya opisyal mo.
25: Inkuanen David ed samay imbaki, Pabiskeg moy linawa nen Joab. Ibagam ed sikato ya ag nagogoloy isip to, ta ag nibaga no siopay napatey ed bakal. Ibagam met ed sikato ya ag nagogoloy isip to, ta ag nibaga no siopay napatey ed bakal. Ibagam met ed sikato a pabiskegen toy idogpa tod siudad, pian nadakep yo.
26: Nen nadngelan nen Bat-seba ya inatey so asawa to, inermenan to.
27: Kayariy panaon na impanermen to, inala nen David ed palasio; nagmaliw ya asawa to tan naanakan to na sakey a laki. Balet akapaermen ed Katawan yan ginawa nen David.