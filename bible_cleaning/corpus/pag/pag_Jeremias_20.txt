1: Nen si Pasur a lakin anak nen Imer a pari tan manonan opisyal na Timplo et nadngel to ak a mangibabawag ed sarayan bengatla,
2: impapasiplatan to ak insan to ak impaigolunggulong ed abay na Puirta nen Benjamin diad Timplo.
3: Diad kaimbuas, nen impaokbaran ak la nen Pasur, inkuankod sikato, Aliwan Pasur so impangingaran na Katawan ed sika. Initdan to ka na ngaran a Makapataktakot ed Anggan Iner a Pasen.
4: Ta say Katawan inkuanto, Gawaen ta kan makapataktakot ed sikan dili tan diad saray kakaarom, tan nanengneng mo ran amin a pateyen ed ispada na saray kalaban da. Ipasilong kod pakayari na ari na Babilonia iray amin a totood Juda. Pateyen to ray arum ed sikara tan saray arum awiten to ran adakep ed Babilonia.
5: Ipasamsam kod saray kalaban da iray amin a kayamanan ed sayan siudad, tan alaen da ray amin a kayaryan to, anggan saray kayamanan na saray ararid Juda, tan awiten da ran amin ed Babilonia.
6: Nipaakar ed sika, Pasur, tan amin da ray kabyangay pamilyam, nadakep tan niakar kayod Babilonia. Ompatey tan nipompon kayod man ya amin a pati amin a kakaarom a tinitilaan mo.
7: Katawan , pinalikdo mo ak,
: tan siak so apalikdo.
: Mabiskeg ka ni nen say siak,
: kanyan tinalo mo ak.
: Luludlureyen ak na balang sakey;
: eelek-elekan da ak lawas.
8: Kapag mansalita ak, manakis ak,
: tan iyeyag ko, Duksa! Deral!
: Katawan , siak lawas so naluludlurey tan nababalaw-balaw,
: lapud ibabawag koy salitam.
9: Balet no kuanko, Lingwanan koy Katawan ,
: tan ag ak la mansalita ed ngaran to,
: say salitam ed satan singa apoy ya ondadalang ed pusok;
: kinmetket la rad saray pokel ko.
: Gagawaen koy anggaay nayarian kon pokpokan,
: balet ag ko la nayarian.
10: Narerengel koy paneesaesan na saray karaklan,
: Makapataktakot ed anggan iner a pasen!
: Kanyan idalem tayod saray makankanepegan!
: Anggan saray kakaarok a malet aalagden day kapelag ko.
: Angangko nayarin palikdoen, kuanda;
: naerel tayo sirin tan makabawi tayo.
11: Balet wala ka, Katawan , ed diking ko,
: mabiskeg tan makapanyari ka,
: tan natumba ray mamapaseg-segang ed siak;
: ag da ak balut taloen.
: Andi-anggaan so pakapelag dad kababaingan
: lapud ag ira manalo.
: Ag balut nalingwanan so pakapelag dad kababaingan.
12: Balet, Katawan a Makapanyarin-amin, maptek so panusubok mod saray totoo;
: amtam no anto ray walad puso tan kanunotan da.
: Iyabuloy mo pan nanengneng koy ibawim ed saray kalaban ko,
: ta impalimak ed sika so kipapasen ko.
13: Mankanta kayod Katawan !
: Igalang yoy Katawan !
: Iyaagel to ray napapairap ed pakayari da ray maoges a totoo.
14: Nisamba komun so agew na inkianak ko!
: Lingwanan yoy agew ya impangyanak ed siak na inak!
15: Nisamba komun so lakin pinaliket toy amak,
: nen imbawag tod amak so balita,
: Laki! Laki so anak mo!
16: Niolibay komun iman a too ed saray siudad
: ya andi-panangasin dinederal na Katawan .
: Makarengel komun iman a too no kabwasan na saray akis no paniirap,
: tan no kaagewan say eyag na para bakal,
17: lapud ag to ak pinatey nen wala ak nid dalem na eges nen inak.
: Eges nen inak la komun ed satan so lobuk ko,
: tan ag ak la komun nianak.
18: Akin et nianak ak?
: Pian kasi manirap ak labat tan manermen ak labat
: tan mansamput ed kapelag ed kababaingan so bilay ko?