1: Manliket kayon oneyag a mangidayew ed Dios,
: amin yon katoowan!
2: Mankanta kayon mangigalang ed ngaran to;
: nagnap a dayew so iter yod sikato!
3: Kuanyod Dios, Makapakelkelaw iray gagawaen mo!
: Diad kabaleg na pakayarim,
: sitatakot ya ondadakmomod sika iray kalaban mo.
4: Igagalang kay amin a katoowad tapew na dalin;
: mangakanta ran mangidayew ed sika,
: mangakanta ran mangidayew ed ngaran mo.
5: Gali dia ta nengneng yoy ginagaway Dios,
: saray makapakelaw a ginagawa tod saray totoo.
6: Impagmaliw ton amagan dalin so dayat;
: binaliw dan inakar so ilog iray lalaki tayo.
: Nanliket itayod man, lapud ginawa to.
7: Manooley ya anggad angga diad panamegley na pakayari to,
: tan ag to aalisay mata iray bansa.
: Saray mananumpa et anggapo komuy onlaban ed sikato!
8: Idayew yoy Dios tayo, amin yon bansa;
: iparengel yoy panangidayew yod sikato.
9: Pansiasiansiaen to tayon mabilay ya anggad natan,
: tan ag to itayo inabuloyan a napelag.
10: Sinusubok mo kami, O Dios
: no panoy kalilinisay pilak ya imparalan ed apoy,
: ontan met so impanusubok mod sikami.
11: Inaabuloyan mo kamin napelag ed patit,
: tan ambelat iray impapasakbat mod sikami.
12: Inaabuloyan mon pairapen kami na saray kalaban mi;
: dinmadalan kamid apoy tan delap,
: balet natan inyakar mo kamid pasen ya arawid kaatapan.
13: Mangawit ak ed abung mo na saray bagat a popoolan;
: isaklang kod sika ray insipan ko.
14: Iter kod sikay imbagak ya iter,
: nen wala ak ed gunigon.
15: Mangisaklang ak na karniron popoolan ed altar;
: mangibagat ak na saray bakan kalakyan tan saray kanding,
: et ontagey ed tawen so asewek da.
16: Gali dia tan dengel kayo, amin yon mangigagalang ed Dios,
: ta ibagak ed sikayoy ginawa ton para siak.
17: Tinmawag ak ed sikaton tulongan to ak;
: indayew kod panamegley na saray kanta.
18: No ag ko nagbabawian iray kasalanan ko,
: ag ak komun dinengel na Katawan.
19: Balet dinengel ak a tua na Dios;
: dinengel toy pikakasik.
20: Idadayew koy Dios,
: ta ag to impolisay so pikakasik,
: o inekal ed siak so ag mangoman a panangaro to.