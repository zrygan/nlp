1: Say Katawan inter tod kinen Moises
2: iray onggendan a totontonen a tombuken na saray totood Israel no mampista ra diad pangigalang dad Katawan .
3: Walay anem agew a pankimey yo, balet ag yo lilingwanan a say kumapiton agew et agew na panagpainawa. Diad satan ya agew ag kayo mankikimey, no ag ingen mantitipon kayon mangigalang ed Dios. Say Agew na Panagpainawa et kayaryan na Katawan , anggan iner so panaayaman yo.
4: Ibawag mo ray onggendan a pista ed saray niganan panaon.
5: Say Paskua a silibraan pamagalang ed Katawan et onggapod kapansironget na kumalabinapat agew na ononan bulan.
6: Diad kumalabinliman agew say Pista na Tinapay ya Anggapoy Libadura et onggapo, tan diad loob na pitoy agew nepeg ya anggapoy libaduran tinapay so kanen yo.
7: Diad ononan agew na pista mantitipon kayon mangigalang ed Katawan tan tonda kayod inagew-agew a kimey yo.
8: Pitoy agew a mangisaklang kayod Katawan na saray bagat a popoolan. Diad kumapiton agew mantitipon kayo lamet a mangigalang ed Katawan , balet tonda kayod inagew-agew a kimey yo.
910: No onsabi kayod dalin ya iter ed sikayo na Katawan et manani kayo, iyakar yod pari so ononan berber na trigo.
11: Say pari isaklang to yan berber na trigo a nidoma-doman rigalo ed Katawan , pian naawat kayo. Say pari isaklang to may trigo diad ontombuk ya agew kayari na Agew na Panagpainawa.
12: Diad agew a pangisaklang yod bagat a trigo, mangisaklang kayo met na sakey taon a kordiron kalakyan ya anggapoy deral na laman to a sikatoy bagat a popoolan.
13: Katekep to ya, mangyapay kayo na sakey tan kapalduan kilon arina ya inkames ed larak na oliba a sikatoy bagat a popoolan. Say balingit na sayan bagat et makapaliket ed Katawan . Mangisaklang kayo met na sakey litron alak.
14: Ag kayo mangakan na balon trigo ya ag inloto, odino insanglil, odino ginawan tinapay, ya anggad nisaklang yo la yan bagat ed Dios. Sayan totontonen et nepeg a tombuken na amin a kabyangay boleg yo ya anggan kapigan man a panaon.
15: Mambilang kayo na pitoran simba manlapud ontombuk ya agew kayari na Agew na Panagpainawa, say agew na impangisaklang yod Katawan na sakey a berber na trigo.
16: Diad kumalimamplon agew, say ontombuk ya agew kayari na kumapiton Agew na Panagpainawa, mangisaklang kayo lamet ed Katawan na balon bagat a trigo.
17: Kapag pamilya mangyakar na duaran tinapay tan iyapay ton nidoma-doman rigalo ed Katawan . Kapag tinapay gawaen ed sakey tan kapalduan kilon arinan nanlibadura insan iyapay ed Katawan a sikatoy bagat ya ononan anien.
18: Katekep na sayan tinapay, saray Israelita mangisaklang ira na pitoran sakey taon a kordiro, sakey a bakan kalakyan, tan duaran kanding ya anggapoy deral na laman dan amin. Isaklang ira ed Katawan a bagat a popoolan a katekep na bagat a trigo tan bagat ya alak. Say balingit na sayan bagat et makapaliket ed Katawan .
19: Ontan met say sakey a kanding a kalakyan isaklang yon bagat a para kasalanan tan say duaran sakey taon a kordiro kalakyan isaklang yon bagat a para kareenan.
20: Say pari iyapay toy tinapay a katekep na duaran kordiro a sikaray nidoma-doman rigalo ed Katawan tan para saray pari. Masanto ra yan bagat.
21: Diad satan ya agew tonda kayod inagew-agew a kimey yo, balet mantitipon kayon mangigalang ed Katawan . Saray kabyangay boleg yo et nepeg a tombuken da ra yan totontonen ya anggan kapigan man a panaon, tan anggan iner man so panayaman da.
22: No manani kayod saray kaalogan yo, ag yo gagapasen iray walad saray gilig na kaalogan yo, tan ag yo la papawilen a tortoren iray atilak-tilak; itilak yo la ran para saray mairap-bilay tan saray sangkaili. Say Katawan et sikatoy Dios yo.
2324: Diad ononan agew na kumapiton bulan ngilinan yo so sakey a nidoma-doman agew na panagpainawa, tan mantitipon kayon mangigalang ed Katawan no ontanul iray trumpita.
25: Mangisaklang kayoy bagat a popoolan ed Katawan tan tonda kayo ed inagew-agew a kimey yo.
2627: Say kumaplon agew na kumapiton bulan et agew a panggawa na sirimonya a pangekal na saray kasalanan da ray totoo. Diad satan ya agew ag kayon balut mangakan; mantitipon kayon mangigalang ed Katawan , tan mangisaklang kayo na bagat a popoolan ed sikato.
28: Ag kayo mankikimey ed satan ya agew, lapud sikatoy agew a panggawa na sirimonyan pangekal na kasalanan.
29: Siopamay mangan ed satan ya agew ag la nibilang a sakey ed saray totoo na Dios.
30: Tan no walay mankimey ed satan ya agew say Katawan a dili so mamatey ed sikato.
31: Sayan totontonen et nepeg a tombuken na amin da ray kabyangay boleg yo ya anggan man iner so panayaman da.
32: Manlapud kaselek na agew na kumasiam ya agew na bulan ya anggad kapansironget na kumaplon agew ngilinan yo yan agew a sakey a nidoma-doman agew na panagpainawa; legan na sayan agew nepeg ya anggapoy kanen na anggan siopa.
3334: Say Pista na saray Abung-abung onggapo ed kumalabinliman agew na kumapiton bulan tan silibraan a pitoy agew.
35: Diad ononan agew na pampista yo mantitipon kayon mangigalang ed Katawan tan tonda kayod inagew-agew a kimey yo.
36: Pitoy agew a mangisaklang kayod Katawan na saray bagat a popoolan. Diad kumawalon agew mantitipon kayo lamet a mangigalang ed Katawan tan mangisaklang kayo na bagat a popoolan. Sikato yay agew a pangigalang ed Katawan , tan tonda kayod inagew-agew a kimey yo.
37: Sikara yay niganan pista a pantitipon yon mangigalang ed Katawan tan pangisaklang yo na saray bagat a kakanen, saray bagat a popoolan, saray bagat a trigo, saray arum a bagat, tan saray bagat ya alak, onung na nakaukolan ed inagew-agew.
38: Sarayan pista et kaaruman ira na saray Agew na Panagpainawa, tan sarayan bagat et kaaruman ira na saray rigalon isasaklang yo, saray bagat a panumpal yod saray sipan yo, tan saray bagat a pinalapud mabolus a linawa ya iter yod Katawan .
39: No naani yo la ray bunga na saray tanaman yod kaalogan yo, silibraan yon pitoy agew yan pista, manlapud kamalabinliman agew na kumapiton bulan. Say ononan agew et sakey a nidoma-doman agew na painawa.
40: Diad satan ya agew mangala kayoy pigaran sankaabigan a bungay kiew, saray sangay kiew a palmira tan saray sangay mabolung a kiew tan igapo yoy mampista a pangigalang yod Katawan a Dios yo.
41: Pistaan yo a pitoy agew. Sayan totontonen et nepeg a tombuken na saray kabyangay boleg yo ya anggan kapigan man a panaon.
42: Amin ya Israelita et manayam iran pitoy agew ed saray abung-abung,
43: pian naamtaan na saray kabyangay boleg yo a say Katawan impanayam to rad abung-abung iray Israelita nen impaway to rad Egipto. Sikatoy Katawan a Dios yo.
44: Onya sirin so impangiter nen Moises ed saray Israelita na sarayan totontonen diad pansilibra rad saray niganan pista a pamagalang ed Katawan .