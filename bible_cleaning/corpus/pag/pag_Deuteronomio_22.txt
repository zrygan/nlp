1: No nanengneng yoy nablus a baka odino karniro na kapara yon Israelita, ag yo papaolyan; erel yo tan ipawil yod sikato.
2: Balet no arawdawiy panaayaman na makankayaryan odino ag yo amta no siopa, isempet yo lad abung yo. No onsabin mananap so makankayaryan, iter yod sikato.
3: Ontan met so gawaen yod nalmo yon asno, kawes, odino antokaman a bengatla ya abalang na kapara yon Israelita.
4: No niparokul so asno na kapara yon Israelita odino say baka to, ag yo papaolyan, no ag ingen tulongan yon mangipaalagey.
5: Saray bibii et ag ira nepeg a mansolung na kawes da ray lalaki, tan saray lalaki et ag ira nepeg a mansolung na kawes da ray bibii; kabosul na Dios iray totoon manggawa na ontan.
6: No makarumog kayo na obung na manok ya atap ed tagey na kiew odino diad dalin, tan akaekem so ina ed saray iknol to odino diad saray sibong to, ag yo nepeg ya alaen imay ina.
7: Nayarin alaen yo ra may sibong, balet ibolus yo may ina, pian andokey so bilay yo tan maaligwas kayo.
8: No mamaalagey kayoy balon abung, kargaan yon kargaan na barandilyas iray gilig na atep to. Diad satan anggapo lay kasalanan yo no walay napelag tan ompatey.
9: Ag kayo mantatanem na arum a tanaman ed alog ya angitaneman yod saray ubas yo; no taneman yo na arum a tanaman, ag yo la nikana so bunga na saray ubas tan say bunga na saray arum ya intanem yo.
10: Ag yo pansisipolen a pambaka so baka tan asno.
11: Ag yo isosolung so kawes ya inabel ed lana tan linen.
12: Daitan yo na palagoygoy so apatiran suyok na kawes yo.
13: Antoy gawaen no bilang ta walay sakey a laki ya angasawa insan ag abayag na impanamung da et ag to la labay,
14: kanyan igawaan to na kasalanan ya aliwa lan birhin nen inasawa to?
15: No onyay nagawa, saray ateng to may bii et nepeg ya alaen day adalaan ya oles a dinokolan da kayariy impankasal da, insan da iyakar ed korti tan ipanengneng dad man ed saray pangulo na baley.
16: Say ama na bii ikuantod sikara, Sayan anak ko et impaasawak ed sayan laki, et natan ag to la labay.
17: Inggawaan to na kasalanan, ta ibabaga ton aliwa lan birhin nen inasawa to. Balet saya so pakapatnagan a birhin so anak ko nen inasawa to; nengneng yo yay adalaan ya oles a dinokolan da kayariy impankasal da!
18: Diad satan saramay pangulo na baley alaen da may asawan laki tan sipsiplatan da.
19: Pambayaren da met na sanlasus a kuartan pilak tan iter da rad samay ama na bii, ta samay asawan laki et impelag tod kababaingan so sakey a biin Israelita. Sakey ni, mansiansian asawa to may bii, tan ag ton balut nisiyan legan ton mambilay.
20: Balet no tua may dalem tan anggapoy pakapatnagan a birhin imay bii,
21: iyakar dad satan ed lolooban na abung nen ama to, tan diman tupaken na saray lalakid siudad ya anggad ag to ipatey. Samay bii et nanggawa na makapabaing ed saray totoo tayo diad impiakdul tod laki kasakbayan na impikasal to, legan a manaayam ni ed abung nen ama to. Diad ontan, napaandipat yo yan kaogsan.
22: No narel a miaakdul so sakey a laki ed asawa na sakey a laki, nepeg a pateyen ira tan a duan nanakdul. Diad ontan, napaandipat yo yan kaogsan.
23: No narel a miaakdul so sakey a laki ed sakey a biin akisipanan lan miasawad sananey a laki,
24: nepeg ya iyakar yo ra ed paway na baley tan diman yo ra tupaken ya anggad ag da ipatey. Samay bii et nepeg a pateyen lapud ag inmeyag a kinmerew na tulong, anggaman a walad baley. Samay laki et nepeg a pateyen lapud akiakdul ed biin akisipanan lan miasawa. Diad ontan, napaandipat yo yan kaogsan.
25: No walay sakey a lakin pinasoot tod alog so sakey a biin akisipanan lan miasawad sananey a laki, nepeg a pateyen imay lakin amasoot;
26: anggapoy nepeg a gawaen ed samay bii, lapud ag nanggaway kasalanan a patey so kanepegan a dusa to. Saya et kapara toy kaso na sakey a lakin angabil na sananey a laki tan pinatey to.
27: Samay laki et pinasoot tod alog so biin akisipanan lan miasawa, et anggan inmeyag a kinmerew na tulong imay bii, anggapoy makatulong ed sikato.
28: No walay sakey a lakin narel ya amasoot na sakey a marikit ya ag ni akisipanan a miasawa,
29: nepeg a mambayar ed ama na samay bii na limamplon kuartan pilak, tan samay bii et magmaliw ya asawa to, lapud pinasoot ton akiakdulan. Ag ton balut nisiyan legan ton mambilay.
30: Sebel ed siopaman a laki so pangipaabeba na kagalangan na ama to diad pangakdul tod siopaman ya asawa na ama to.