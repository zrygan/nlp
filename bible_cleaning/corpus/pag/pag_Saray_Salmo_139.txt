1: Katawan , sinokayan mo ak
: kanyan kabat mo ak.
2: Antam ya amin iray gagawaen ko;
: anggan arawiy kawalaan mo, natatalusan mo ray kanunotan ko.
3: Nanenengneng mo ak, anggan mankikimey odino mampapainawa ak;
: amtam ya amin so kiwas ko.
4: Angan kasakbayay pansalitak
: amtam la no antoy ibagak.
5: Wala kad kaliber-liber ko;
: iyaagel mo ak diad panamegley na pakayarim.
6: Aralem a tuloy so pakaamtam ed siak;
: ag ko nayarian a tokuren.
7: Iner so laen ko, pian nibatikan ta ka?
: Iner so batikan ko pian, naarawian koy kiwawalam?
8: No onla ak ed tawen, wadman ka;
: no ondakul ak ed pasen a panaayaman da ray inaatey, wadman ka.
9: No ontikyab ak ed labas na bokig,
: o manayam ak ed sankaawarian a pasen ed sagur,
10: wadman ka a mangiwanwan ed siak,
: wadman ka ya ontulong ed siak.
11: Nayarin kerewen kod bilonget ya iyamut to ak,
: o kerewen kod liwawan walad kaliber-liber ko a magmaliw a labi.
12: Balet anggan say bilonget aliwan ambilonget ed sika,
: tan say labi maliwawan singa agew.
: Namparay liwawa tan bilonget ed sika.
13: Pinalsam ya amiy parti na laman ko;
: tinoop mo ak ed eges na inak.
14: Idadayew ta ka, lapud nepeg kan takotan;
: makapakelaw tan nidoma ya amin iray gagawaen mo.
: Nagnap so pakapikabat kod saya.
15: Amtam nen nagagawa ray pokel ko,
: sanen naapiapiger a natotoop ira ed eges na inak,
: nen ombabaleg ak diman ya anggapoy makaamta;
16: anengneng mo ak kasakbayay inkianak ko.
: Saray inggetar ya agew na pambilay ko
: et nisulat la rad librom,
: kasakbayan na inggapo ra.
17: O Dios, mairirap kon talusan iray kanunotan mo;
: amayamay iran tuloy!
18: No bilangen ko ra, dakel ni ra nen say buer.
: No ombangon ak, wala ak nid abay mo.
19: O Dios, agaylay pirawat kon pateyen mo ray totoon maoges!
: Agaylay pampilalek kon taynan ak lan bukor na saray totoon maruruksa!
20: Mansasalita ray maoges a nipaakar ed sika;
: lelemlemewen day ngaran mo.
21: Katawan , agaylay pambosul kod saray mamobosul ed sika!
: agaylay pambalaw kod saray onsusumlang ed sika!
22: Mapalalo so pamobosul kod sikara;
: ipapasen ko ran kalaban ko.
23: Sokayan mo ak pa, Katawan, tan amtaen moy walad isip ko;
: subok mo ak, tan amtaen mo so walad kanunotan ko.
24: Nengneng mo pa no walay antokaman a kaogsan ed siak
: tan iwanwan mo ak pad andi-anggaan a dalan.