1: O Dios, manepeg a dayewen mi ka ed Sion
: tan sumpalen mi ray sipan mid sika,
2: ta eebatan mo ray pikakasi.
: Ondagod sikay amin a katoowan,
3: lapud saray kasalanan da.
: Anggaman ya aaripenen kami na saray kasalanan mi,
: papaandien mo ra.
4: Maliket iray pipilien mo,
: saray iyaakar mon manayam ed santuariom.
: Napenek kamid saray maung a bengatlan walad abung mo,
: saray bindisioy masanton Timplom.
5: Eebatan mo kami diad panamegley na pangiiter mod sikamiy pananalo,
: tan ilalaban mo kami diad panggagawam na saray pakelaw.
: Saray katoowan ed intiron mundo
: tan nibaliw na maawang iran dayat et manmamatalek irad sika.
6: Diad panamegley na biskeg mo inliram iray palandey ed pasen da;
: impanengneng mo so balbaleg a pakayarim.
7: Patotondaen moy ungol da ray dayat
: tan say ungol da ray daluyon;
: parereenen moy golo da ray katoowan.
8: Natatakot so intiron mundo,
: lapud saray makapakelkelaw a ginagawam.
: Lapud saray gawgawam, wala ray malikeliket
: ya eyag ed inerman a pasen.
9: Ipapanengneng moy panangarom ed dalin diad pangipepelag moy oran;
: gagawaen mon mayaman tan mataba.
: Papanoen mo na danum iray kolus;
: patotoboen mo ray tantanaman ed dalin.
: Onya so panggagawam
10: daakan ya oran so ipepelag mod saray binakan kaalogan tan luluaken mo ra;
: palelemeken moy dalin diad panamegley na mayamaya,
: tan papabalegan mo ray ontutubon tantanaman.
11: Agaylay karakel na ani, lapud kinamaung mo!
: Daakan, anggan iner so laen mo.
12: Dakerakel iray ayayep ed panagpastolan;
: napnoy liket iray alusadsar na kapokdulan.
13: Dakerakel iray karniro ed kaalogan;
: napnoy trigo iray patar.
: Maneeyag tan mangakantad liket iray amin a bengatla.