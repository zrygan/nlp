1: Pakaskasi kayo la! Manggagawa kayo na saray pikewet a ganggan a mamapairap ed saray totook.
2: Ontan so panesebel yod saray mairap-bilay ed pakagamur dad saray kanepegan tan say katonungan da. Ontan so pangaala yod saray kayamanan da ray balo tan saray olila.
3: Antoy gawaen yo no dusaen kayo na Dios? Antoy gawaen yo no iyakar tod sikayoy deral a manlapud arawin bansa? Iner so batikan yon kereway tulong? Iner so pangyamutan yo na saray kayamanan yo?
4: Napatey kayo ed bakal odino naala kayon priso. Anggaman ontan ag ni ontonda so pasnuk na Katawan , no ag ingen siansia nin akaonat so lima ton manusa.
5: Inkuan na Katawan , Asiria! Ikanak so Asiria a singa pekpek a panusak ed saray totoon pamapasnukan ko.
6: Imbakik so Asiria ya ondogpa ed sakey a bansan anggapoy Dios to, diad saray totoon amapetang na olok. Imbakik iray taga Asiria a mansamsam, mantakew, tan mangigatin-gatin ed saray totoo a singa ra dotak ed saray dalan.
7: Balet say impirador na Asiria wala ray maruksan plano ton dili. Ginetma ton deralen iray amayamay a bansa.
8: Kuanto, Ari so balang sakey a pangulo na saray sondalok!
9: Adakep ko ray siudad na Calno tan Carkemis, saray siudad na Hamat tan Arpad. Adakep koy Samaria tan Damasco.
10: Inlaknab koy impanusak; dinusak iray nanarian a manangigalang ed saray talintaoy diriyos, saray talintaon dakel ira nen saray talintaon walad Jerusalem tan Samaria.
11: Dineral koy Samaria tan amin da ray talintao na saray diriyos to, tan onya met so gawaen ko ed Jerusalem tan saray talintaoy diriyos ya igagalang diman.
12: Balet say Katawan kuanto, Kayari na gagawaen kod Palandey na Sion tan diad Jerusalem, dusaen koy impirador na Asiria lapud panagpaatagey tan panagtangsit to.
13: Ta say impirador na Asiria kuanto, Siak a diliy nanggawad saraya. Mabiskeg ak, makabat ak, tan masilib ak. Inekal ko ray ketegan na saray bansa tan inaalak iray abaston insesempen da. Singa ak bakan kalakyan a nanggagatin ed saray totoon manaayam diman.
14: Saray bansad mundo et singa ra obung na manok, tan inaalak iray kayamanan da; singa ak nanaalay iknul ed obung ya ataynan. Anggapoy namparakpak a payak ya anaktakot ed siak; anggapoy anggan inmonin manok a mamaarawid siak!
15: Balet say Katawan kuanto, Nayari kasin ipasirayew na wasay a matalonggaring ni nen say mangiwawasay ed sikato? Odino say ligari nen say mangililigarid sikato? Say bastun ag to lilibiten so too, no ag ingen say too so manlilibit ed bastun.
16: Say Katawan a Makapanyarin-amin mangipadalan na sakit a manusad saray matataban sondalo. Diad saray laman da walay apoy a mampool lan mampool.
17: Say Dios a silew na Israel et magmaliw a sakey ya apoy. Say masanton Dios na Israel et magmaliw a manliub ya apoy a diad sanagew et poolan toy amin a bengatla, anggan saray masabit a karikaan.
18: Sigput a natemek iray makdel a takel tan saray mataban dadalusan, a singa pamatey na sakit ed too.
19: Dagdaiset so natilak a kiew tan diad karaiset da nayari ran bilangen na anggan sakey a melag ya ogaw.
20: Onsabiy panaon a saray totood Israel ya akapaliis ed patey et ag la ra manmatalek ed bansan ngalngali sigput ya aneral. Petepeteg a manmatalek irad Katawan a masanton Dios na Israel.
21: Wala ray daiset a totood Israel ya ompawil ed makapanyarin Dios da.
22: Anggaman a natan et singa karakel na buer ed dayat so karakel na totood Israel, dagdaiset ed sikara so ompawil. Akaparaan lay kaderal na saray totood Israel, tan nagawa ya onung ed katonungan.
23: Say Katawan a Dios a Makapanyarin-amin deralen toy intiron bansa, onung na inkuan to.
24: Say Katawan a Dios a Makapanyarin-amin kuantod saray totoo to a manaayam ed Sion, Ag kayo natatakot ed saray taga Asiria, anggaman a papairapen da kayo a singa impamairap na saray Egipsio.
25: Magano lan nasumpal so panudusak ed sikayo; kayari to deralen kod satan iray taga Asiria.
26: Siak, say Katawan a Makapanyarin-amin leweten ko ra a singa samay impanlewet kod saray totood Madian diad Baton Oreb. Dusaen koy Asiria a singa impanusak ed Egipto.
27: No onsabiy tan ya agew ekalen ta kayod pakayari na Asiria, tan say pako ra et ag lad satan makabelbelat ed tenger yo.
28: Adakep na saray sondalon kalaban so siudad na Ayat! Dinmalan irad Migron! Intilak dad Micmas iray abasto ra!
29: Akabaliw la rad babaliwan tan mamapalabas iray labi ed Geba! Ataktakot iray totood baley na Rama, tan batik iray totood Gabaa a baley nen Ari Saul.
30: Eyag kayo, sikayon totood Gallim! Dengel kayo, sikayon taga Laisa! Ebat kayo, sikayon taga Anatot!
31: Saray taga Madmena tan Gebim ombabatik iran mangyagel na bilay da.
32: Wala la natad sayan agew ed baley na Nob iray kalaban, tan aayagan day poniti so Palandey na Sion tan say siudad na Jerusalem.
33: Say Katawan a Makapanyarin-amin biglan ipelag to ran singa sangay kiew a pinupo. Natipas tan napaabeba iray sankamapaatagey tan sankatageyan na kipapasen ed sikara.
34: Batangen to ran singa pambatang na wasay ed saray kiew ed otel na takel. Natumba ran singa say katumba na saray sankaabigan a kiew na Libano!