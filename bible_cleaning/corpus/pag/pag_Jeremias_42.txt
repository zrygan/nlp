1: Insan amin da ra may pangulo na sondalo, pati si Johanan a lakin anak nen Carea tan si Azarias a lakin anak nen Hosaya tan saray totoon nandoromay kipapasen da, et linma rad siak
2: tan kuanda, Gawam pay kerewen mid sika! Ipikasi mo kami pa ed Katawan a Dios tayo. Ipikasi mo kami pa ran atilak dian mabilay. Amayamay kami ni nen saman balet dagdaiset kami la natan, a singa nanenengneng mo.
3: Pikasim pa a say Katawan a Dios tayo et ipanengneng tod sikami so nepeg min laen tan gawaen.
4: Inebetan ko ra, Maung itay anunotan yo. Ipikasi ta kayod Katawan a Dios tayo tan ibagak so kekerewen yo. No antoy ibaga to, salitaen kod sikayo. Anggapoy iyamut kod sikayo.
5: Insan inkuandad siak, Say Katawan a Dios tayo komun so tua tan matoor a tasi sumpad sikami no ag mi onuren ya amin iray ganggan ya iter tod sika para sikami.
6: Maung may maoges so kipaakaran to, onuren miy Katawan a Dios tayo a kekerewen min pangipikasian yod sikami. No ontoluk kamid sikato, maung ya amin so pansumpalan mi.
7: Kayariy samploran agew akisalitay Katawan ed siak,
8: kanyan tinawag ko ra di Johanan a lakin anak nen Carea, amin da ray kaiba ton pangulo na saray sondalo, tan saray arum a totoo.
9: Inkuankod sikara, Say Katawan a Dios na Israel ya angibakian yod siak a pangibagaan koy kerew yo, inkuanto,
10: No labay yoy mansiansian manayam ed sayan dalin, iletneg ta kayo; ag ta kayo deralen; itanem ta kayo ya aliwan baguten. Akapaermen na mapalalo ed siak so deral ya inyakar kod sikayo.
11: Ag kayo la ontatakot ed ari na Babilonia. Ag yo tatakotan, ta wala ak ed sikayo; iyagel ta kayod pakayari to.
12: Lapud mapangasi ak, pakasian ta kayod sikato tan abuloyan to kayon ompawil a manayam ed dalin yo. Siak, say Katawan , so nansalita.
1315: Balet, sikayon akeraan ed Juda, nepeg ya onuren yo so Katawan a Dios yo. Nepeg a manayam kayod sayan dalin tan ag yo ibabaga, Andi, onla kamin manayam ed Egipto, ag kami lad man nadalan na bakal odino makadngel na trumpitan panawag na bakal, odino bilang naerasan. Balet no ipasoot yoy onla, saya so ikuan ed sikayo na Katawan a Makapanyarin-amin a Dios na Israel, No talagan labay yoy manayam ed Egipto,
16: aboten kayod man na bakal a tatakotan yo, dalanen kid man na eras a pampapagaan yo, tan ompatey kid man ed Egipto.
17: Amin da ray talagan malabay a manayam ed Egipto ompatey ira ed bakal, o eras, o salot. Anggapod sikaray nakeraan a mabilay, anggapoy anggan sakey a makapaliis ed deral ya iyakar kod sikara.
18: Say Katawan a Dios na Israel kuanto, No panoy impamasnuk kod saray totood Jerusalem, ontan met so pamasnuk kod sikayo, no onla kayod Egipto. Magmaliw kayon makapagiwgiw a nengnengen; ludlureyen kayo na saray totoo tan ikana ray ngaran yo a sakey a samba. Ag yo lan balut nanengneng yan pasen.
19: Insan intuloy kon inkuan, Imbaga na Katawan ed sikayo ran atilak ed Juda ya ag kayo oonla ed Egipto. Kanyan papasakbayan ta kayo natan,
20: ta satay kalingo yo et mambunga na ipatey yon amin. Kinerew yod siak ya ipikasi ta kayo ed Katawan a Dios tayo, tan insipan yo a gawaen yoy amin ya ingganggan to.
21: Natan imbagak ed sikayo so papaibaga na Katawan , balet ag yo oonuren ya amiy bengatlan papaibagad siak na Katawan a Dios tayo ed sikayo.
22: Kanyan sirin, tandaan yo ya: ompatey kayod bakal, odino eras, odino salot ed dalin a labay yon laen tan panayaman.