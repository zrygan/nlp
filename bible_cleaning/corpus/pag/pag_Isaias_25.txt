1: Katawan , sika so Dios ko;
: Igalang ta ka tan idayew koy ngaran mo.
: Makapakelaw iray ginagawam a bengatla;
: matoor mon sinumpal iray plano
: ya abayag lan ninunot mo.
2: Impagmaliw mon deral-deral iray siudad
: tan inggegebam iray padir da.
: Saray palasion impaalagey na saray kalaban mi
: et anggad angga la ran naandipat.
3: Saray totood makapanyarin bansa et idayew da ka;
: takotan ka na saray totoo ed saray siudad da ray maruksan bansa.
4: Sinmingger ed sika iray mairap-bilay tan saray walad pankaukolan,
: et niarawi rad kaatapan ed panaoy gunigon.
: Iitdan mo ray salimbeng no panaoy bagyo
: tan say siruman no mapalaloy petang.
: Saray maruksan totoo ondodogpa ran singa bagyo no panaoy ambetel,
5: singa petang ed amagan pasen.
: Balet sika, Katawan , pinatondam so ingal da ray kalaban mi;
: patotondaen moy eyag da ray maruksan totoo,
: a singa pamapabetel na lorem ed petang na kaagwan.
6: Diad Palandey na Sion say Katawan a Makapanyarin-amin et mangiparaan na baleg a ponsia a para saray bansa ed intiron mundosakey a ponsian sankananaman iray kakanen tan sankaabigan iray alak ya isaklang.
7: Diad saya bigla ton ekalen so lorem na ermen a manatarung ed amin da ray bansa.
8: Deralen Katawan a Dios ed ando lan ando so patey! Ponasen toy lua ed kamataan na balang sakey a too tan ekalen to so kababaingan ya inkaplagan na saray totoo to diad intiron mundo. Say Katawan a dili so nansalita.
9: No nagawa la ya, say balang too ikuanto, Sikatoy Dios mi! Nanmatalek kami ed sikato, kanyan inyagel to kami. Sikato so Katawan ! Nanmatalek kami ed sikato, et natan maliket tan magayaga kami lapud inyagel to kami.
10: Iyagel na Katawan so Palandey na Sion, balet nigatin iray totoo ed Moab a singa kigatin na dayami ed tai na ayep.
11: Ikapay day lima ran singa ra onlangoy, balet say Dios paabebaen to ra; makapasinagem ya onlereg so lima ra.
12: Deralen na Katawan iray tirinsira tan saray atatagey a padir na Moab tan igeba to rad dabuk.