1: Diad saman ya agew, inter nen Ari Asuero ed kinen Riyna Ester iray amin a kayaryan nen Haman a kalaban na saray Judio. Imbaga nen Ester ed ari a sankanayon ira nen Mardokeo, kanyan manlapud saman ya agew bolus si Mardokeo a minengneng ed ari.
2: Inekal na ari imay singsing ton panagtimbri a binawi tod kinen Haman tan inter tod kinen Mardokeo.
3: Insan akisalita lamet ed ari si Ester, ya akadakmomo tan mannangnangis ed saliyan na ari. Kinerew tod ari a patondaen to may maoges a plano nen Haman, a kabyangay boleg nen Agag, sumpad saray Judio.
4: Intoro na ari imay balituk a sitro to ed kinen Ester, kanyan inmalagey tan kuanto,
5: No labay na Kagalang ya Ari, tan no abagayen mo ak tan isisipen mon matonung a gawaen, pikasik a mangipakseb kay ganggan ya ag la ituloy ira may ganggan nen Hamansaray ganggan a sayan anak nen Hamedata a kabyangay boleg nen Agag et impaakseb to a pamatey ed saray amin a Judio ed intiron impirio.
6: Panon kon nitepel so pakapatey ed saray totook, saray dilin kadalaan ko?
7: Insan si Ari Asuero kuantod kinen Riyna Ester tan si Mardokeo a Judio, Imbitay ko si Haman lapud maoges a plano to sumpad saray Judio tan inter kod kinen Ester iray kayamanan to.
8: Balet say ganggan a nipaakseb ed ngaran na ari tan amarkaan na panagtimbri to et ag lan balut nabawi. Anggaman ontan, nayarian yoy mansulat ed saray Judio na antokaman a labay yo; nayarian yoy mansulat ed ngaran ko tan markaan yo na panagtimbrik.
9: Agawa ya nen kumaduamplo tan talon agew na kumatlon bulan, say bulan na Sivan. Tinawag nen Mardokeo iray sikritario na ari tan angidikta na saray sulat a para saray Judio, tan saray gobirnador, saray makaoley, tan saray opisyal na amin iray sanlasus tan duamplo tan piton luyag, manlapud India ya anggad Sudan. Nipawit ira yan sulat ed balang luyag onung ed dilin salita tan panagsulat diman; Nipawit met ira ed saray Judio onung ed dilin salita tan panagsulat da.
10: Impaisulat ira nen Mardokeo diad ngaran nen Ari Asuero, tan minarkaan to ra na panagtimbri na ari. Linmogan ed saray mabatik a kabayo na ari iray angyakar ed saramay sulat.
11: Nipaliwawad sarayan sulat ya inaboluyan na ari iray Judio ed balang siudad a togyupen day sikaran dili pian niagel day bilay da. No ondogpa iray anggan siopan totoo ya akaarmas, diad anggan anton luyag, ed saray Judion lalaki, saray kaasawaan tan saray anak da, nayarian day onlaban, pateyen da ran amin tan alaen iray kayaryan da.
12: Sumpalen da ya ed intiron Impirio na Persia no agew a niganan pamatey ed saray Judio, say kumalabintalon agew na Adar ed kumalabinduan bulan.
13: Nepeg a saya et ipasen a sakey a ganggan, tan nepeg ya ipaamta ed balang too ed kapag luyag, pian makapamparaan iray Judio ya ombawi ed saray kalaban da no nasabi man ya agew.
14: Lapud ganggan na ari, linmogan ed saray kabayo na ari iray nibakin mangibawag, tan pinakoyat da ra ed anggaay nayarian da. Samay ganggan nibawag met ed Susa, say manonan siudad.
15: Pinmaway ed palasio si Mardokeo ya akasolung na asul tan ampotin kawes na ari, akakolibemben na ambalbalangan pinon linen, tan akaiyan ed olo so baleg a koronan balituk. Insan diad saray dalan na Susa binmetag so eyag na liket tan gayaga.
16: Saray Judio et akaliket, akalinawa, tan awalaan iray liknaan na impanalo.
17: Inerman a luyag o siudad ya angibasaan ed samay ganggan na ari, nampipista ray Judio, nanliliket, tan nanggagayaga ra. Dakel ed saray arum a totoo so nagmamaliw a Judio, lapud antakot da la ra.