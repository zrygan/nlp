1: Insan linmetaw a singa apoy si propita Elias, a manliub iray salita to.
2: Angyakar na eras ed saray totoo, et amayamay iray inaatey lapud seseg to.
3: Nansalita ed ngaran na Katawan, et binara to so ipelag na oran, tan amitlon angipapelag na apoy.
4: Elias, makapakelaw a tuloy iray milagrom! Anggapo lay arum a toon makapangikinon na onman iran gawgawa!
5: Diad ngaran na Sankatageyan, pinaolim ed bilay so sakey a lakin inatey.
6: Tinumbam so sakey a bantug ya ari; impansakit mo ya anggad inatey.
7: Diad Sinai nadngel mon nampasnukan ka na Katawan tan imbawag toy getma ton manusad saray kalaban to.
8: Nilanaan mo so sakey ya ari a sikatoy nikanad saman a dusa. Nilanaan mo met so sakey a propita ya onsalat ed sika.
9: Niatagey kad tawen diad panamegley na mandarlang ya alimbusabos, sakey a karwahin ginoyur na mandarlang iran kabayo.
10: Ibabagay masanton sulat ya akaparaan kan ompanengneng no niganan panaon, ta pabetelen moy pasnuk na Dios kasakbayan na ontan lan iterak to; a pampawilan mon mankasakey lamet iray ama tan saray anak, pasimbaloen moy kipapasen na saray tribu na Israel.
11: Mapalar iray totoon mabilay a makanengneng na isabim, pati saray inaatey la ed aro, ta mambilay kami met.
12: Nen asaniban na alimbusabos si Elias, napno na ispiritu si Eliseo. Legan na impanbilay to, ag to tinakotan iray manoley, tan ag da napanggawa na labay da.
13: Anggapoy mairap ed sikaton gawaen. Anggan nen inatey la, akapanggawa na milagro so bangkay to.
14: Nen wala nid bilay tan anggan nen wala lad patey, nanggawa na saray makapakelaw a milagro.
15: Balet anggan onya ray agawa, ag inkaindan na saray totoo iray kasalanan da, anggad nala ran priso tan nikaykayat irad intiron mundo. Lapud saya, daiset so atilak a totoo na bansa, balet siansian inoleyan ira na saray kabyangay boleg nen David.
16: Ginawa na saray arum a totoo so makapaliket ed Katawan, balet nankasalanan lan nankasalanan iray arum.
17: Imparaan nen Ezekias so siudad to a panumlang ed panlakob tan inggawaan to na dipositoway danum. Diad panamegley na saray balatyang a kagawaan, nanggawa na dalan na danum ya imbotaw ed tibokel na baton-dampay tan amokotkot na saray bobun a pantiponan na danum.
18: Legan na impanoley to, dinogpaan nen Senakerib so siudad tan imbaki tan manlapud Lakis so manonan opisyal to. Mapasirayew a sinagyat ton milaban so Jerusalem.
19: Nakalan na biskeg na linawa iray totoo tan manggiwgiw irad takot; nanirap iran singa biin mampapasakit.
20: Balet nampikasi rad mapangasin Katawan, say Masanto ed Tawen. Inebatan ton tampol iray pikakasi ra tan imbaki toy Isaias a mangilaban ed sikara.
21: Kinabil na Katawan so kampo na Asiria; pinaandipat ira na anghil to.
22: On, ginawa nen Ezekias so makapaliket ed Katawan tan malet ton inalig iray ginagawa na laki ton David. Sikato yay ingganggan na matalonggaring a propitan si Isaias a napanmatalkan iray pasingayew to.
23: Pinasoner to so agew tan pinadokey toy bilay na ari.
24: Niligliwa to ray totoon maermen ed Jerusalem. Ninmengneng ed arapen a panaon so makapanyarin ispiritu to,
25: tan impasakbay toy nagawa kasakbayay pansamput na panaon, saray bengatlan ag ni agawa.