1: Aminsan ya agew tinepet nen David, Wala niy atilak kasin kabyangay pamilya nen Saul? No wala ni, labay kon kasian makasengeg ed kinen Jonatan.
2: Walay aripen na pamilya nen Saul a manngaran na Siba; nibagad sikato ya onlad kinen David. Sikay Siba? tepet na ari.
: On, siak so aripen mo, ebat to.
3: Tinepet na ari ed sikato, Wala niy atilak kasin kabyangay pamilya nen Saul, pian nakasian ko onung na insipan kod Dios?
: Inmebat si Siba, Wala niy sakey ed saray anak nen Jonatan, balet lopuy.
4: Kawalaan to? tepet na ari.
: Walad abung nen Makir a lakin anak nen Amiel, diad Lo-debar, ebat nen Siba.
5: Kanyan impaawit nen Ari David.
6: Nen sinmabiy Mefiboset a lakin anak nen Jonatan tan apo nen Saul, dinmakmomod kinen David a pangigalang to. Inkuanen David, Mefiboset, insan inmebat, Wadya ak ya aripen mo.
7: Ag ka natatakot, ebat nen David. Kasian ta ka makasengeg ed kinen amam a Jonatan. Ipawil kod sikay amin a dalin a kayaryan nen lakim a Saul, tan mangan ka lawas ed lamisaan ko.
8: Dinmakmomo lamet si Mefiboset tan kuanto, Singa ak la inatey ya aso, katawan! Akin et ontan lay abig na linawam ed siak?
9: Insan tinawag nen David si Siba ya aripen nen Saul tan kuanto, Iter kod kinen Mefiboset, ya apo na katawan mon inatey la, so amin a kayaryan nen Saul tan say pamilya to.
10: Sika, saray anak mo, tan saray aripen mo so ondalus ed dalin para sikato; iter yod sikatoy naani, pian walay taganoy pamilya to. Balet si Mefiboset mangan lawas ed lamisaan ko. Si Siba labinliman lalaki so anak to tan duamplo so aripen to.
11: Inmebat si Siba, Gawaen koy amin ya ingganggan mo, Kagalgalang kon Ari.
: Kanyan angakan si Mefiboset ed lamisaan na ari, a singa sakey ed saray lalakin anak na ari.
12: Si Mefiboset walay malangwer ya anak ton laki a manngaray Mica. Nagmaliw ya aripen nen Mefiboset iray amin a kabyangay pamilya nen Siba.
13: Kanyan nanayam ed Jerusalem si Mefiboset a lopuy iray sali to. Diad lamisaan na ari so angakanan to lawas.