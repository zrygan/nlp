1: Kanyan say ari tan si Haman et linma ran mirongo ed kinen Ester
2: a pidwa. Nen oniinom iray alak, tinepet na ari ed kinen Ester. Natan, Riyna Ester, antoy labay mo? Ibagam ed siak et iter kod sikay anggan kapaldua na nanarian.
3: Inmebat si Riyna Ester, No labay na Kagalang kon Ari ya ipagamur so mugmon kerew ko, say pilalek ko et say pakapaliis ko tan saray totook ed patey.
4: Saray totook tan siak et nilako kamin pateyen. No nilako kamin aripenen labat komun, andi bali la; ag ak la komun onesel, tan ag ta ka la sigensigenen nipaakar ed saya. Balet ngalngali da kami la pateyen, paandipaten!
5: Insan tinepet nen Ari Asuero ed kinen Riyna Ester, Siopay makatepel a manggawa na ontan? Kawalaan to tan a too?
6: Inmebat si Ester, Say kalaban mi et sayan toon maoges tan managpairap ed sikamisi Haman!
: Asabyan na baleg a takot si Haman diad arap na ari tan say riyna.
7: Inmalagey so ari a mapalaloy petang na olo to, pinmaway ed kuarto, tan linmad tanamanan na palasio. Atalusan nen Haman ya andi-duaruwan dusaen na ari lapud saya, kanyan tinmilak ta kerewen tod Riyna Ester ya ag la komun napatey.
8: Nen pinmawil ed kuarto so arin nanlapud tanamanan, katiktikleb nen Haman ed yurongan a kawalaan na riyna. Diad impakanengneng na ari ed saya, inmeyag, Sayan laki et pasooten to met so riyna ed arap ko, diad dilin loob na palasio?
: Ag ni asumpal so arin mansasalita, nen kinobutan la na saray yunuko so olo nen Haman.
9: Insan inkuan na sakey ed saray yunuko a si Harbona, Si Haman nampagawa ni ingen diad abay na abung to na panagbitayan a pamitayan tod kinen Mardokeo, samay toon angilaban na bilay na Kagalang min Ari. Duamplo tan talon mitro so kaatagey to!
: Ibitay yod man si Haman! inganggan na ari.
10: Kanyan nibitay si Haman ed panagbitayan ya impagawa ton para si Mardokeo. Insan kinmepa so pasnuk na ari.