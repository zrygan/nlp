1: Agalay dakep na maliwawa, malinew a tawen ed tagey tayo!
: Agaylay abig a nengnengen!
2: Say agew no ompanengneng ibabawag to, legan ton ompapaway,
: so ontan lan makapakelaw a kipapasen ton ginawa na Sankatageyan.
3: No kaagwan pamamagaen toy dalin;
: anggapoy toon makatepel ed ontan lan petang to.
4: Say onseselek ya agew paparlangan to ray toktok na kapokdulan,
: a singa palbaan na mital a manliub ed petang.
: Ibubuyak toy mandarlang a rayos;
: makalaram ed mata lapud liwawa to.
5: Matalonggaring so Katawan a nanggawad agew;
: diad panangiganggan na Katawan, magangganat ya oonlad laen to.
6: Wala met so bulan, a manatanda na ilalabas na panaon,
: sakey ya andi-anggaan a tanda na panagsalat na saray panaon.
7: Igegetar na bulan iray masanton agew.
: Onliliwawan maung so silew to, insan onkukuyep.
8: Say bulan et ningaran onung ed bulan,
: a makapakelaw a bantayan legan ya ombabaleg kapag labi,
: sakey a silew a sinyal para saray mangatatawen a sondalo,
: ya onsisinag irad tagey na tawen.
9: Saray onsisinag a bitewen pagmamaliwen dan marakep so tawen;
: masmasnag iran arkos ed atagey a katawenan na Katawan.
10: Manaayam irad angipasenan ed sikara na samay Masanto
: tan ag dan balut lolokakay pambabantay da.
11: Nengneng yoy bonlalakaw tan idayew yoy Manamalsa to!
: Agaylay dakep na liwawa to!
12: Singa panan pininat na saray lima na Sankatageyan,
: a lalaknaban toy liwang diad sakey a limpek na kagalangan.
13: Mangganggan so Sankatageyan, et onggapon napelag so yilo;
: onlalaris so kirmat a manumpal na saray sintinsia to.
14: Nilokas iray kuarton panagsinupan ed tawen,
: tan ompapaway a singa saray mantitikyab a manok iray lorem.
15: Lapud pakayari to gagawaen to ray makapal a lorem
: tan mimisimisiyen ton oran a kristal so yilo.
1617: Mansasalita, et yeyesyesen na karul so mundo;
: nayayakayak na pakayari to iray kapalandeyan.
: Kapag labay to, onsisiplug so dagem a manlalapud abalaten,
: onsasabi ray alimbusabos tan saray bagyo a manlalapud baybay.
: Ipepelag ton singa saray manok ya onleleksab so yilo,
: singa saray dorun ya ondadapod dalin.
18: Mankelaw tayod dakep na inkapoti to,
: tan diad pankelaw tayo bambantayan tayon napepelag.
19: Iwawalsik ton singa asin
: so linaew, tan magmamaliw a masabit iran rosas na yilo.
20: Pasisiplugen toy ambetel a dagem a manlalapud baybay,
: et onkikigtel tan magmamaliw a yilo so danum;
: onkikigtel so balang ilog tan kolus,
: tan nakokobutan ira na yilon kawes a para bakal.
21: Sisiniten to ray kapokdulan ed kalawakan diad ag to pangipelag na oran,
: et onmamaga ray karikaan lapud petang;
22: balet ompawil so bilay dan amin lapud malalorem a kelpa
: legan ya ombebetel so panaon tan onleletaw so linaew.
23: Lapud kakabatan to pinareen to ray dayat
: tan impasen tod man iray isla.
24: Isasalaysay na saray mariniro iray kaatapan ed dayat,
: tan mankelaw tayon onderengel ed ibabaga ra.
25: Doma tan makapakelaw a pinalsa iray walad dalem na dayat
: saray ankakabaleg a dragon tan amin a klasiy mabilay a pinalsa.
26: Mampapalabo ed kimey to so balang sakey ya imbaki na Katawan.
: Mankakasakey ya amin iray bengatla lapud salita to.
27: Dakel niy nibaga tayo tan ag tayon balut nasumpal,
: balet onyay labay dan ibagan amin: say Katawan et amin a bengatla.
28: Panoy pakalmo tayo na pakayarin mangidayew ed sikato?
: Matalonggaring ni nen amin da ray pinalsa to.
29: Makapataktakot lapud inkatalonggaring to;
: ontan lay kabaleg na pakayari to.
30: Anggan gawaen moy anggaay nayarian mon mangidayew ed sikato,
: matalonggaring ni nen say nayarian mon ibalikas.
: Anggan ak ka onsasawa tan iyooput moy biskeg mon mangigalang ed sikato,
: siansian kulang so pangidadayew mod sikato.
31: Anggapoy toon akanengneng ed sikato, anggapoy makapangibagay nipaakar ed sikato;
: anggapoy makapangiter ed sikato na kanepegan ton dayew.
32: Ag ni amta ray mistirion ankabaleg mi nen saraya;
: dagdaiset so amta tayo ed saray kimey to.
33: Ginawa na Katawan so sansinakuban,
: insan to inter so kakabatan ed saray totoon walay takot ed Katawan.