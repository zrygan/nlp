1: Agaylay kaabigan na Timplom,
: O Makapanyarin-amin a Katawan !
2: Labalabay kon tuloy so makaloob diman!
: Pampilpilalekan koy manayam ed Timplo na Katawan .
: Diad intiron pusok sililiket ak a mankankanta ed mabilay a Dios.
3: Anggan saray manok ed tagey nanggagawa ray obung da,
: tan saray anuyaw walay panaayaman da;
: isisinup da ray sibong da ed abay na altar mo,
: O Katawan a Makapanyarin-amin, arik tan Dios ko.
4: Agaylay liket da ray manaayam ed abung mo,
: mankakanta ran naynay na pangidayew dad sika!
5: Agaylay liket da ray totoon manlalapud sikay biskeg da,
: tan mampipilalek iran onla a mangidayew ed sika diad Palandey na Sion.
6: Nen ondadalan ed amagan patar na Baca,
: ompapaway diman iray sobul;
: say masakbay ya oran loluaken to na danum.
7: Diad panaakar da lalon ombibiskeg ira;
: nanengneng dad Sion so Dios da ray diriyos!
8: Dengel mo pay pikakasik, O Katawan a Dios a Makapanyarin-amin;
: talineng ka pa, O Dios nen Jacob!
9: Bindisionan mo pay ari mi, O Dios,
: say ari a pinilim!
10: Say sanagew a panayam ed Timplom
: et magmaung ni nen say sanlibon agew a panayam ed arum a pasen;
: labay ko niy manalagey ed puirtay abung na Dios ko,
: nen say manayam ed tulda na saray totoon maoges.
11: Say Katawan a Dios so manangyagel tan mapagalang ya ari tayo,
: kakasian to tayo tan iitdan to itayoy kagalangan.
: Ag to isisiblet so antokaman a kaabigan
: ed saray manggagaway kaptekan.
12: Agaylay liket da ray manmamatalek ed sika,
: O Katawan a Makapanyarin-amin!