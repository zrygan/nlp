1: Inggapo nen Solomon ya impaalagey so Timplo nen kayariy apat a lasus tan walomplon taon manlapud samay agew a tinaynan na saray Israelita so Egipto, tan legan na kumapat a taon a panaari nen Solomon, diad bulan na Sib a kumadwan bulan na taon.
2: Talomplon mitro so karokey na dalem na Timplo, samploran mitro so kaawang to, tan labinliman mitro so kaatagey to.
3: Limaran mitro so karokey na kuarton lolooban tan samploran mitro so kaawang to a singa kaawang na santuario.
4: Wala ray bongaw ed saray padir na Timplo, a mainget nid paway nen say loob da.
5: Wala ray kuarton nisuldong ed nantopag a dapag na padir na Timplo, ontan to met ed beneg na Timplo. Taloran grado ra yan kuarto; balang grado duara tan kapalduan mitro so kaatagey to.
6: Kapag kuarto ed sankaleksaban a grado taloran mitro so kaawang to, tan say sankatageyan talora tan kapalduan mitro so kaawang to. Manmelag manlapud leksab ed kapag grado so padir na Timplo, kanyan akapapeg la ra may kuarto tan ag insoksok ed padir iray panuksolan to.
7: Tinabas la ed panagtebagan iray baton inkana ed impamaalagey na Timplo, kanyan anggapoy nadngel a tanul na martilyo, wasay, odino antokaman a kagawaan a balatyang legan ya ipapaalagey so Timplo.
8: Walad abalaten a dapag na Timplo so lolooban na sankaleksaban a grado na saramay kuarto, tan dia met so kawalaay takayan a mamaarap ed kumadwa tan kumatlon grado.
9: Asumpal nen Solomon ya impaalagey so Timplo. Makakapal a tablan sidro iray ginawa ton panuksolan tan bubida.
10: Nipapeg ed paway na saray padir ira may taloran gradon kakuartoan a say balang kuarto et duara tan kapalduan mitro so kaatagey to, tan nisoldung ira na saray sidron panuksolan.
11: Inkuan na Katawan ed kinen Solomon,
12: No onuren mo ray ganggan tan saray bilin ko, sumpalen kod sikay insipan kod kinen amam a David.
13: Manayam ak ed pegley da ray totook ya Israelita diad sayan Timplo ya ipapaalagey mo, tan ag ko ran balut ikaindan.
14: Asumpal sirin nen Solomon ya impaalagey so Timplo.
15: Manlapud datal ya anggad bubida pinalkapan na tablan sidro so loob na saray padir, tan tablan saleng so datal to.
16: Agawad beneg na dalem na Timplo so bandad dalem a kuarto a tatawagen na Sankasantosan a Pasen. Diad kumaplon mitro manlapud beneg na Sankasantosan a Pasen kineteg na tablan sidro, manlapud datal ya anggad bubida.
17: Duamplon mitro so karokey na kuarto ed arap na Sankasantosan a Pasen.
18: Nikortid saray tablan sidro ya impalkap ed saray padir iray bungay kiew tan saray rosas; pinalkapan na tablan sidro so intiron dalem na Timplo, kanyan anggapoy baton nanengneng ed padir.
19: Agawa so bandad dalem a kuarto ed beneg na dalem na Timplo, tan diay getma ran panginan na Kaban na Sipanan na Katawan .
20: Sayan bandad dalem a kuarto et samploran mitro so karokey to, samploran mitro so kaawang to, tan samploran mitro so kaatagey to; naokupan ya amin na puron balituk. Apalkapan na sidron tabla so altar.
21: Naokupan na balituk so intiron dalem na Timplo, tan walay akabeltang a balituk a golunggolung ed lolooban na bandad dalem na kuarto a naokupan met na balituk so intiron dalem to.
22: Naokupan na balituk so intiron dalem na Timplo, anggan say altar a walad Sankasantosan a Pasen.
23: Duaran kiew na oliban kirubin so niiyan ed Sankasantosan a Pasen; limaran mitro so kaatagey na balang sakey.
2426: Namparay kabaleg tan inkagawa ra. Sanderwa ray payak; duara tan kapalduan mitro so karokey na balang sakey a payak da.
27: Impanampar iran dua diad dalem na Sankasantosan a Pasen, kanyan akapanapitan so duaran payak da diad pegley na kuarto, tan saray arum a duaran payak da et akadiwit ed nantupag a padir.
28: Naokupan na balituk ira yan duan kirubin.
29: Nikortid padir na manonan kuarto tan diad padir na bandad dalem a kuarto iray kirubin, kiew a palmira, tan saray rosas.
30: Naokupan met na balituk so anggan datal.
31: Duara so kaput na puirtan lolooban ed Sankasantosan a Pasen tan agawa ra ed tablan oliba; akatoron arko so walad tagey na puirta na lolooban.
32: Nikorti ed saray kaput iray kirubin, kiew a palmira, tan saray rosas. Apalkapan na balituk iray kaput, saray kirubin, tan saray kiew a palmira.
33: Ngalngalin kuadrado so agawan hamba na lolooban na manonan kuarto; tablan oliba so nikana.
34: Walay duaran nikopit a kaput ya agawad tablan saleng.
35: Nikorti met ira diay kirubin, kiew a palmira, tan saray rosas tan namparparay kapal na balituk a niokup ed saraya.
36: Nipaalagey ed arap na Timplo so patio; aliber na padir a walay sidron panuksolan ed tapew na kapag mikatlon tinabas a bato.
37: Diad bulan na Sib, say kumadwan bulan na kumapat a taon na panooley nen Solomon, niletneg so pundasion na Timplo.
38: Diad bulan na Bul, say kumawalon bulan na kumalabinsakey a taon na panooley nen Solomon, asumsumpal a nipaalagey so Timplo onung na implano. Pitoy taon ya impaalagey nen Solomon so Timplo.