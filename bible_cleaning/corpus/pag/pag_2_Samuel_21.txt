1: Legan na impanoley nen David, walay eras a taloy taon. Impanon ya nen David ed Katawan , et say Katawan kuanto, Nankasalanan si Saul tan say pamilya to lapud impamatey dad saray taga Gabaon.
2: Saray totood Gabaon et aliwa ran Israelita; melag iran olup na Amorreo ya angisipanan na saray Israelita ya iyagel, balet ginetma nen Saul a pateyen ira lapud ontan lay pilalek ton manggaway pankaabigan da ray totood Israel tan Juda.
3: Kanyan tinawag nen David iray totood Gabaon tan kuantod sikara, Antoy labay yon gawaen ko para sikayo? Labay koy manggaway kamaungan ed sikayo ya isalat ed samay kaogsan ya agawad sikayo, pian nabindisionan yo ray totoo na Katawan .
4: Inmebat ira, Say kolkolan mid kinen Saul tan say pamilya to et ag nayarin arigloen na pilak o balituk; ag mi met labay so mamatey na siopaman ya Israelita.
: Anto sirin so isisipen yon nepeg kon gawaen para sikayo? tepet nen David.
5: Inmebat ira, Ginetma nen Saul ya oputen kami, pian anggapo lay nakeraan ed sikamin mambilay ed dalin na Israel.
6: Kanyan ipalimam ed sikami so pitoran lalakin kabyangay boleg nen Saul, ta ibitay mi rad Gabaa diad arap na Katawan ed palandey to.
: Ipalimak irad sikayo, ebat na ari.
7: Balet lapud samay masanton sipanan dan dua nen Jonatan, ag to impalima si Mefiboset a lakin anak nen Jonatan tan apo nen Saul.
8: Balet inala toy Armoni tan si Mefiboset, saray duaran lalakin anak nen Saul ed kinen Rizpa ya anak nen Aya. Inala to met iray limaran lalakin anak nen Merab a biin anak nen Saul; sikaray anak dan dua nen Adriel ya anak nen Barzillai a taga Mehola.
9: Impalima ra nen David ed saray totood Gabaon, insan da ra imbibitay ed palandey, diad arap na Katawan inaatey iran amin a pito. Onggapo lay tiagew tan say panagani na sibada nen pinatey da ra.
10: Si Rizpa a biin inyamung nen Saul tan anak nen Aya et angalay sakon kawes, insan inyaplag tod tapew na baton baleg, tan nanayam diman ed kawalaan da ray bangkay manlapud kagapoy panagani ya anggad interter na oran. No agew abulen to ray manok ya onsingger ed saramay bangkay, tan no labi iyagel to rad saray ayayep ed katakelan.
11: Nen nadngelan nen David so ginawa nen Rizpa,
12: linmad saray totood Jabes diad Galaad, ta inala to ray pokel di Saul tan Jonatan. Saray totood Jabes tinakew da ray bangkay di Saul tan Jonatan diad plasa na Bet-san ya angisabitan na saray Filisteo diad samay agew ya apatey day Saul diad Palandey na Gilboa.
13: Inala nen David iray pokel di Saul tan Jonatan, insan to met tinipon iray pokel na saramay pitoran lalaki ya imbitay.
14: Insan da impompon iray pokel di Saul tan Jonatan diad lobuk na ama nen Saul a si Kis a taga Zela, diad pasen a nasasakopan nen Benjamin; ginawa ray amin ya ingganggan na ari. Kayari to ya, dinengel na Dios iray pikakasi ran para bansa.
15: Wala lamet so bakal na saray Filisteo tan saray Israelita; linmay David tan saray totoo to, ta akilaban irad saray Filisteo. Aminsan, nen peles na bakal, akesawan a maung si David.
16: Say sakey ya alan a manngaray Isbibenob, a sankaawit toy gansan pika a mambelat na apatiran kilo tan akasalukbit na balon ispada, abaloen ton napatey toy David.
17: Balet si Abisai a lakin anak nen Sarvia dinago ton tinulongan si David, dinogpaan to may alan, insan to pinatey. Kayari to ya, saray totoo nen David impaisipan dad sikato ya ag lan balut milad bakal. Inkuanda, Sikay ilalo na Israel, et ag mi labay a naandi kad sikami.
18: Kayari to ya, walay bakal a sumpad saray Filisteo diad Gob. Diad sayan bakal pinatey nen Sibecai a taga Husa so sakey ya alan a manngaran na Sipai.
19: Walay sakey nin bakal sumpad saray Filisteo diad Gob. Diad sayan bakal si Elhanan a lakin anak nen Jair tan taga Betlehem pinatey toy Goliat a taga Gat, a say potan na pika to et singa kabaleg na panagpotipotay tinebey ed panaglagaay abel.
20: Walay sananey nin bakal ed Gat. Diad sayan bakal walay sakey ya alan a labalabay toy mibakal. Anemiray gamet na balang lima to tan sali to.
21: Sinagyat ton milaban iray Israelita, et pinatey nen Jonatan a lakin anak nen Simea a lakin agi nen David.
22: Sarayan apat a pinatey nen David tan saray totoo to, et kabyangan ira na boleg na saray alan ed Gat.