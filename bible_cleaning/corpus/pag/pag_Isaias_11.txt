1: Saray manarin kabyangay boleg nen David et singa ra sakey a kiew ya abatang; balet onung a saray balon sanga et onsibual irad sengeg ya amatangan, ontan met a sakey a balon ari so onletaw ed saray kabyangay boleg nen David.
2: Say ispiritu na Katawan so manayam ed sikato
: tan mangiter ed sikato na kakabatan,
: pakatalus, tan karonungan a manoley ed saray totoo to.
: Naamtaan toy linawa na Katawan tan pagalangan toy Katawan ,
3: tan manliket ed pangonur tod sikato.
: Say panagsintinsia to ag to iletneg
: ed nanengneng odino dengeldengel;
4: onung ed kaptekan so panintinsia tod saray mairap-bilay,
: tan iyagel to ray katonungan da ray pakaskasi.
: Diad ganggan to nadusa ray katoowan,
: tan ompatey iray totoon maoges.
5: Oleyan to ray totoo to onung ed katonungan tan kaptekan.
6: Manamung tan ag manangal iray asod katakelan tan saray karniro,
: tan saksakey a pasen so dokulan
: da ray liopardo tan saray kanding.
: Manokub na panganan iray kilaw na baka tan saray kilaw na lion,
: tan melag iran ogogaw so manasikasod sikara.
7: Manokub na panganan da iray baka tan saray oso,
: tan manamung ya ag manangal iray kilaw da,
: Mangan na dayami iray lion a singa pangan na saray baka.
8: Anggan say mansosuson ogaw
: ag nasakitan no manggalaw ed abay na nanditan oleg.
9: Diad Sion a masanton palandey na Dios,
: anggapoy antokaman a mamasakit odino manderal.
: Say dalin napano na pikakabat ed Katawan
: a singa inkapnoy dayat na danum.
10: Onsabiy agew a say balon ari a nanlapud saray manarin kabyangay boleg nen David et magmaliw a sakey a tanda ed saray bansa. Mantitipon irad panaarian ton siudad tan sikatoy igalang da.
11: No onsabiy tan ya agew, ipakana lamet na Katawan so pakayari to, ta pasempeten to la ray totoo to ya atilak ed Asiria, Egipto, diad dalin na Patros, Sudan, Elam, Babilonia, tan Hamat, tan diad saray gilig na dayat tan diad saray isla.
12: Say Katawan mangyatagey na tanda a mangipanengneng ed saray bansa a titiponen to lamet iray nikaykayat a totood Israel tan Juda, tan papapawilen to ran manlapud apatiran sokung na mundo.
13: Ag la onimon ed satan so nanarian na Israel ed Juda, tan ag la kalaban na Israel so Juda.
14: Mankakasakey ira ya ondogpa ed saray Filisteo diad sagur tan samsaman da ray totoon manaayam ed bokig. Dakepen da ray totood Edom tan Moab, tan onuren ira na saray totood Ammon.
15: Say Katawan paekatan toy Dayat na Suez tan mangyakar na ampetapetang a mabiskeg a dagem a mamaekat na Ilog na Eufrates; pitoran ankekelag a kolus labat so nakeraan, kanyan nayarin manakar ya ombaliw so siopaman.
16: Walay nagawan maawang a dalan a manlapud Asiria, a dalanen na saray totood Israel a nipaliis ed patey diman, a singa inkiwalay dalan a dinalan na saray lalaki ra nen tinaynan day Egipto.