1: Ibawag koy inkatalonggaring mo, Dios ko tan arik;
: ando lan ando a misalamat ak ed sika.
2: Agew-agew a misalamat ak ed sika;
: anggad-angga ya idayew ta ka.
3: Matalonggaring so Katawan tan manepenepeg a galangen;
: sigput ya ag natalusan so inkatalonggaring to.
4: Manlapud sakey a kailalakan ya anggad ontombuk, nadayew iray ginagawam;
: ibawag da ray makapanyarin kimey mo.
5: Salitaen da so kagalangan tan say katageyan mo,
: tan dalepdepen ko ray makapakelaw a gawgawam.
6: Salitaen na katoowan iray makapanyarin gawgawam,
: tan ibawag koy inkatalonggaring mo.
7: Ibaga ray nipaakar ed ag nasabsabaan a kamaungan mo
: tan ikanta ray nipaakar ed panangasim.
8: Say Katawan maaro tan mapangasi,
: aliwan maipapasnuk tan baleg so ag mangoman a panangaro to.
9: Sikatoy maung ed amin a too
: tan mapangasi ed amin a pinalsa to.
10: Katawan , idayew ka na amin a pinalsam,
: tan pisalamatan ka na amin a totoom.
11: Salitaen day kagalangay panarian mo
: tan ibaga ray pakayarim,
12: pian naamtaay amin a katoowan iray makapanyarin gawgawam
: tan say mapagalang a pakayari na panarian mo.
13: Anggad angga so panarian mo,
: tan ari kan anggad angga.
: Say Katawan matoor ed saray sipan to,
: tan maung ya amin iray gagawaen to.
14: Tutulongan to ray nagugunigon;
: itatanduro to ray atumba.
15: Amin iray mabilay a bengatla onnenengneng iran mailalod sika,
: tan iitdan mo ray pambilay no nakaukolan da.
16: Iitdan mo ran amin na daakan
: tan pepeneken mo rad pankaukolan da.
17: Say Katawan matonung ed amin a gagawaen to,
: tan mapangasid amin a kimey to.
18: Asingger ed amin da ray ontatawag ed sikato,
: saray tua so itatawag dad sikato.
19: Iiter toy nakaukolan da ray mangigagalang ed sikato;
: derengelan toy akis da tan ilalaban to ra.
20: Iyaagel to ray amin a maarod sikato,
: balet deralen to ray amin a totoon maoges.
21: Idayew ko so Katawan ;
: say masanton ngaran to et idayew komun na amin a pinalsa diad ando lan ando.