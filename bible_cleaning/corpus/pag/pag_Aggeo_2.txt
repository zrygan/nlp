1: Nen kumaduamplo tan sakey ya agew na kumapiton bulan na saman lamlamang a taon, say Katawan nansalita lamet diad panamegley nen propita Aggeo.
2: Say Katawan impaibaga tod kinen Aggeo so salita tod kinen Zorobabel a gobirnador na Juda, si Josue a Pangulon Pari, tan saray totoo
3: Siopad sikayo so makanunot na karakpan na samay gendat a Timplo? Antoy pakanengneng yo natan? Arawdawi yan tuloy ed karakpan, anto?
4: Balet mampabiskeg kayoy linawa, sikayon amin. Ituloy yoy kimey yo, ta siak so kaiba yo.
5: Nen pinmaway kayod Egipto insipan kon siak so kaiba yo lawas. Siak ni so kaiba yo, kanyan ag kayo natatakot.
6: Ag mabayag yegyegen koy tawen tan say mundo, say dalin tan say dayat.
7: Taloen kon amin iray bansa, tan niyakar dia iray kayamanan da, tan napano na kayamanan so Timplo.
8: Kayaryan kon amin iray pilak tan balituk ed intiron mundo.
9: Magmaliw a marakep ni so balon Timplo nen say samay daan, tan itdan ko na aligwas tan kareenan iray totoo. Say Katawan a Makapanyarin-amin so nansalita.
10: Nen kumaduamplo tan apat ya agew na kumasyam a bulan na kumadwan taon na panaari nen Dario, say Katawan a Makapanyarin-amin akisalita lamet ed propita Aggeo.
11: Inkuanto, Tepet mod saray papari no antoy kuandad totontonen a nipaakar ed saya
12: No bilang ta walay toon sankaawit tod saloy na kawes to so sankategteg a pinasanton karni, insan nisapigar to may kawes to ed tinapay, odino antokaman a niloton kakanen, odino alak, odino larak na oliba, odino antokaman a tagano, magmaliw met man kasin masanton kakanen?
: Nen nitepet ya, saray papari inmebat ira, Andi.
13: Insan tinepet nen Aggeo, No bilang ta walay sakey a toon arotakan lapud adiwit toy bangkay, insan to diwiten so sakey ed sarayan kakanen, nadotakan met la ra kasi?
: Inmebat ira may papari, On.
14: Insan inkuanen Aggeo, Say Katawan ibabaga to ya onya met so nagawad saray totood sayan bansa tan amin a bungay kimey da tan saray ayayep da; kanyan marotak ya amin iray isasaklang dad altar.
15: Say Katawan kuanto, Ag yo nanaimano so agawad sikayo! Kasakbayan yon inggapoy pamaalagey lamet ed Timplo,
16: linma kayod bunton na trigo ya inilaloan yon makala kayoy duamplon sako, balet samsamploray wala. Linma kayon mangaur ed pananginan na limamplon galon na alak, balet duamduamploy nala yo.
17: Angibaki ak na makasinit a dagem tan ontan met na kristal ya angoran ed antokaman ya intanem yo, balet siansian ag kayo nagbabawi.
18: Natan et kumaduamplo tan apat ya agew na kumasyam a bulan, say agew na impakasumpal na pundasion na Timplo. Imano yo no antoy nagawa manlapud natan.
19: Anggaman ya anggapoy atilak ya ilik na trigo, tan ag ni nambunga iray ubas, igos, granada, tan oliba, balet bindisionan ta kayo.
20: Diad saman lamlamang ya agew, say kumaduamplo tan apat agew na bulan, say Katawan kuanton pidwa ed kinen Aggeo,
21: Laka ta ibagam ed kinen Zorobabel a gobirnador na Juda, ya onyay kuankod sikato, Ngalngalik la yegyegen so tawen tan dalin;
22: taloen ko ray bansa tan panganggaen koy pakayari ra. Ipabalintuag ko ray karwahi ra tan saray kutsiro ra; ompatey iray kabayo tan mampapateyan iray kumakabayo.
23: Diad satan ya agew alaen ta ka, Zorobabel, ya aripen ko tan toroen ta kan manoley ed ngaran ko. Sika so pinilik. Say Katawan a Makapanyarin-amin so nansalita.