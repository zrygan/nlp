1: Ag abayag, inatey si Ari Nahas na Amnon tan sinmalat ya ari si Hanun a lakin anak to.
2: Inkuanen David, Ipanengneng koy matoor a pikakaaro ed kinen Hanun, a singa ginawa nen ama ton Nahas ed siak. Kanyan angibakiy David na saray mangibaga na pidadamay tod kinen Hanun.
: Nen sinmabid Amnon ira may imbaki;
3: inkuan na saray panguloy Ammonita ed kinen ari, Abaloan mo sirin a say pamagalang ed kinen amam so impangibaki nen David ed sarayan totoo a midamay ed sika? Andi! Imbaki to ra dian manespia tan mannengneng ed siudad, pian nadakep da itayo!
4: Siningkat nen Hanun ira may imbaki nen David, nilabahasan to ray balbas dad kapalduan dapag, pinotut to ya anggad tapi ray kawes da, insan to la ra pinapawil.
5: Ag da labay so onsempet, ta ontan lay baing da. Nen akabatan nen David so agawa, impaibaga ton manayam ni rad Jerico ya anggad itoboy balbas da, insan la ra onsempet.
6: Abirbir na saray Ammonita ya agawa ran kalaban si David, kanyan angupa ray duamplon libon Sirianon sondalo a taga Bet-rehob tan Soba, labinduan libon lalaki a taga Tob, tan say ari ed Maaca a kaiba to ray sanlibon totoo to.
7: Akabatan ya nen David, kanyan imbaki toy Joab tan saray amin a sondalo to.
8: Kinmurang iray Ammonita tan namparaan iran mibakal diad lolooban na Rabba a manonan siudad da, balet saray arumsaray taga Siria, Tob tan Maacanamparaan irad kaalogan.
9: Anengneng nen Joab a dogpaan ira na saray kalaban da ed arap tan diad beneg da, kanyan amili na saray sankamaungan a sondalo na Israel tan namparaan iran onarap ed saray taga Siria.
10: Saray arum a sondalo to impangulo ra nen agi ton si Abisai ya angiganggan a mamparaan iran onarap ed saray Ammonita.
11: Inkuanen Joab ed kinen Abisai, No nanengneng mon tataloen ak na taga Siria, dago mo ak a tulongan, et no nanengneng ta kan tataloen na saray Ammonita, dagoen ta kan tulongan.
12: Mampabiskeg kayoy linawa! Pasiaen tayoy mibakal para saray totoo tayo tan para saray siudad na Dios tayo. Say linawa na Katawan komun so nagawa!
13: Kanyan si Joab tan saray totoo to kinmurang iran ondogpa, et kibatiktik iray taga Siria.
14: Nen anengneng na saray Ammonita a kibatiktik iray taga Sirira, imbatikan day Abisai tan sinmoner irad siudad. Kayari nen Joab ya akibakal ed saray Ammonita, pinmawil lad Jerusalem.
15: Abirbir na saray taga Siria a tinalo ra na saray Israelita, kanyan impantitipon da ray amin a sondalo ra.
16: Impatawag nen Ari Hadadezer iray taga Siria a walad bokig na Ilog na Eufrates, kanyan linma rad Helam. Inwanwan ira nen Sobac a pangulo na saray sondalo nen Hadadezer na Soba.
17: Nen abalitaan ya nen David, impantitipon to ray sondalo to, binaliw day Ilog na Jordan, angurang iran onlad Helam a dimay namparaanan na saray taga Siria a miarapan ed kinen David. Ginmapoy bakal,
18: et saray Israelita pinasoner da ray taga Siria. Si David tan saray totoo to akapatey iray piton lasus a kumakarwahin taga Siria, tan apataplon libo a kumakabayo. Asugatan day Sobac a pangulo na saray sondalon kalaban da, insan inatey ed bakalan.
19: Nen naamtaan na saray ararin walad pakaoley nen Hadadezer a tinalo ra na saray Israelita, akikaaro rad saray Israelita tan nagmaliw iran walad silong na pakaoley da. Saray taga Siria antakot la ran ontulong ed saray Ammonita.