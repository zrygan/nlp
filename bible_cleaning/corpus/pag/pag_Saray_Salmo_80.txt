1: Dengel mo kami pa, O Pumapastol na Israel;
: talineng mo kami pa, sika a pangulo da ray karnirom.
: Sika a manyodyorung ed tronom diad tagey da ray kirubin,
2: ipaamtam pay sikan dili ed saray tribu di Efraim, Benjamin, tan Manases.
: Ipanengneng mo pad sikami so pakayarim;
: gala pa ta ilaban mo kami!
3: Papawil mo kami pa, O Dios!
: Ipanengneng mo pad sikami so panangasim et nilaban kami!
4: Kapigan, O Katawan a Dios a Makapanyarin-amin,
: so pangangga na pasnuk mod pikakasi da ray totoom?
5: Ermen so inter mon kanen mi,
: tan ontan lay karakel na luan inter mon inomen mi.
6: Inyabuloy mon panlalabanan na saray kakaabay min bansa so dalin mo;
: papabaingan kami na saray kalaban mi.
7: Papawil mo kami pa, O Dios a Makapanyarin-amin!
: Ipanengneng mo pay panangasim ed sikami, et nilaban kami!
8: Impaway mod Egipto so sakey a wakal na ubas;
: pinataynan mo ray arum a bansa, insan mo intanem ed dalin da.
9: Pinalinan moy sakey a pasen a tobuan to;
: inmaralem iray lamut to tan kinmayamkam ed intiron dalin.
10: Siniruman to ray kapokdulan,
: saray sanga to kinobutan da ray ankakabaleg a kiew a sidro.
11: Saray sanga to asabi ray Dayat na Mediteraneo,
: tan anggad Ilog na Eufrates.
12: Akin et tinebag mo ray padir ed kaliber-liber to?
: Kanyan natan, amin da ray onlalabas et natakew da ray bunga to;
13: naalibuk tan natumba na saray animolok,
: tan nabwag na saray ayayep ed katakelan.
14: Lingaw mo kami pa, O Dios a Makapanyarin-amin!
: Manlapud tawen osdungan mo kami pa;
: gala pa ta ilaban mo ray totoom!
15: Gala pa ta ilaban mo yan ubas ya intanem mo,
: sayan malangwer nin ubas a pinabaleg mon mabisbiskeg!
16: Pinoolan na saray kalaban mi tan binatang da;
: moldagatan mo pa rad pasnuk mo tan patey mo ra!
17: Iyagel tan asikasom pa ray totoom a pinilim,
: say bansan ginawam a mabisbiskeg.
18: Ag mi ka lan balut ibeneg;
: pansiansia mo kami pan mabilay, et idayew mi ka.
19: Papawil mo kami pa, O Katawan a Dios a Makapanyarin-amin.
: Ipanengneng mo pad sikami so panangasim, et nilaban kami!