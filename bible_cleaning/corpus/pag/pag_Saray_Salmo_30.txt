1: Idadayew ta ka, Katawan , lapud inlaban mo ak tan ag mo inyabuloy ya elek-elekan ak na saray kalaban ko.
2: Kinmerew ak na tulong ed sika, O Katawan a Dios ko,
: et pinaabig mo ak;
3: ag mo inyabuloy ya onla ak ed lobuk.
: Wala ak lad dalan a mamaarap ed lobuk,
: balet pinapawil moy bilay ko.
4: Kantaan yoy panangidayew so Katawan ,
: sikayo ran matoor a totoo to!
: Nunot yo no anto ray ginagawa na samay Masanto,
: tan pisalamatan yo!
5: Mangangganon onkekepay sanuk to,
: balet anggad samput na bilay so kaabigan to.
: Nayarin walay ermen no labi,
: balet onsoblay so gayaga no kabwasan so onsabi.
6: Aliknak ya arawi ak ed kaatapan, kanyan kuankod siak a dili,
: Ag ak balut natalo.
7: Maung kad siak, Katawan ;
: inyagel mo ak a singa tirinsirad palandey.
: Balet, nen inyamutan mo ak, natatakot ak.
8: Tinmawag ak ed sika, Katawan ;
: akikasi ak a tulongan mo ak
9: Anton kaabigan so niiter ed sika na ipatey ko?
: Anton gunggona so naalam ed kipompon ko?
: Nadayew ka ni na saray inaatey?
: Nibawag da niy inkamaung mo?
10: Dengel mo ak pa, Katawan , tan kasian mo ak!
: Tulongan mo ak pa, Katawan !
11: Sinalatan mo na magayagan sayaw so ermen ko;
: nilakseb mod siak so ermen ko,
: insan inkawes mod siak so gayaga.
12: Ag ko sirin pepetay sangik;
: kantaan ta kay panangidayew.
: Katawan , sikay Dios ko;
: ando lan andon misalamat ak ed sika.