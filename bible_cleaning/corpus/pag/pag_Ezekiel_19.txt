1: Imbagad siak na Dios a kantaen ko yan maermen a kanta a para saray duaran prinsipi na Israel
2: Talagan singa lion so ina yo!
: Pinabaleg to ray anak tod kawalaan da ray masebeg a lalakin lion.
3: Pinabaleg toy sakey ya anak to, tan binangatan ton mananup;
: nagmaliw yan anak to a managsiray too.
4: Nadngelan na saray bansa so nipaakar ed sikato
: tan pinatitan da ed sakey ya abut.
: Tinagaan da insan da ingayugoy ed Egipto.
5: Nanalagar imay ina ya anggad naandian la na ilalo.
: Insan pinabaleg to lamet so sakey ya anak to,
: et binmaleg yan anak to a sakey a masebeg a lion.
6: Nen nagmaliw lan baleg a lion,
: nanaakar-akar a kaiba toy arum a lion.
: Naaralan to met so mananup tan nagmaliw a managsiray too.
7: Nililingkay to ray tirinsira, dinederal to ray baley.
: Kapag mangwam
: natatakot la ray katoowan ed dalin.
8: Nantitipon iray bansa a mibakal ed sikato;
: nanlalapud inerman a pasen iray totoo.
: Imbuskag da ray iket da
: tan inerel da ed patit da.
9: Inkarga ra ed sakey a kolungan
: tan inyakar da ed ari na Babilonia.
: Impokuk da insan da impabantayan,
: pian ag lan balut narengel
: ed kapokdulan na Israel so pangwam to.
10: Say ina yo et singa sakey a sengeg na ubas
: a nitanem ed abay na kolus.
: Lapud daakan so danum
: malamlambut so bolung to, amayamay so bunga to.
11: Nagmaliw a mabisbiskeg iray sanga to,
: tan binmaleg iran sitro na ari.
: Binmalbaleg tan saray sanga to toktokdulen da ray lorem;
: anengneng na balang sakey so ontan lan kaatagey tan kinalambut to.
12: Balet diad gaway pasnuk na totoo nilamut dan binagut
: tan imbantak da ed dalin.
: Say dagem a nanlapud bokig et pinamaga toy bunga to.
: Apoter-poter iray sanga to;
: impamaga ra tan apoolan ira.
13: Nitanem la natan ed kalawakan,
: diad amaga tan anggapoy danum a dalin.
14: Apoolan so sengeg to;
: apoolan met iray sanga tan say bunga to.
: Ag lan balut ombiskeg iray sanga to,
: ag la ra magmaliw a sitro na ari.
: Sikato yay sakey a maermen a kanta; amimpiga-piga la yan akankanta.