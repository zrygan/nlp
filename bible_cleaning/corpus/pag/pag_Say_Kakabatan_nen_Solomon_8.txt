1: Lalaknaben na baleg a pakayari to so balang parti na mundo, tan ililira tod makanan oksuy iray amin a bengatla.
2: Inarok so Kakabatan. Kinaraw ko nen ogaw ak ni tan nilabay kon asawaen. Naibegan ko so ganggana to.
3: Papagalangan na Kakabatan so kagalangay nanlapwan to diad panamegley na piaayam tod Dios, say Katawan na amin a bengatla, a mangaarod sikato.
4: Kabkabat to ray mistirio na Dios tan tutulongan tod pangamta no antoy nepeg a gawaen to.
5: Maung so walay kayamanan ed sayan mundo? Anggapoy lalon makapayaman ed sika nen say Kakabatan a mangipapakurang na amin a bengatla.
6: Makanan nakayaryan so pakatalus? Anggapoy magmaung ni nen say Kakabatan ya anibokel na amin a mambibilay.
7: Inaro yo so inkatonung? Manlalapud kimey na Kakabatan iray amin a maung a kagagawa; inkatonung tan biskeg na linawa, panagadya tan pakatalus. Anggapoy magmaung nin niiter na bilay nen saraya.
8: Labay mon nawalaan kay malaknab a salsalid bilay? Amta na Kakabatan iray aral a niiter na saray apalabas ya agawa tan nayarian ton ipasakbay so nagawad arapen a panaon. Amta ton ipatalus so ibabaga na saray totoo tan no panoy pamaandid saray problima. Amta to iray milagron gawaen na Dios, tan no panoy pansumpalan na saray nagagawa.
9: Kanyan ginetmak ya awiten ed abung ko so Kakabatan, ta miayam ed siak, lapud amtak ya itdan to ak na maung a simbawa tan pabiskegen toy linawak no panaon na gunigon tan ermen.
10: Ninunot kod siak a dili, Lapud Kakabatan napagalangan ak diad inermay pantitiponan na totoo. Pagalangan ak na saray mamasiken, anggaman a malangwer ak ni.
11: Naalmoan da a makabaliksan iray kanunotan ko, tan idayew ak na saray walad pakaoley.
12: No ag ak oneseesel, alagden day pansalitak; no mansalita ak ondengel ira. Anggan andokey so pansalitak, iyapasakey day kanunotan da ya ondengel ed siak.
13: Lapud Kakabatan nagamuran koy ag ipapatey; mambilay ak ya anggad angga ed kanunotan da ray mambilay ya ontombuk ed siak.
14: Nawalaan ak na pakayari ed saray bansa tan saray totoo;
15: diad pakabitla na ngaran ko, ontakot la ray tatakotan ya arari. Ombantug ak a singa maung ya ari tan masebeg a sondalo.
16: No onsempet ak ed Kakabatan, narumog koy inkapenek, lapud say piamung ed sikato et kabaliksan toy anggapoy kolkol odino sakit na linawa; say wala labat et say liket tan gayaga.
17: Kanyan ninudnunot ko: say piasawad Kakabatan et pambilay ya andi-anggaan,
18: say pangarod sikato et panliket na ayadyari, say panggawad kimey to et pakagamur na kayamanan ya ag nabilang, say piolup ed sikato et pakagamur na maung a pananintinsia, say pitongtong ed sikato et pakagamur na kagalangan. Kanyan ginetmak ya alaen a nubia so Kakabatan.
19: Makaayayat so inkatook anggan nen ogaw ak ni. Mapalar ak ya akaawat na maung a kamarerwa, odino naitdan ak na maabig a laman a pambilayan ko, lapud maung ak la nen saman.
20: Anggaman ontan, abirbir ko ya ag kon balut naawat so Kakabatan no ag iter ed siak na Diostan say pakaamtak a say Dios labat so makaiter ed siak na Kakabatan et sakey lan tanda na pakatalus. Kanyan nampikasi ak, tan diad intiron pusok kinerew kod Katawan