1: Nen asumpal nen Ari Solomon iray amin a kimey ed Timplo, inyan tod saray kuarton panagsinupan ed Timplo ya amin iray bengatlan insaklang nen ama ton David ed Katawan saray pilak, balituk, tan saray arum a kagawaan.
2: Insan impaawit nen Ari Solomon iray amin a pangulo na saray tribu tan saray boleg na Israel a mankakasakey irad Jerusalem, ta iyakar dad Timplo so Kaban na Sipanan na Katawan manlapud Sion, say Siudad nen David.
3: Nantitipon iran amin nen Pista na saray Abung-abung.
4: Nen akapantitipon lan amin iray pangulo, inalsa na saray Levita so Kaban na Sipanan
5: tan inyakar dad Timplo. Saray papari tan saray Levita inyalis da met ed Timplo so Tuldan Ayamay Katawan , tan amin a kagawaan to.
6: Si Ari Solomon tan amin da ray totood Israel nantitipon irad arap na Kaban na Sipanan tan angibagat ira na amayamay a karniro tan baka ya ag ira nabilang lapud karakel da.
7: Insan saray papari inawit dad dalem na Timplo so Kaban na Sipanan na Katawan tan inyan dad Sankasantosan a Pasen, diad silong na saray payak da ra may kirubin.
8: Saray akabuskag a payak da ra may kirubin et asakbungan da may kaban tan saramay tiken a panagsakbatan.
9: Siopamay toon manalalagey ed arap na Sankasantosan a Pasen nanengneng to ray ngoro na saramay tiken. Balet diad arum a pasen ag to ra nanengneng. Wadman ni ra yan tiken ya anggad natan.
10: Anggapoy karga to may Kaban na Sipanan likud labat ed saramay duaran tapyak a bato ya inyan nen Moises diman nen walad Palandey na Sinai, nen akisipanan so Katawan ed saray totood Israel nen tataynanan day Egipto.
1114: Amin a paparin wadman, anggan anton grupoy kawalaan da, insaklang day sikaran dili. Amin da ray Levitan tumutogtog tan kumakanta a di Asaf, Heman, tan Jedutun tan saray kabyangay boleg da et akasolung iray linen a kawes. Nanalagey iray Levita ed abay na altar diad nibokig a dapag. Sankaawit da ray piangpiang tan saray arpa; tan kaiba da ray sanlasus tan duamplon papari a mamapaknul na trumpita. Saray kumakanta indayew day Katawan tan babansagan iray trumpita, saray piangpiang tan arum ni ran kagawaay musika. Kinanta ra
: Igalang yoy Katawan ta sikato et maung,
: Tan mansiansia ed ando lan ando
: so panangaro ton ag mangoman.
: Legan a tataynan na saray papari so Timplo, biglan apano na lorem na Kagalangay Katawan , kanyan ag da la nituloy so pangigagalang da.