1: Inarok so Katawan , ta derengelen to ak;
: derengelen to ray pikakasik.
2: Kapag ontawag ak ed sikato,
: talinengen to ak.
3: Walad kaliber-liber ko so kaatapan na patey,
: manasingger ed siak so patit na lobuk;
: napno ak na takot tan paga.
4: Insan tinmawag ak ed Katawan ,
: Pikasik ed sika, Katawan , ilaban mo ak pa!
5: Mapangasi tan matonung so Katawan ;
: maabagey so Dios tayo.
6: Say Katawan iyaagel to ray pakaskasi;
: nen wala ak ed kaatapan, inlaban to ak.
7: O kamarerwak, manmatalek ka,
: ta maung ed siak so Katawan .
8: Say Katawan impaliis to ak ed patey;
: pinatonda toy panagagos na luak,
: tan ag to inyabuloy a natalo ak.
9: Kanyan kaibak so Katawan ed pankukurang ko,
: diad mundo da ray mabilay.
10: Siansian manisia ak, anggan nen inkuanko,
: Mapalaloy paniirap ko,
11: anggan nen natatakot ak, inkuanko,
: Anggapoy toon napampiaan.
12: Antoy nayarian kon ibales ed Katawan
: lapud saray amin a kaabigan tod siak?
13: Mangyakar ak ed Katawan na bagat ya alak,
: a pisalamat kod impangilaban tod siak.
14: Diad tipon da ray amin a totoo to,
: iter kod sikatoy insipan ko.
15: Agaylay sakit ed Katawan
: so ipatey na siopaman ed saray totoo to!
16: Siak so aripen mo, Katawan ;
: lilingkuran ta kan singa impanlingkur nen inak.
: Impaliis mo ak ed patey.
17: Itdan ta kay bagat na pisasalamat
: tan mampikasi ak ed sika.
1819: Diad tipon da ray amin a totoom,
: diad Timplom ed Jerusalem,
: iter kod sikay insipan kod sika.
: Idayew yoy Katawan !