1: Inyatagey ak na ispiritu na Dios, insan to ak inyakar ed nibokig a puirta na Timplo. Anengneng kod mad abay na puirta iray duamplo tan liman lalaki a pati si Jasanias a lakin anak nen Azur tan si Pelatia a lakin anak nen Benaya, a sikaran duay pangulo na bansa.
2: Inkuan na Dios ed siak, Sika a toon ompatey, maoges so iplaplano na saray lalaki tan makapoy a simbawa so iiter dad sayan siudad.
3: Ikukuanda, Ag mabayag mangipaalagey itayo lamet na kaabungan tayo. Say siudad et aliling toy banga, tan aliling tayoy karnin akakarga, balet iyagel to itayod apoy.
4: Natan, sika a toon ompatey, mampropisiya ka sumpad sikara.
5: Linmoob ed siak so ispiritu na Katawan , tan imbaga na Katawan ed siak ya ikuankod saray totoo so kuanto: Totood Israel, amtak iray sasalitaen yo tan saray iplaplano yo.
6: Amayamay iray pinapatey yon totoo diad siudad, kanyan napno na bangkay iray dalan.
7: Kanyan sikato yay kuankod sikayo, siak a Katawan a Dios . Tua a sayan siudad so banga, balet dinan iray karni? Saray bangkay na pinapatey yo! Ag kayo dia mansiansian manayamibantak ta kayod paway na siudad!
8: Antakot kayod saray ispada? Mangyakar ak dia ingen na saray totoon sankaawit day ispada ya ondogpad sikayo.
9: Ipaway ta kayod siudad tan ipalima ta kayod saray taga arum a bansa. Sinintinsiaan ta kayon ompatey,
10: tan napatey kayod bakal ed dilin bansa yo. Diad satan naamtaan na balang sakey a siak so Katawan .
11: Ag kayo iyagel na sayan siudad; aliwan singa pangyagel na banga ed karnin akakargad dalem to so pangyagel to. Dusaen ta kayo, anggan iner so kawalaan yo ed loob na dalin na Israel.
12: Nakabatan yo a siak so Katawan , ta diad pangoonur yod saray ganggan na saray kaabay yon bansa, susumlangen yo ray ganggan tan saray bilin ko.
13: Legan kon mampropropisiya, inatey si Pelatia. Intikleb kod dalin tan ineyag ko, O Katawan a Dios , pateyen mon amin iray totoon atilak ed Israel?
14: Akisalitad siak so Katawan .
15: Inkuanto, Sika a toon ompatey, saray totood Jerusalem et mantotongtong ira na nipaakar ed sika tan saray kaparam a totoon nibantak ed arum a bansa. Ikukuanda, Arawdawiy kawalaan na saray nibantak, kanyan ag da la nagalang so Katawan . Impakayaryan la na Katawan ed sikatayo yan dalin.
16: Natan, ibagam ed saray kaparam a totoon nibantak so ibabagak. Siak so angyakar tan angitaytayak ed sikaran manayam ed saray arum a bansa. Anggaman ontan, legan dad man a manayam, wala ak ed sikara diad saray dalin a nibantakan da.
17: Kanyan ibagam ed sikara so ibabagak, siak a Katawan a Dios . Tiponen ko ra manlapud saray bansan angitayakan kod sikara, tan ipawil kod sikaray dalin na Israel.
18: No ompawil ira, ibantak da ray amin a narurumog dan marotak tan makapaingungot a talintaoy diriyos.
19: Itdan ko ra na balon puso tan balon ispiritu. Ekalen kod sikaray anawet a puso tan salatan ko na puson matoluk.
20: Diad satan matoor dan onuren iray amin a ganggan ko. Magmaliw iran totook, tan siak so magmaliw a Dios da.
21: Balet dusaen ko ray totoon maliket a mangigalang ed saray marotak tan makapaingungot a talintao. Dusaen ko ra lapud saray ginagawa ra. Say Katawan a Dios so nansalita.
22: Tinmikyab ira may pinalsan mabilay tan akilad sikara ira may dalig. Walad tagey da so kagalangan na Dios na Israel.
23: Insan samay kagalangan na Dios tinaynan toy siudad tan amaarap ed pasen a nibokig na siudad.
24: Diad sayan pasingayew, inyatagey ak na ispiritu na Dios tan impawil to ak ya inyakar ed Babilonia a nibantakan mi. Insan naandi la may pasingayew.
25: Tinongtong kod satan ed saramay kaibak a nibantak iray amin ya impanengneng ed siak na Katawan .