1: Oy la komun a sakey kan agik a laki,
: ya inasikaso na inak ed pagew to.
: Diad satan, no naabet ta kad dalan,
: nayarian ta kan anguban, et anggapoy walad karaklan.
2: Iyakar ta kad abung nen inak,
: a dimay pangibangatan mod siak no antoy kabaliksan na panangaro.
: Itdan ta kay masamsamit ya alak,
: say alak kon ginawad bungay granada.
3: Danganan ko so kawigin taklay mo,
: tan poyuken ak na kawanan a limam.
4: Isipan yod siak, sikayon bibiid Jerusalem,
: ya ag yo kami sisigensigenen ed arowan min dua.
5: Siopa yay onsasabin manlalapud kalawakan,
: ya akatabin ed inaro to?
: Binangon ta kad silong na mansanas,
: diad pasen a nianakan mo.
6: Siak labat so arom;
: siak labat so lakap mo.
: Makapanyari tan mabiskeg a singa patey so aro.
: Onliuliub a singa pool.
7: Ag naerep na danum so aro;
: ag nalener na anggan anton delap.
: Balet no walay manali a saliwen to na kayamanan to so aro,
: bosul lalaingen so nagunggona to.
8: Walay agi min bii a katayatdang,
: tan kamoktil niy suso to.
: Antoy gawaen mid sikato
: no karawen na sakey a tobun-balo?
9: No komun ta sikatoy sakey a padir,
: ipaalageyan mi na pilak a tori.
: Balet no sikatoy sakey a puirta,
: paliberan mi na saray tablan sidro.
10: Sakey ak a padir,
: tan saray susok so tori to.
: Amta na inarok a narumog kod sikato
: so inawa tan kareenan.
11: Si Solomon walay kaubasan to ed
: sakey a pasen a tatawagen na Baal-hamon.
: Wala ray dumaralus ya angabang ed sikato,
: balang sakey ed sikara nambayar na pilak a kuarta a sanlibo.
12: Solomon, kayaryan mo la tay sanlibon pilak a kuarta,
: tan saray dumaralus kayaryan da lay duanlasus a pilak a kuarta.
: Wala met so kayaryan kon dili a kaubasan.
13: Dengelen ko pay bosis mod tanamanan, O inarok;
: saray kakaarok et manaalagar iran ondengel ed sika.
14: O Inarok, gala diad siak, ganatan mon singa korso,
: singa kalakyan a kilaw na ulsa ed kapalandeyan a tutuboan na tanaman a gagawaen a pabalingit.