1: Walay olup na saray Arabe a dinmogpa, et pinatey da ray amin a lalakin anak nen Ari Jehoram likud ed kinen Ahazia a sankayogtanan ya anak to. Kanyan saray taga Jerusalem insalat dad kinen ama to si Ahazia a manari ed Juda.
2: Nagmaliw ya ari si Ahazia nen mantaon na duamplo tan dua, tan nanoley ed Jerusalem na sakey taon. Say ina to et si Atalia ya apo nen Ari Omri na Israel.
3: Inalig to ray maoges a ginagawa na saray kabyangay pamilya nen Acab, lapud imbabangat nen ina to ed panggaway kaogsan.
4: Nankasalanan ed Katawan , lapud kapatey nen ama to sinmalat a sumisimbawa to iray arum a kabyangay pamilya nen Ari Acab, et sikaray makasengeg na inkaderal to.
5: Diad impangonur tod simbawa ra, akigampid Ari Joram na Israel diad impibakal dad Ari Hazael na Siria. Diad Ramot-galaad so nambabakalan da. Asugatan si Joram ed sayan bakal.
6: Pinmawil ed siudad na Jezreel ta mampaabig ed sugat to, tan binisitad man nen Ahazia.
7: Linawa na Dios a sayan imbisita tod kinen Joram et sikatoy makasengeg na inkaderal to. Legan a wadmay Ahazia, linma ran dua nen Joram a mangabet ed kinen Jehu a lakin anak nen Nimsi. Si Jehu so pinili na Katawan a mamasamput na panoley na saray kabyangay boleg nen Acab.
8: Legan a susumpalen nen Jehu so sintinsiay Dios ed saray kabyangay boleg nen Acab, nabet to ray pangulo na Juda tan saray kakaanakan nen Ahazia ya angolup ed imbisita to. Pinatey nen Jehu ran amin.
9: Inanap day Ahazia tan arumog dan manaamut ed Samaria. Inawit dad kinen Jehu, insan pinatey to. Balet impompon da lapud pamagalang dad kinen laki nen Ahazia a si Ari Josafat a ginawa toy anggaay nayarian ton manlingkur ed Katawan .
: Anggapoy atilak a kabyangay pamilya nen Ahazia a nayarian toy manoley ed nanarian.
10: Kadngel nen Atalia ya ina nen Ari Ahazia ed impamatey ed anak to, impapatey ton amin iray kabyangay pamilya na ari na Juda.
11: Balet nibatik nen Josaba so sakey a lakin anak nen Ahazia a si Joas a pateyen da met lawari, a pati saray arum ya agagi to. Inyamut to ed sakey a kuarto ed Timplo tan impaibaan to ed sakey a managasikaso. Diad impangyamut tod sikato, inyagel tod patey si Joas ed lima nen Atalia. Si Josaba et biin agid ama nen Ahazia, ta saksakey so ama ra a si Ari Jehoram. Say asawa to et si Joiada a sakey a pari.
12: Niamut ya anem taon si Joas legan a manooley a riyna si Atalia.