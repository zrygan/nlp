1: Insan say Katawan kuantod kinen Moises, Nanengneng mo natan no antoy gawaen kod ari. Pasooten ko ya abuloyan ton ontaynan iray totook. Diad tuay tua, piliten ko a dagdagen to ran taynan day bansa to.
2: Akisalitay Dios ed kinen Moises tan kuanto, Siak so Katawan .
3: Pinmanengneng ak a Makapanyarin-amin a Dios ed kindi Abraham, Isaac, tan Jacob, balet aliwan diad panamegley na masanton ngaran ko a Yahweh.
4: Akisipanan ak met ed sikara; insipan kon iter ed sikaray dalin na Canaan, say dalin a nanayaman da nen sangkaili rad man.
5: Natan nadngel koy panngesnges na saray Israelita ya aaripenen na saray Egipsio, tan anunotan koy impisipanan ko.
6: Kanyan ibagam ed saray Israelita a sayay kuankod sikara, Siak so Katawan ; iyagel ta kayo tan ibolus ta kayo ed pangaaripen na saray Egipsio. Ipakanak so pakapanyarik diad pangiter kod sikara na makapataktakot a dusa, balet iliktar ta kayo.
7: Pagmaliwen ta kayon dilin totook, tan magmaliw a siak so Dios yo. Nakabatan yo a siak so Katawan a Dios yo no ekalen ta kayod maruksan panagoley na saray Egipsio.
8: Iyakar ta kayod dalin a sinambaan ko ya iter ed kindi Abraham, Isaac, tan Jacob; iter kod sikayo a kayaryan yo. Siak so Katawan .
9: Imbaga ya nen Moises ed saray Israelita, balet ag ira dinmengel ed sikato, ta nakalan iray ilalo lapud kakairapan dad pakakaaripen ed sikara.
10: Insan say Katawan kuantod kinen Moises,
11: Laka, ta ibagam ed ari na Egipto a nepeg ton abuloyan a taynan na saray Israelita so dalin to.
12: Balet inmebat si Moises, Panoy idengel ed siak na ari, anta ag ak dengelen na anggan saray Israelita? Makapoy ak ni met a mansalita.
13: Ingganggan na Katawan si Moises tan si Aaron: Ibaga yod saray Israelita tan diad ari na Egipto ya ingganggan ta kayon mangipangulo ed saray Israelita diad panaynan dad Egipto.
14: Si Ruben a pangulowan ya anak nen Jacob et apatiray lalakin anak to a di Hanoc, Fallu, Hezron, tan Carmi; sikaray sengeg na saray boleg a natatawag onung ed kangaranan da.
15: Si Simeon anemiray lalakin anak to a di Jemuel, Jamin, Ohad, Jakin, Zohar, tan Saul ya anak na biin Canamsa; sikaray sengeg na saray boleg a natatawag onung ed kangaranan da.
16: Si Levi taloray lalakin anak to a di Gerson, Coat, tan Merari; sikaray sengeg na saray boleg a natatawag onung ed kangaranan da. Nambilay na sanlasus tan talomplo tan pitoy taon si Levi.
17: Duaran lalaki so anak nen Gerson a di Libni tan Simei, tan amayamay so kabyangay boleg da.
18: Si Coat apatiray lalakin anak to a di Amram, Izar, Hebron, tan Uziel. Nambilay si Coat na sanlasus tan talomplo tan taloy taon.
19: Si Merari duaray lalakin anak to a di Mali tan Musi. Sikara yay anak nen Levi tan saray kabyangay boleg da.
20: Inasawa nen Amram si Jacobed ya agi nen ama to; saray anak da et di Aaron tan Moises. Nambilay si Amram na sanlasus tan talomplo tan pitoy taon.
21: Si Izar taloray lalakin anak to a di Core, Nefeg, tan Zicri.
22: Si Uziel taloray lalakin anak to a di Misael, Elzafan, tan Sitri.
23: Si Aaron inasawa toy Eliseba ya anak nen Aminadab tan agi nen Naazon; saray anak da et di Nadab, Abiu, Eleazar, tan Itamar.
24: Si Core taloray lalakin anak to a di Asir, Elcana, tan Abiasaf; sikaray sengeg na saray kabyangay boleg nen Core.
25: Si Eleazar a lakin anak nen Aaron inasawa toy anak nen Futiel; say anak da et si Finees. Sikara yay pangulo na saray pamilya tan saray boleg na tribu nen Levi.
26: Di Aaron tan Moises so angibagaan na Katawan , Ipangulo yon ipaway ed Egipto iray tribu na Israel.
27: Sikara so totoon angibagad ari na Egipto ya ibolus to ray Israelita.
28: Nen akisalitay Katawan ed kinen Moises diad dalin na Egipto,
29: inkuanto, Siak so Katawan . Salitam ed ari na Egipto iray amin ya ibabagak ed sika.
30: Balet inmebat si Moises, Amtam so kakapoyan kon mansalita. Panoy idengel na ari ed siak?