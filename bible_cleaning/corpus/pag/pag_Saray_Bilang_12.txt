1: Si Moises angasawa na sakey a biin Cusita. Lapud saya binalaw di Miriam tan Aaron.
2: Inkuanda, Nansalita sirin so Katawan diad panamegley nen Moises labat? Ag ta met nansalita diad panamegley tan dua? Say Katawan nadngel to yan imbaga ra.
3: Mapaabeban too si Moises; anggapo lad tapew na dalin so toon mapaabeba nen say sikato.
4: Kabebekta say Katawan kuantod kindi Moises, Aaron, tan Miriam, Paway kayon talo ta laka yod Tuldan Ayaman ko. Pinmaway ira,
5: et say Katawan inmakseb a sakey a lusek a lorem, nanalagey ed lolooban na samay Tulda, tan tinawag to ra di Aaron tan Miriam. Inmasingger ira,
6: tan say Katawan kuanto, Dengel yo natan so ibagak! No walad sikayo ray propita, ipaamtak ed sikara so siak a dili diad panamegley na saray pasingayew tan misalita ak ed sikara diad panamegley na saray kogip.
7: Doma balet no misalita ak ed aripen kon Moises; impasen ko a makaoley ed amin a totook ya Israelita.
8: Kanyan misasalita ak ed sikato a lupa-lupaan; malinew so pisasalitak ed sikato aliwan diad masoliwet a panagsalita; anengneng to ni ingen so alagey ko! Akin et nitepel yo so nansalita na sumpad aripen kon Moises?
9: Ampetang so olo na Katawan ed sikara, tan tinmaynan la.
10: Et nen tinmaynan ed Tulda imay lorem, biglan alingbus na kating si Miriam tan nagmaliw ya ampotipotin maung. Nen anengneng nen Aaron ya akating si Miriam,
11: inkuantod kinen Moises, Ipangasim ya ag mo kami panliliknaen na onyan dusa lapud kasalanan min impanbalaw mid sika.
12: Ag mo pa aabuloyan a magmaliw a singa kapangyanak ya inatey tan abulok lay kapalduan laman to.
13: Kanyan si Moises tinmawag ed Katawan , O Dios, paabig mo pay Miriam!
14: Inmebat so Katawan , No sikatoy nilukdaan na ama to ed lupa, pitoy agew a nepeg a manakoy kababaingan. Kanyan papaway mon sakey simba ed kampo; kasumpal na satan a panaon nayari lan ipawil ed dalem na kampo.
15: Pitoy agew a nanayam ed paway na kampo si Miriam, et saray totoo ag da inyalis so kampo ra ya anggad nipawil ed dalem na kampo.
16: Insan tinaynan day Hazerot tan inlira dad kalawakan na Paran so kampo ra.