1: Say Katawan kuanto,
: Dago kayo, amin yon napgaanniay danum!
: Dago kayo, sikayon anggapoy kuarta
: manaliw kayoy trigo tan mangan kayo!
: Dago kayo! Manaliw kayoy alak tan gatas
: anggapoy nepeg yon bayaran!
2: Akin et gagastosen yoy kuarta yo ed antokaman ya ag makapenek?
: Akin et gagastosen yoy suildo yo, et siansian narasan kayo?
: Dengel yo ak tan gawa yoy ibabagak,
: et manliket kayo ed sankananaman iran kakanen.
3: Dengel kayo natan, sikayon totook, tan dago kayod siak;
: dago kayod siak et nawalaan kayoy bilay!
: Ando lan andoy pisipanan kod sikayo
: tan iter kod sikayoy bindision ya insipan kod kinen David.
4: Ginawak a pangulo tan manoley si David ed saray bansa,
: tan diad panamegley to impanengneng kod sikaray pakayarik.
5: Tawagen yo natan iray arum a bansa;
: ag da kayo amta nen saman,
: balet natan mambabtik iran ondago a mikasakey ed sikayo!
: Siak, say Katawan a Dios yo, say masanton Dios na Israel,
: so makaoley ed pakasumpal ed saya;
: itdan ta kayo na kagalangan tan dayew.
6: Pawil kayod Katawan tan mampikasi kayod sikato,
: natan ta asingger ni.
7: Saray makasalanan a totoo et ibeneg da komun so kabibilay da
: tan omanen day panagnunot da.
: Ompawil ira komun ed Katawan a Dios tayo,
: ta mapangasi tan sipaparaan a mamirdona.
8: Say Katawan kuanto,
: Saray kanunotan ko et aliwan singa saray kanunotan yo,
: tan saray kagagawak et aliwan singa saray kagagawa yo.
9: No panoy kaatagey na saray katawenan ed mundo,
: ontan met so kaatagey na saray kagagawa tan saray kanunotan ko ed saray kagagawa tan saray kanunotan yo.
10: Say salitak ed singa yilo tan singa oran
: ya ompepelag a manlapud tawen a manalog ed dalin.
: Patutuboen da ray tanaman a mangiiter na bokel ya itanem tan say bunga a kanen.
11: Ontan met so pagmaliwan na salitan ibabalikas ko
: ag ompawil ed siak ya anggapoy agawaan to;
: sumpalen toy antokaman a ginetmak tan gawaen toy angibakian kon gawaen to.
12: Maliket kayon ontaynan ed Babilonia;
: mareen kayon nipaway ed siudad.
: Mankanta ray kapalandeyan tan saray kapokdulan,
: tan mantipak ed liket iray kakiewan.
13: Ontubo ray kiew a sipris ed pasen a kawalaan da ray sabitan natan;
: ontubo ray kiew a mirtil ed pasen a totobuan natan na saray ambabaing.
: Sikato yay tanda a mansiansia lawas,
: sakey a tanda a mangipanunot ed ginawak, siak a Katawan .