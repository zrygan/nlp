1: Anak ko, onur moy ibabagak tan ag mo lilingwanan iray ganggan ko.
2: Sumpal mo ray ganggan ko et mambilay ka. Asikasom ya onuren iray bangat ko a singa pangaasikasom ed saray matam.
3: Toluk mo lawas so bangat ko; isulat mod pusom.
4: Ipasen mo ya agim a bii so kakabatan, tan malet mon kaaro so pakatalus.
5: Iyarawi da kad bibiin asawa na arum a lalaki, tan diad bibiin marotak a makaayat iray salita ra.
6: Aminsan nen tinmandag ak ed bintana na abung ko,
7: anengneng ko ray amayamay a tobun-balon lalaki ya anggapo niy salsali rad panagbilay, balet walay naimanok a sakey a makulang-kulang.
8: Sikatoy manaakar ed dalan ya asingger ed sokung a panaayaman na sakey a bii. Ondadalan ed abay na samay abung na bii
9: nen labi ya ambilonget la.
10: Insan inabet na samay bii ya akasolung na singa kawes na marotak a bii tan wala ray iplaplano ton gawaen.
11: Masebeg imay bii tan anggapoy baing to; akar-akar ed saray dalan
12: odino manalalagey a manalagar ed inerman a sokung, no maminsan diad saray dalan, tan no arum diad tindaan.
13: Nilakap to may tobun-balon laki, inanguban to, ninengneng tod mata, insan to inkuan,
14: Angisaklang ak na saray bagat ko natan tan insempet koy karni ed saramay bagat ko.
15: Kanyan pinmaway ak ta anapen ta ka; nampilalekan ta kan narumog et maung ta wadya ka manaya!
16: Inapisan koy katrik na nankolor a linen a nanlapud Egipto.
17: Pinabalingitan ko na mira, aloe, tan kanila.
18: Gala, ta sanlabi tan duan manakdul. Manliket ta a manlakapan.
19: Andid man so asawak. Mabayag ed nila ton pasen.
20: Dakel so inawit ton kuarta tan ag ompawil ya anggad duay simba.
21: Atukso tod limgas to tan atanggoyur tod panamegley na malamlamuyot a panagsalita to.
22: Ag abayag akilad sikato imay laki a singa bakan tetengtengen ed panagpateyan, singa ulsan dawit-dawit lan naerel ed patit,
23: a pakapikaan tod puso. Singa manok ed tagey ya onloloob ed iket. Ag to amta a say bilay toy naala.
24: Natan, sikayo ran anak, dengel yo ak. Imano yoy ibagak.
25: Ag kayo patatangguyor ed onyan bii; ag kayo akar-akar a mananap ed sikato.
26: Sikatoy managderal na kagalangay amayamay a lalaki tan sikatoy makasengeg na impatey na ag la nabilang a totoo.
27: No onla kad abung to mamapaarap ka ed pasen a panaayaman da ray inaatey. Sikato yay antikey a dalan a mamaarap ed patey.