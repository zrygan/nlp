1: O Dios, akin et onyay impangikaindan mod sikami?
: Ag manganggay pasnuk mod saray dilin totoom?
2: Nunot mo pa ray totoom ya abayag mo la ran pinili a kayaryan mo,
: saray totoon inagwat mod impakaaripen da, pian magmaliw iran dilin tribum.
: Nunot mo pay Palandey na Sion a nanayaman mo nen saman.
3: Batak mo pa ra yay amin ya aderal-deral;
: dineral na saray kalaban mi iray amin a walad Timplo!
4: Naneyag ed Timplom iray kalaban mo lapud impanalo ra;
: inlira dad man iray bandira ra a tanday impanalo ra.
5: Nengneng day totoon sankaegnaan da ray wasay a pamabatang day kakiewan.
6: Saray wasay tan saray martilyo ra so impangigegeba rad saray tablan akortian.
7: Dineral tan pinoolan day Timplom;
: ag da pinagalangan so pasen a pangigagalangan ed sika.
8: Nampapaknaan dan sigput da kamin deralen;
: pinoolan dan amin iray masanton pasen ed bansa.
9: Naandipat lan amin iray masanton tanda mi;
: anggapo lay atilak a propita,
: et anggapoy makaamta no kapigan mansumpal ya.
10: Kapigay pangangga, O Dios, so pamabalaw ed sika na saray kalaban mi?
: Anggad angga so panlelemlemew dad ngaran mo?
11: Akin et ag mo labay a tulongan kami?
: Akin et mantantanyareg ka labat?
12: Balet, O Dios, nanlapu lad gapo sikay ari mi;
: amimpiga-pigan inyagel mo kami.
13: Binelsay moy dayat lapud ontan lan pakayarim,
: tan binebetag moy kaolowan da ray dragon ed dayat;
14: minemekmek mo ray olo nen Libiatan
: tan intir moy laman ton kanen na saray ayayep ed kalawakan.
15: Pinapaagos mo ray sobul tan saray kolus;
: pinapaekat mo ray ankakabaleg ya ilog.
16: Pinalsam so agew tan say labi;
: inliram so agew tan say bulan ed kawalaan da;
17: sikay angyan na saray ketegan na mundo;
: ginawam so tiagew tan say nepnep.
18: Balet, Katawan , nunot mo a babalawen da ka na saray kalaban mo;
: totoo ran anggapoy Dios tan lelemlemewen da ka.
19: Ag mo pa papaolyan iray pangaskasiyan a totoom ed saray maruksan kalaban da;
: ag mo pa lilingwanan iray totoom a napapairap!
20: Nunot mo pay impisipanan mod sikami.
: Walay karuksaan a nagagawad amin ya ambilonget a sokung na dalin.
21: Ag mo pa iyaabuloy a nabaingan iray napapairap;
: iyabuloy mo pan idayew ka na sarayan mairap-bilay
: tan saray walad pankaukolan.
22: Talindeg ka pa, O Dios, tan iyagel moy katonungan mo!
: Nunot mo a saray totoon anggapoy Dios et babalawen da ka lawas.
23: Ag mo pa lilingwanan so paneeyag da ray kalaban mo,
: say ag manondan paniingal da ray kalaban mo.