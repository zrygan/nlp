1: Legan na impanoley di Ari Jotam, Acaz, tan Ezekias ed Juda, say Katawan inter to yan salita ed kinen Mikias a taga baley na Moreset. Impaamta na Katawan ya amin ira yan bengatlan nipaakar ed Samaria tan Jerusalem.
2: Dengel yo ya, amin yon bansa;
: dengel yo ya, amin yon manaayam ed tapew na dalin!
: Mantasi so Katawan a Dios sumpad sikayo.
: Dengel kayo! Mansasalita a manlapud mangatatawen a timplo to.
3: Say Katawan et onsasabin manlapud masanton pasen to;
: onakseb tan manakar ed toktok da ray kapalandeyan.
4: Insan diad silong to natonaw iray kapalandeyan,
: natonaw iran singa katonaw na ispirmad apoy;
: onibung irad saray patar, singa danum ya onaagos a nanlapud kapokdulan.
5: Nagawa ra yan amin lapud nankasalanan iray totood Israel tan sinmumpa rad Dios. Siopay natetel ed insumpa na Israel? Say Samaria a dilin manonan siudad! Siopay nankasalanan na pididios ed talintao da ray diriyos diad Juda? Say Jerusalem!
6: Kanyan say Katawan kuanto, Pagmaliwen ko a bunton na deral-deral so Samaria diad maawang a kaumaan, say pasen a taneman na saray ubas. Ibalasobus kod patar iray aderal-deral ed siudad tan paolyan kon kipaway-paway iray pundasion na siudad.
7: Namisimisid kibasig-basig ya amin iray mabmablin talintao to, natemek ed apoy ya amin iray bengatlan niiter ed saray marotak a lalaki tan bibiid timplo, tan nagawan bunton na deral-deral iray imahin to. Amin da ray bengatlan atipon na Samaria lapud impangigalang ed saray diriyos a makapabona, kanyan saray kalaban ibatik da ran amin ed arum a pasen, ta ikana da rad arum a pasen para saray marotak a lalaki tan bibii ed timplo.
8: Insan inkuanen Mikias, Lapud saya manermen ak tan mantagleey ak. Diad pangipanengneng koy ermen ko, manakar-akar ak a labus-lakseb tan kasali-sali. Managugol ak a singa asod katakelan tan mandageyem ak a singa abistrus.
9: Ag naabigan iray sugat na Samaria, tan ngalngali la manirap so Juda a singa paniirap na Samaria; asabian lay deral iray puirta na Jerusalem a panaayaman da ray totook.
10: Ag mo ibabagad saray kalaban mid Gat so inkatalo mi; ag mo ipapanengneng ed sikara so panaakis mo. Totood Bet-lefra, ipanengneng yoy paneermen yo diad panamegley na pantolin-tolin yod dabuk!
11: Sikayon taga Safir, laka yon nibantak ed arum a bansa, a labus-lakseb tan nababaingan kayo. Saray manaayam ed Zaanan et ag da sasalien so ompaway ed siudad da. No narengel yon maneermen iray taga Bet-ezel, naamtaan yo ya anggapod may nasalimbengan.
12: Saray totoon taga Marot et mapagpaga ran manalagar na pakainawaan da, lapud angyakar na deral ed abay na Jerusalem so Katawan .
13: Sikayo ran manaayam ed Lakis, isinta yod saray kabayo iray karwahi. Inaalig yo ray kasalanan na Israel kanyan sikayoy nanlapwan na impankasalanan na Jerusalem.
14: Et natan, sikayo ran totood Juda, mampatanir kayo la ed baley na Moresetgat. Saray ararid Israel et anggapoy naalagar dan tulong a manlapud baley na Akzib.
15: Sikayo ran totood Maresa, paoleyan kayo na Katawan ed pakayari na saray kalaban yo, a sikaray manakep na baley yo. Onlan onamut ed ongib na Adulla iray pangulo na Israel.
16: Sikayo ran totood Juda, katlian yo ray buek yo diad pangipanengneng yoy kaermenan yo, lapud saray inararo yon anak. Kiskisan yoy kaolowan yo a singa saray buitri, lapud naalad sikayo ray anak yo tan nibantak irad arum a bansa.