1: Say Katawan a Dios pinano to ak na ispiritu to.
: Pinili to ak tan imbaki to ak
: A mangibagad saray mairap-bilay na maung a balita.
: Mamaabig ed saray maermen,
: Mangibawag na kawayangan ed saray adakep
: Tan mangibolus ed saray priso.
2: Imbaki to ak a mangibawag
: A say panaon sinmabi la
: A say Katawan ilaban to ray totoo to
: Tan taloen to ray kalaban to.
: Imbaki to ak a manligliwad amin a maermen,
3: A mangiter ed saray maneermen ed Sion
: Na liket tan gayaga, aliwan ermen,
: Sakey a kanta na dayew, aliwan ermen.
: Magmaliw iran singa saray kiew
: A say Katawan a dili so angitanem.
: Say inkatonung so gawaen dan amin,
: Tan nadayew so Dios lapud ginawa to.
4: Ipaalagey da lamet iray siudad ya abayag la ran aderal-deral.
5: Totook ira, panlingkuran kayo na saray sangkaili.
: Komponien da ray ayayep yo,
: Dalusan da ray dalin yo, tan
: asikasoen da ray kaubasan yo.
6: Natawag kayo a papari na Katawan ,
: Saray aripen na Dios tayo.
: Manliket kayod kayamanan na saray bansa
: Tan ikinon yon kayaryan yo ra.
7: Angangga lay kababaingan tan say inkaandian yoy kagalangan.
: Manayam kayod dilin dalin yo.
: Tan nadoblian so kayamanan yo;
: Mansiansiad ando lan ando so liket yo.
8: Say Katawan kuanto,
: Inarok so inkatonung tan kabosul koy panagpairap tan panaggaway kaogsan.
: Tumangan kon tumangan iray totook
: Tan migawaan ak ed sikara na sipanan ya andi-anggaan.
9: Ombantug irad saray bansa;
: Nakabatan na balang sakey a makanengneng ed sikara
: A sikaray totoon binindisionan ko.
10: Manliket so Jerusalem lapud ginagawa na Katawan .
: Sikatoy singa nubian akasolung na kawes a para kasal to.
: Say Dios kinawesan to na kilalaban tan pananalo.
11: Anggapoy duaruwa ya ombasik tan ontubo iray bokel a nisibwag ed dalin,
: Ontan met ya anggapoy duaruwan ilaban na Katawan a Dios iray totoo to,
: Tan idayew na amin da ray bansa.