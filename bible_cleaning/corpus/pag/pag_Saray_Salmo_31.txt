1: Onsisingger ak a papaiyagel ed sika, O Katawan ;
: ag mo pan balut iyaabuloy a natalo ak.
: Matonung kan Dios,
: ilaban mo ak, pikasik ed sika!
2: Dengel mo ak pa! Ilaban mo ak la natan!
: Sika pa so salimbengan ko a mangyagel ed siak;
: sika pay tirinsirak a mangilaban ed siak.
3: Sikay salimbengan ko tan say tirinsirak;
: iwanwan tan itonton mo ak pa onung na insipan mo.
4: Ipaliis mo ak pad patit a nitaryad siak;
: iyarawi mo ak pad kaatapan.
5: Imamatalek kod sika so ispirituk.
: Ilaban mo ak, Katawan ; matoor kan Dios.
6: Kabosul mo ray mangigagalang ed saray tila-tilan diriyos;
: balet manmamatalek ak ed sika.
7: Manliket tan manggayaga ak,
: lapud ag mangoman a panangarom.
: Nanenengneng moy paniirap ko;
: amtam so kagugunigon ko.
8: Ag mo inyabuloy a nadakep ak na saray kalaban ko;
: initdan mo ak na kawayangan ya onlad labay kon laen.
9: Katawan , kasian mo ak pa,
: ta nagugunigon ak;
: naksawan la ray matak lapud ontan lan kakaakis;
: makapkapoy ak lan sigput!
10: Naknaksawan ak la lapud ermen,
: tan pinatikey la na kakaakis so bilay ko.
: Makapkapoy ak la lapud saray gunigon ko;
: onkakalug met la ray pokel ko.
11: Balbalawen ak na amin a kalaban ko;
: kabkabosul ak na saray kakaabay ko.
: Antakot ed siak iray makapikabat ed siak;
: no nanengneng da ak ed dalan, ibatikan da ak.
12: Singa ak inatey ya alingwanan la na amin a totoo;
: singa ak sakey a bengatlan imbantak la.
13: Narerengel koy esaesan da ray amayamay a kalaban ko;
: makapataktakot so walad kaliber-liber ko.
: Iplaplano ray ilaban dad siak,
: mankokomplut iran mamatey ed siak.
14: Balet, manmamatalek ak ed sika, Katawan ;
: sikay Dios ko.
15: Wala lawas ed limam so bilay ko,
: iliktar mo ak pad saray kalaban ko
: tan saray mamapairap ed siak.
16: Kasian mo ak pan managlingkur mo;
: ilaban mo ak palapud ag mangoman a panangarom.
17: Ontatawag ak ed sika, Katawan ;
: ag mo pa iyaabuloy a napelag ak ed kababaingan.
: Saray maoges komun so napelag ed kababaingan;
: nakalkalnaan ira komun a nibaki ed panaayaman da ray inaatey.
18: Patondam pa lan pansasalitaen iray matitila
: amin da ray malalastug tan mapaatagey
: a mansasalitay pamabaing nipaakar ed saray totoon matonung.
19: Makapakelaw a tuloy so kamaungan
: ya igaganam ed saray mangigagalang ed sika!
: Kabat na amin a totoo so ontan lan kamaungan mo,
: say ontan lan panangyagel mod kaatapan ed saray manmamatalek ed sika.
20: Lapud kiwawalam iyaagel mo
: ra ed saray komplut da ray totoo;
: diad anggapoy kaatapan a pasen,
: iyaamut mo ra ed saray panagpabaing na saray kalaban da.
21: Nadayew komuy Katawan !
: Makapakelaw so impangipanengneng toy panangaro tod siak,
: nen aliktub tan adogpaan ak!
22: Diad inkataktakot ko abaloan ko
: a pinaarawi to ak lad arap to.
: Balet dinengel to ak,
: nen kinmerew ak ed sikato na tulong.
23: Aro yoy Katawan , amin yon matoor a totoo to!
: Iyaagel na Katawan iray matoor, balet dudusaen to ray mapaatagey onung ed kanepegan da.
24: Mampabiskeg kayo tan mampakasil kayoy linawa,
: amin yon maniilalod Katawan .