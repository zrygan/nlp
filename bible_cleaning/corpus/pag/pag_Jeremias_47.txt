1: Kasakbayan a dinogpaan na ari na Egipto so Gaza, akisalitay Katawan ed siak nipaakar ed saray Filisteo.
2: Inkuanto
: Nengneng yo! Onaatagey so danum ed baybay,
: tan maples ya onagos a singa ilog no delap.
: Delapen toy dalin tan amin a logan to,
: saray siudad tan saray totoon manaayam diman.
: Saray totoo oneyag iran onkerew na tulong;
: onakis na ampaipait ya amin iray katoowan.
3: Narengel da ray kutdang na saray kabayo,
: say pampanaspas na saray karwahi,
: say tanul na pantetlek da ray dalig.
: Ag la pawilen na saray ama iray anak da;
: laoylaoy iray taklay da.
4: Sinmabi lay oras na paneral ed Filistia,
: say oras na pamatonda ed amin a nakdaan
: a tulong a manlapud Tiro tan Sidon.
: Siak, say Katawan , deralen ko ray Filisteo,
: amin da ray nanlapud saray gilig na Creta.
5: Sinmabiy baleg a kaermenan ed saray totood Gaza,
: tan ag oneseesel iray totood Ascalon.
: Kapigan ontonda so panermen na saray arum a Filisteo?
6: Oneeyag kayo, Ispada na Katawan !
: Kapigan ontonda so pantipas mo?
: Pawil ka lad kaluban mo,
: manayam ka lad tan a mampainawa!
7: Balet panoy pampainawa to,
: anta initdan koy gawaen ton kimey?
: Ingganggan kon dogpaan toy Ascalon
: tan saray totoon manaayam ed gilig na dayat.