1: Diad ononan agew na kumapiton bulan, nepeg a mantitipon kayon mangigalang ed Dios tan ag kayo mankikimey. Diad satan ya agew paknulen iray trumpita.
2: Mangisaklang kayod Katawan na bagat a popoolan a say balingit to et makapaliket ed sikato: sakey a kilaw na bakan kalakyan, sakey a karniron kalakyan, tan pitoran sakey taon a kordiron kalakyan; nepeg ya anggapoy deral na laman da.
3: Mangyapay kayo na manepeg a bagat a trigo, say arinan nikames ed larak na oliba; kapag sakey a bakan kalakyan tekepan yo na taloran kilon arina, samay karniron kalakyan duaran kilon arina,
4: tan kapag sakey a kordiro sakey kilon arina.
5: Mangyapay kayo met na sakey a kanding a kalakyan a sikatoy bagat a para kasalanan, et diad onya nagawa so sirimonya a panlinis ed saray totoo.
6: Isaklang yo ra ya a kaaruman na bagat a popoolan para ononan agew na bulan a katekep toy bagat a trigo tan say inagew-agew a bagat a popoolan a katekep toy bagat a trigo tan say bagat ya alak. Sarayan bagat a popoolan et makapaliket ed Katawan so balingit da.
7: Diad kumaplon agew na kumapiton bulan mantitipon kayon mangigalang ed Dios; ag kayo mamangan odino mankikimey.
8: Mangisaklang kayod Katawan na bagat a popoolan a say balingit to et makapaliket ed sikato: sakey a kilaw na bakan kalakyan, sakey a karniron kalakyan tan pitoran sakey taon a kordiron kalakyan; nepeg ya anggapoy deral na laman da.
9: Mangyapay kayo na manepeg a bagat a trigo, say arinan nikames ed larak na oliba: say sakey a bakan kalakyan tekepan yo na taloran kilon arina, saray karniron kalakyan duaran kilon arina,
10: tan kapag sakey a kordiro sakey kilon arina.
11: Mangyapay kayo met na sakey a kanding a kalakyan a sikatoy bagat a para kasalanan, a kaaruman na kanding a nibagat diad panggawa na sirimonyan panlinis ed saray totoo, tan say inagew-agew a bagat a popoolan a katekep toy bagat a trigo tan say bagat ya alak.
12: Diad kumalabinliman agew na kumapiton bulan mantitipon kayon mangigalang ed Dios. Silibraan yon pitoy agew yan pista a pamagalang yod Katawan tan ag kayo mankikimey.
13: Diad ononan agew na sayan pista mangyapay kayod Katawan na bagat a popoolan a say balingit to et makapaliket ed sikato: labintalon kilaw na bakan kalakyan, duaran karniron kalakyan, tan labinapat a sakey taon a kordiron kalakyan; nepeg ya anggapoy deral na laman da.
14: Mangyapay kayo na manepeg a bagat a trigo, say arinan nikames ed larak na oliba: kapag sakey a bakan kalakyan tekepan yo na taloran kilon arina, samay karniron kalakyan duaran kilon arina,
15: tan kapag sakey a kordiro sakey kilon arina.
16: Mangyapay kayo met na sakey a kanding a kalakyan a sikatoy ibagat a para kasalanan. Iyapay yo ra ya a kaaruman na inagew-agew a bagat a popoolan a katekep toy bagat a trigo tan say bagat ya alak.
17: Diad kumadwan agew mangibagat kayo na labinduan kilaw a bakan kalakyan, duaran karniron kalakyan, tan labinapat a sakey taon a kordiron kalakyan; nepeg ya anggapoy deral na laman da.
1819: Ibagat yo ra ya a katekep da ray arum nin bagat a kinaukolan ed ononan agew na pista.
20: Diad kumatlon agew mangibagat kayo na labinsakey a malangwer a bakan kalakyan, duaran karniron kalakyan, tan labinapat a sakey taon a karniron kalakyan; nepeg ya anggapoy deral na laman da.
2122: Ibagat yo ra ya a katekep da ray arum nin bagat a kinaukolan ed ononan agew.
23: Diad kumapat ya agew mangibagat kayo na samploran kilaw a bakan kalakyan, duaran karniron kalakyan, tan labinapat a sakey taon a kordiron kalakyan; nepeg ya anggapoy deral na laman da.
2425: Ibagat yo ra ya a katekep da ray arum nin bagat a kinaukolan ed ononan agew.
26: Diad kumaliman agew mangibagat kayo na siamiran kilaw a bakan kalakyan, duaran karniron kalakyan, tan labinapat a sakey taon a kordiron kalakyan; nepeg ya anggapoy deral na laman da.
2728: Ibagat yo ra ya a katekep da ray arum nin bagat a kinaukolan ed ononan agew.
29: Diad kumanem ya agew mangibagat kayo na waloran kilaw a bakan kalakyan, duaran karniron kalakyan, tan labinapat a sakey taon a kordiron kalakyan; nepeg ya anggapoy deral na laman da.
3031: Ibagat yo ra ya a katekep da ray arum nin bagat a kinaukolan ed ononan agew.
32: Diad kumapiton agew mangibagat kayo na pitoran kilaw a bakan kalakyan, duaran karniron kalakyan, tan labinapat a sakey taon a kordiron kalakyan; nepeg ya anggapoy deral na laman da.
3334: Ibagat yo ra ya a katekep da ray arum nin bagat a kinaukolan ed ononan agew.
35: Diad kumawalon agew mantitipon kayon mangigalang ed Dios tan ag kayo mankikimey.
36: Mangyapay kayod Katawan na bagat a popoolan a say balingit to et makapaliket ed sikato: sakey a kilaw na bakan kalakyan, sakey a karniron kalakyan, tan pitoran sakey taon a kordiron kalakyan; nepeg ya anggapoy deral na laman da.
3738: Ibagat yo ra ya a katekep da ray arum nin bagat a kinaukolan ed ononan agew.
39: Sikara ya so totontonen a nipaakar ed saray bagat a popoolan, saray bagat a trigo, saray bagat ya alak, tan saray bagat a para kareenan ya iyapay yo rad Katawan no silibraan yo ray niganan pista yo. Sikara yay a kaaruman na saray bagat ya isaklang yo diad panumpal yoy insipan yo odino isaklang yo ran bagat a manlapud mabolus a linawa.
40: Kanyan si Moises imbaga tod saray totood Israel iray amin ya ingganggan ed sikato na Katawan.