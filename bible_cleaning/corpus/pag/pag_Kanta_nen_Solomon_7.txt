1: Nidoma-domay indengan mon bii!
: Agaylay abig na saray salim ya akasandalya.
: Singa kinorti na marunong ya iskotur
: iray malimpek ya ulpom.
2: Awalaan ka na poseg a singa malim limpek a losur,
: ya ag balut nanaandian na masamit ya alak.
: Say balangbang mo et singa aberber a trigon pinalot,
: tan apaliberan na saray lirio.
3: Singa siping ya ulsa iray susom,
: singa ra duaran korso.
4: Singa torin garing so beklew mo.
: Saray matam et singa saray dipositoway danum ed Hesbon,
: diad asingger ed puirta na saman a matalonggaring a siudad.
: Matondiris so eleng mon singa torid Libano
: ya ososdungan toy Damasco.
5: Akatangar a singa Palandey na Carmelo so olom.
: Singa sankarakpan ya abel a balangaan so nilapir a buek mo;
: say karakpan to makasagyat na imanoy ari.
6: Agaylay simpit mo, agaylay gangganam;
: sigput so gayagan iiter na panangarom.
7: Singa kiew a palmira so alagey mo,
: tan singa amunggol a bunga to iray susom.
8: Kalaben ko so kiew a palmira
: tan borboren ko ray bunga to.
: Para siak singa munggol na ubas iray susom,
: singa balingit na mansanas so ingas mo,
9: tan singa sankasamitan ya alak so sangim.
: Ontan sirin onagos komun a balibali so alak ed inarok,
: onagos ed saray bibil tan saray ngipen to.
10: Kayaryan ak na inarok,
: tan pampilalekan to ak.
11: Gala, inarok, ta ompaway ta ed kaalogan
: tan mansanlabi tad man.
12: Ombangon ta a masakbay ta nengnengen tay kaubasan
: nengnengen ta ra no kasi onsisimit la ra,
: no kasi ombubuskag la ray rosas da,
: tan no kasi manrorosas la ray kiew a granada.
: Iter kod man ed sika so panangarok.
13: Naangub mo so balingit na saray tanaman a mandragoras,
: tan walad abay na puirta ta iray masasamit a bunga.
: Insinup kon para sika so daan
: tan balo a ligliwa.