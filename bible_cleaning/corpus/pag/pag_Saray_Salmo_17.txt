1: Katawan , dengel mo pay ikekerew koy katunongan;
: imanom pay ikekerew ko na tulong!
: Dengel mo pay pikakasik, ta ag ak mantitila.
2: Pilaan mo ak diad pananintinsiam,
: ta amtam so kaptekan.
3: Sinokayan moy pusok.
: Dinago mo ak ed labi;
: sigput mo ak a sinubok,
: et anggapoy arumog mod siak a maoges a pilalek.
: Ag ak mansasalitay kaogsan
4: a singa pansasalitay arum;
: inonur koy ganggan mo, tan ag ak tinmombuk ed maruksan kagagawa.
5: Nankukurang ak lawas ed dalan mo,
: tan ag kon balut sinisianan.
6: Mampipikasi ak ed sika, O Dios, ta eebatan mo ak;
: lingaw ka pa sirin tan dengel mo ray salitak.
7: Ipaamtam pay ag mangoman a panangarom tan ilaban mo ak;
: ag ak nasigensigen na saray kalaban ko no wala ak ed diking mo.
8: Iyagel mo ak pan singa panangyagel mod saray matam;
: iyamut mo ak pad silong da ray payak mo,
9: pian ag ak nadogpaan na saray totoon maoges.
: Liliktuben ak na saray masebeg a kalaban ko;
10: anggapoy panangasi ra tan mapasirayew iran mansasalita.
11: Anggan iner so pigaran ko wadman ira;
: tatalaranan day pankanawnawan pangitumba rad siak.
12: Singa ra lion a mantatalaran ed siak,
: tan pampilalekan dan nabingbingkas ak.
13: Gala pa, Katawan , ta labanan mo ray kalaban ko tan talom ira!
: Iyagel mo ak pad saray totoon maoges diad panamegley na ispadam;
14: iyagel mo ak pad saray totoon walad sikaray amin a labay da diad sayan bilay.
: Dusam pa ra diad panamegley na saray kairapan ya intaryam ed sikara;
: nawalaan komun na dakerakel a kairapan iray anak da,
: tan wala ni komuy nakeraan a para saray apo ra!
15: Lapud matonung ak, nanengneng ta ka;
: no ombangon ak, say kiwawalam papanoen to ak na gayaga.