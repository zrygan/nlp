1: Insan samay laki inyakar to ak ed patio ed paway tan intuloy to ak ed sakey a paalagey diad baybay na Timplo, ya ag arawi ed samay paalagey ed nisagur a samput na Timplo.
2: Limamplo tan duan mitro so karokey tan duara tan kapalduan mitro so kaawang na sayan paalagey.
3: Say sakey a dapag to akaarap ed liwang a samplora tan kapalduay mitro so kaawang to tan midasig ed samay Timplo; say sakey a dapag to akaarap ed dalan na samay patiod paway. Taloran grado yan paalagey tan say walad tagey a grado nisener ed gradon walad leksab to.
4: Diad dasig na bandad baybay a dapag na sayan paalagey et walay dalan a limaran mitro so kaawang to tan limamplo tan duan mitro so karokey to, tan diad baybay so kawalaan na saray lolooban to.
5: Melag iray kuartod samay sankatageyan a grado to may paalagey nen saray kuartod kumadwa tan sankaabebaan a grado, lapud nisener ira.
6: Saray kuartod amin a grado et ag ira atokdul na lusek a singa saramay kuarto ed patio. Nisener iray kuartod tagey a grado.
78: Duamplo tan anem a mitro so kakapal na padir a bandad paway na samay sankaleksaban a grado, kapaldua la ya na karokey to; wala ray kuarto ed nakdaan a duamplo tan anem a mitro. Diad samay sankatageyan a grado wala ray kuarto ed intiron karokey na paalagey.
910: Diad leksab na sarayan kuarto ed nibokig a samput na paalagey, ya angigapwan na padir na patio, walay lolooban ya ompogtad samay patiod paway.
: Diad abalaten na Timplo walay paalagey a miparparad paalagey a walad baybay, tan ag arawi ed samay paalagey ed nisagur a samput na Timplo.
11: Diad arap na saray kuarto walay dalan a singa samay dalan ed nibaybay a dapag. Say kabaleg to, say inkagawa to, tan saray lolooban to et kapara na kabaleg, inkagawa, tan lolooban na samay walad baybay a paalagey.
12: Walay puirta ed silong na saramay kuarto ed niabalaten a dapag na paalagey, diad bokig a samput ya angigapwan na padir.
13: Samay laki kuantod siak, Masanto ra yan paalagey. Diad loob na sarayan kuarto, kanen na saray paparin onloob ed kawalaan na Katawan iray sankasantosan a bagat. Lapud masanto ra yan kuarto, ipasen dia na saray papari iray sankasantosan a bagat: saray trigon bagat tan saray bagat a nisaklang a para kasalanan odino bagat a pambayar.
14: No saray paparin walad dalem na Timplo et labay day onla ed patiod paway, nepeg ya itilak dad sarayan kuarto iray masanton kawes ya insolung da legan dan manlilingkur ed Katawan . Nepeg a mampales iray sananey a kawes kasakbayan iran ompaway ya onlad pasen a kawalaan da ray totoo.
15: Nen asumpal na samay laki a sinukat so dalem na Timplo, impaway to ak diad nibokig a puirta, insan to sinukat so paway na Timplo.
16: Inala to may panagsukat ton bislak, insan to sinukat so nibokig a dapag, et duanlasus tan anemaplo tan talon mitro so karokey to.
1719: Insan to sinukat so baybay a dapag, say abalaten a dapag, tan say sagur a dapag; nampaparan duanlasus tan anemaplo tan talon mitro so karokey dan amin.
20: Kanyan kuadrado so aliber na padir tan duanlasus tan anemaplo tan talon mitro so sukat na balang dapag. Say padir so angibiig ed antokaman a masanto ed saray aliwan masanto.