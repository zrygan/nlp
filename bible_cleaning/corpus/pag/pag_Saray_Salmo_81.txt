1: Iyeyag yoy gayaga ed Dios a manangyagel tayo;
: ikanta yoy dayew yo ed Dios nen Jacob!
2: Igapo yoy mankanta tan paknul yo ray pandirita;
: manogtog kayoy marakep ed saray arpa tan saray lira.
3: Sibuk yoy trumpita a pangipakabat na pista,
: no balo so bulan tan no tulaw.
4: Sikato yay ganggan ed Israel,
: sikato yay bilin na Dios nen Jacob.
5: Ingganggan to ya ed saray totood Israel
: nen dinogpaan toy dalin na Egipto.
: Narerengel koy bosis ya ag ko kabat a kuanto,
6: Inekal kod takeb yo iray kairapan a sasakbaten yo;
: impaigatun kod sikayo ray laryon sankabembenan yo.
7: Tinmawag kayod siak nen nagugunigon kayo, et inlaban ta kayo.
: Manlapud panaamutan kod bagyo inebatan ta kayo.
: Diad saray sobul na Meriba, sinubok ta kayo.
8: Sikayo ran totook, dengel yoy pamapasakbay ko;
: O Israel, agaylay pampipirawat kon ondengel kayod siak!
9: Nepeg ya ag kayo mangigalang ed sananey a dios.
10: Siak so Katawan a Dios yo ya angipaway ed sikayod Egipto.
: Sangi kayo, ta pakanen ta kayo.
11: Balet ag ondengel ed siak iray totook;
: say Israel ag da ak toluken.
12: Kanyan inabuloyan kon mansiansiay awet na kapusoan da,
: tan manggawa ray labay dan dili.
13: Agaylay pampirawat kon ondengel iray totook;
: agaylay pampirawat kon onuren da ak!
14: Taloen kon tampul iray kalaban da,
: tan pasukoen ko ra.
15: Saray mamobosul ed siak onggiwgiw irad takot diad arap ko;
: ag manganggay dusa ra.
16: Balet pakanen ta kayoy sankaabigan a trigo,
: tan peneken ta kayoy dilod katakelan.