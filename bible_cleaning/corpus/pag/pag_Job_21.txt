1: Inmebat si Job
2: Dengel yon maung so ibagak
: sikato ya labat so ligliwan kerewen kod sikayo.
3: Itdan yo ak ni na pankanawnawan mansalita,
: et no kayarik balaw yo ak labat, no labay yo.
4: Aliwan say too so kakokol ko;
: walay manepeg a makasenged no akin et ag ak makaanos.
5: Nengneng yo ak. Ag ta la makatalagnaw tan makamemet na sangi so nanengneng yo?
6: No nudnunoten koy agawad siak,
: nagugunigon ak tan mampayegpeg so laman ko.
7: Akin et aabuloyan na Dios a mambilay na andokey iray totoon maoges,
: ombiskeg tan onaligwas ira?
8: Naimatonan dan ombabaleg
: iray anak da tan saray apo ra.
9: Ag iiyabuloy na Dios a naderal so kaabungan da;
: anggapoy nepeg dan takotan ed pambilay da.
10: On, manlolokun iray baka ra,
: tan manaanak iran anggapoy maoges a nagagawa.
11: Singa kordiron batik-batik tan manggagalaw iray anak da,
12: mansasayaw tan manliliket ira legan a totogtogen iray arpa tan plauta.
13: Maaligwas ira legay pambilay da,
: tan mareen ira no naoyus so linawa ra.
14: Saray totoon maoges ibaga rad Dios a paolyan to ran bukbukor;
: ag da labay ya amtaen so linawa tod bilay da.
15: Isipen da ya ag nakaukolan so manlilingkur ed Dios,
: tan andi-kana so mampikasi ed sikato.
16: Ipasen da ya inmaligwas ira lapud dilin biskeg da,
: balet ag ko abubonan so ontan a pananisia ra.
17: Amimpiga lan narep so lamparaan na saray maoges a totoo?
: Wala lay dinalan na deral ed sikara?
: Dinusa ta la na Dios ed pasnuk to iray totoon maoges,
18: tan impagmaliw to ran singa taep ya impalir-palir na dagem,
: odino dabuk ya intitikyab na bagyo?
19: Ibabaga yo a say Dios dusaen toy anak lapud saray kasalanan na ama to.
: Andi! Padusa yod Dios iray makasalanan,
: tan ipanengneng tod sikara a dusaen to ra lapud saray dilin kasalanan da.
20: Ipaako yod saray makasalanan so dusa ran dili;
: ipalikna yod sikara so sanuk na Makapanyarin-amin a Dios.
21: No anggangga lay bilay na sakey a too,
: mapaga ni kasi ed pankaabigan da ray anak to?
22: Nayari kasin ibangat na too so Dios a huis na anggan saray atagey so betang da?
2324: Wala ray totoon maung so impanlaman da ya anggad ipatey da;
: mainomay tan maliket iran ompatey,
: balibali tan mabiskeg so laman da.
25: Saray arum anggapon balut so liket da;
: mambilay tan ompatey iran maermen.
26: Balet nampapara ran ompatey tan ipompon;
: kanen iran amin na saray bigis.
27: Amtak no antoy nununoten yo,
: tan say plano yon manggaway maoges ed siak.
28: Tepeten yo, Iner so kawalaan la natan na abung na matalonggaring a too,
: samay toon maoges so ginagawa to?
29: Ag kayo ta ni akapitongtong ed saray totoon managbiahi?
: Ag yo ta amta so awit dan balita?
30: Diad agew na isabiy pasnuk tan pananusa na Dios,
: say toon maoges so nilaban lawas.
31: Anggapoy mangakusa ed maoges a too,
: tan ombales sed sikato lapud saray ginagawa to.
32: No sikatoy itolur ed kamposanto
: diad kawalaay lobuk ton guardiado,
33: nilibo ray mitolor ed sikato,
: tan anggan say dalin balibalin nitapew ed bangkay to.
34: Balet sikayo, andi-kakanaan so panliligliwa yod siak!
: Tilan amin iray ebat yo!