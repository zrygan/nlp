1: Saray makulang-kulang a totoo kuandad sikaran dili,
: Anggapoy Dios!
: Maoges ira
: tan makapataktakot iray ginagawa ra;
: anggapoy anggan sakey a toon manggagaway kamaungan.
2: Manlapud tawen oosdungan na Dios iray katoowan,
: ta labay ton nengnengen no wala ra kasi makabat
: o mangigagalang ed sikato.
3: Balet binmeneg iran amin,
: nampapara ran maoges.
: Anggapod sikaray manggagaway kamaungan,
: anggapoy anggan sakey.
4: Tetepeten na Dios, Sarayan totoon managgaway kaogsan, ag da amta?
: Pambibilayan day tatakewen dad saray totook,
: tan ag ira mampipikasi ed siak.
5: Balet ontan lay kataktakot da;
: anggapo niy asali ran onyan takot;
: ta ibuyak na Dios iray pokepokel na saray kalaban da ray totoo to.
: Impolisay ira na Dios,
: kanyan sigput a taloen ira na Israel.
6: Oy la komun ta nagamuran la na Israel
: so pananalo a manlalapud Sion!
: Ontan lay panliket na saray totood Israel
: no paaligwasen ira lamet na Katawan .