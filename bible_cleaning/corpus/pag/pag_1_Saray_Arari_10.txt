1: Nadngelan na riyna na Seba so inkabantug nen Solomon, kanyan linmad Jerusalem ta suboken toy Solomon diad panamegley na saray mairap a tepet.
2: Sinmabin kaiba to ray amayamay ya aripen, pati saray kamilyo a napnoy beneg da na saray rikado, alahas, tan balituk. Nen kaarap toy Solomon, intepet to lay amin a nanunotan to.
3: Inebatan iran amin nen Solomon; anggapoy nanirapan ton impaliwawad sikato.
4: Samay riyna na Seba nadngel toy kakabatan nen Solomon tan anengneng toy palasio ya impaalagey to.
5: Anengneng to ray niparongod lamisaan to, saray ayaman da ray opisyal to, say inkaoksuy da ray kumikimey ed palasio tan saray isosolung dan kawes, saray aripen a mansisirbid sikato no pista, tan saray isasaklang ton bagat ed dalem na Timplo. Mapalaloy pankelaw to diad impakanengneng tod sarayan amin.
6: Inkuantod Ari Solomon, Tuan amin iray nadngelan ko nipaakar ed sika tan say kakabatan mo nen wala ak ed dilin bansak!
7: Balet ag ak anisia ya anggad impakakar ko dia, et siak a diliy akanengneng. Say nadngelan ko et ag onkapalduad tuan kakabatan mo; lalon aralem so kakabatan mo tan dakerakel ni so kayamanan mo nen say samay nibagad siak.
8: Mapalar iray asawam! Mapalar iray aripen mo, a wala ra lawas ed arap mo tan narerengel day kakabatan mo!
9: Nadayew komun so Katawan a Dios mo! Diad impakaliket tod sika, ginawa to kan ari na Israel. Lapud andiangga so panangaro tod Israel, impagmaliw to kan ari ra pian napansiansiam so kaptekan tan katonungan.
10: Insan samay riyna na Seba initdan toy Solomon na ngalngali limaran toniladan balituk tan saray amayamay a rikado tan alahas. Diad amin da ray rikadon naawat nen Solomon ed anggan anton panaon, sankarakelan ira yay inter to.
11: Likud ed saray balituk ya inawit na saray barko nen Hiram nen kasabi ran nanlapud Ofir, nanawit met iray amayamay a tablan sandalo tan alahas.
12: Inkana nen Solomon ira yan tabla ed impanggawa tod saray barandilyas ed Timplo tan diad palasio, tan inkana to ra met ed impanggagawa to na saray arpa tan saray saltirio a para saray tumutogtog tan saray kumakanta. Sankaabigan yan tablan sandalo a nilakod Israel; anggapo niy singa onyan anengneng ya anggad natan.
13: Inter nen Solomon ed kinen riyna na Seba so antokaman a kinerew to, andi bali ni ray arum a naogaliyan a rigalon inter tod sikato. Insan pinmawil lad dalin na Seba imay riyna tan saray aripen to.
14: Tinaon a makakaawat si Ari Solomon na masoluk a duamplo tan liman toniladan balituk,
15: likud ed buis na saray nigosianti, tan saray iiter na saray ararid Arabia, tan saray gobirnador na distrito na Israel.
16: Nanggaway Solomon na duan lasus ya ankabaleg a samper tan inokupan to na pitoran kilon balituk so balang sakey.
17: Nanggawa met na talon lasus ya ankelag a samper tan inokupan to na duaran kilon balituk so balang sakey. Inyan to ra yan amin a samper ed Baleg a Kuarton Takel na Libano.
18: Nanggawa met na baleg a tronon garing tan inokupan to na sankaabigan a balituk.
1920: Anemiray balitang to yan trono tan kapag samput na balang balitang walay kinortin lion; labindua ran amin. Diad beneg na trono walay kinortin olo na bakan kalakyan, tan diad diking na balang panangitapeway lima walay kinortin akaalagey a lion. Anggapoy nanarian a walay onyan trono to.
21: Balituk ya amin iray kupa nen Solomon, tan puron balituk ya amin iray ikakana ed baleg a kuarton tatawagey Takel na Libano. Anggapoy pilak ya inkana, ta diad panaon nen Solomon aliwa nin mabli so pilak.
22: Wala ray bapor ton ombibiahid Tarsis a kaiba da ray bapor nen Hiram. Kapag kayariy taloy taon ompawil iran sankaawit da ray balituk, pilak, garing, tan saray bakes ya ankelag tan ankabaleg.
23: Mayaman tan makabat niy Ari Solomon nen saray arum ya arari.
24: Nampilalekan na sankamundoan so onlad sikato, ta ondengel iray kakabatan ya inter na Dios ed sikato.
25: Balang sakey a linma inawitan to na rigalosaray kagawaan a balituk tan pilak, saray kawes, saray armas, saray rikado, saray kabayo, tan saray mula. Tinaon yan nagagawa.
26: Si Solomon nantipon na sanlibo tan apat a lasus a karwahi tan labinduan libo a kabayon para bakal. Impanayam tod Jerusalem iray pigara ed saraya, tan impanayam tod nandoroman siudad iray arum.
27: Legan na impanoley to, say pilak et singa karakel na bato ed Jerusalem tan saray tablan sidro et singa karakel na kiew a sikamoro ed alusadsar na kapokdulay Juda.
28: Saray nigosianti na ari nansasaliw irad Musri tan Cilicia na saray kabayo to.
29: Nansasaliw met irad Egipto na saray karwahi. Nanlalako rad saray ararin Heteo tan Siriano na saray kabayo tan saray karwahi; anem a lasus a pilak so bili na sakey na karwahi tan sanlasus tan limamplon pilak so sakey a kabayo.