1: Naimanok diad sayan mundo so mapalalon kaogsan a nagagawad katoowan.
2: Say Dios itdan toy sakey a too na kayamanan, kagalangan, tan kayaryan, on, amin a labay to, balet ag to abuloyan a panliketan to ra. Say sakey a sangkaili la laingen so manliket. Sakey yan andi-kakanaan tan sumlang ed katonungan.
3: Ibilang kon magmaung niy kipapasen na sakey ya ogaw ya inatey a nianak nen say toon sanlasus iray anak to tan mambilay na andokey, balet aliwan maliket ed bilay to tan ag napagalangan no ipompon.
4: Anggapoy kaabigan a nagamuran to yan ogaw ed kianak to; naandipat lan onlad kabilongetan tan diman la nalingwanan.
5: Ag to la anengneng so liwaway agew odino naamtaan so kabaliksan na bilay, balet agamuran toy inawa
6: mainawa nen say samay toon aliwan maliket so impanbilay to, anggaman a nayarin mambilay na duan liboy taon. Ag ta saksakey met lamlamang so laen dan dua?
7: Mankimey so too pian walay tagano to, balet siansian ag napenek.
8: Antoy panmaungan na toon makabat ed toon makulang-kulang? Antoy kaabigan a nagunggona na toon mairap-bilay a naamtaan toy mambilay?
9: Sakey yan andi-kakanaan; singa ka onoosil ed dagem. Maung niy panliketan moy antokaman a walad sika nen say mansasalat so pampilalekan mo.
10: Amin a nagagawa natan et abayag lan nigetar nen saman nin panaon, tan amta tayo a say too et ag nayarin misangsangan ed mabiskeg nen say sikato.
11: No andokey so pisangsangan mo lalon anggapoy kana to, tan anggapoy nagunggonam.
12: Siopay makaamta no antoy sankaabigan a para sakey a too ed sayan andi-kakanaan tan antikey a bilay ed tapew na dalinsakey a bilay a naandipat a singa anino? Siopay makapangibaga no antoy nagawad mundo kapatey to?