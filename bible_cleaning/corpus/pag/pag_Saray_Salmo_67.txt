1: O Dios, kasian tan bindisionan mo kami pa;
: osdungan mo kami pan abageyen,
2: pian naamtaay intiron mundo so linawam;
: pian naamtaay amin a bansa so panangilaban mo.
3: Idayew ka komuy katoowan, O Dios;
: idayew ka komuy amin a katoowan!
4: Manggayaga komun iray bansa tan mankanta ra lapud liket,
: ta matonung so panisintinsiam ed saray katoowan
: tan iwawanwan mo ray amin a bansa diad tapew na dalin.
5: Idayew ka komuy katoowan, O Dios;
: idayew ka komuy amin a katoowan!
6: Say dalin angiter na ani;
: say Dios a Dios tayo binindisionan to itayo.
7: Binindisionan itayoy Dios;
: igalang komun na katoowan ed amin a pasen.