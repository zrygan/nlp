1: Nen ari si Asuero sakop toy sanlasus tan duamplo tan piton luyag manlapud India ya anggad Sudan.
2: Diad Susa a manonan siudad na Persia so kawalaay trono to.
3: Diad kumatlon taon na panooley to imparaanan toy baleg a ponsia iray amin ya opisyal to tan saray katulong tod panooley to. Dinmagop iray sondalo na Persia tan saray sondalo na Media. Dinmagop met iray gobirnador tan saray manonan totoo ed saray luyag.
4: Anem bulan ya impapanengneng to ray kayamanan, kagalangan tan karakpan na impirio to.
5: Kayari to ya, say ari imparaanan toy ponsia iray amin a totood manonan siudad na Susa, mayaman may mairap-bilay. Pitoy agew so ponsia tan agawa ed saray tanamanan na palasio.
6: Say solar diman naarkusan na ampoti tan asul iran kurtina. Aberber ira na pinon linen a purpura, tan nibitin irad saray pilak a singsing diad saray marmol a lusek. Niiyan iray yorungan a balituk tan pilak ed solar ya abaldusaan na marmol ya ampoti, ambalanga, tan saray baton mabmabli.
7: Balituk tan nandoroman klasi iray kupan anginan ed saray iinomen. Daakan ya alak na ari so niparongo.
8: Sawasawaan so iinomen; ingganggan na ari ed saray aripen ed palasio a nayarin inomen na siopaman so labalabay to.
9: Legan to ya, mangiiter na baleg a ponsia ed saray bibii si Riyna Vasti diad loob na palasio.
10: Diad kumapiton agew na samay ponsia, maniinom tan maliket so ari, kanyan pinaloob to ray pitoran yunuko ya aripen to ran dili a di Mehuman, Bizta, Harbona, Begta, Abagta, Zetar, tan Carcas.
11: Ingganggan to ran awiten dan akakorona si Riyna Vasti. Magangganan bii so riyna, et nilabay na ari ya ipanta toy ganggana to ed saray opisyal tan amin da ray bisita to.
12: Balet nen imbaga na saramay aripen so ganggan na ari, ag labay nen Vasti so ondago. Lapud saya, mapalaloy pasnuk na ari.
13: Ogali nen saman a say ari et ipanon to so nipaakar ed ganggan tan oksuy, kanyan impatawag to ray sumisimbawa to a makaamta na nepeg a gawaen onung ed ganggan.
14: Saray sankabetbetan a kerewan toy simbawa et di Carsena, Setar, Admata, Tarsis, Meres, Marsena tan Memucanpitoran opisyal na Persia tan Media a sankatageyan iran betang so bebembenan da ed nanarian.
15: Inkuantod sarayan lalaki, Siak, si Ari Asuero, imbakik ed kinen Riyna Vasti iray aripen ko, balet ag to inonur so ingganggan kod sikato! Antoy ibabaga na ganggan a nepeg tayon gawaen ed sikato?
16: Insan inkuanen Memucan ed kinen ari tan saray opisyal to, Ag labat pinabaingan nen Riyna Vasti so ari, no ag ingen pati saray opisyal na ari. Diad tuay tua amin a lalaki ed intiron nanarian so pinabaingan to!
17: Lapud sayan ginawa to, balang bii ed nanarian gapwan ton melag-melagen so asawa to no narengelan to yan ginawa na riyna. Ikuanda, Ingganggan nen Ari Asuero ya ondagod sikato si Riyna Vasti, balet ag dinmago.
18: No narengelan na kaasawaan na saray opisyal na Persia tan Media so ginawa na riyna, ibaga rad kaasawaan da so nipaakar ed agawa kasakbayan ya onselek so agew. Saray bibii ed inerman a pasen et ag da pagalangan so kaasawaan da, tan saray lalaki et mampasnuk irad kaasawaan da.
19: No labay na Kagalang ya Ari, mangipaakseb kay ganggan ya ag lan balut omparontal ed arap na ari si Vasti. Ipaisulat mod saray ganggan na Persia tan Media, pian ag lan balut naoman. Insan mo iter ed magmaung a bii so inkariyna nen Vasti.
20: No nipakabat ed intiron maawang a nanarian so ganggan mo, pagalangan na manepeg na saray bibii so kaasawaan da, mayaman may mairap-bilay.
21: Labay na ari tan saray opisyal to yan kanunotan, kanyan ginawa na ari imay imbaga nen Memucan.
22: Angipawit na sulat ed amin a luyag a nasasakopan na impirio to diad salita tan panagsulat na balang luyag, tan kuantod sayan sulat a say asawan laki so nepeg a pangulo na pamilya to tan nepeg a nasumpal so salita to.