1: Idayew yoy Katawan a manangyagel ko!
: Ipapasal to ak ed pibabakal,
: tan ibabangat to ak ed pilalaban.
2: Sikatoy manangyagel ko tan tirinsirak
: sikatoy salimbeng ko tan manangilaban ko,
: sikatoy samper a panmamatalkan ko pian niarawi ak ed kaatapan.
: Tataloen to ray bansan walad silong na pakaoley ko.
3: Katawan , siopa so too et iimanoen mo;
: say mogmon too et aasikasoen mo?
4: Say too et singa labat siplug na dagem;
: saray agew to et singa aninon ondadalan.
5: Katawan , ilokyas mo pay tawen tan lasur ka;
: diwit mo ray kapalandeyan, et onasewek ira.
6: Pakirmat mo pay tawen tan buybuyak mo ray kalaban mo;
: panam iray kalaban mo tan pabatik mo ra.
7: Manlapud tagey,
: gawat mo ak pan agwaten diad aralem a danum, tan ilaban mo ak;
: iyagel mo ak pad pakayari da ray totoon taga arum a bansa,
8: saray totoon tilay sasalitaen da,
: tan mantitila ra anggan sinambaan da a say katwaan so ibaga ra.
9: Kantaan ta kay balon kanta, O Dios;
: manogtog ak na arpa tan kantaan ta ka.
10: Panataloen mo ray arari,
: tan iyaagel moy aripen mon si David.
11: Iyagel mo ak pad saray maruksan kalaban ko,
: ilaban mo ak pad pakayari da ray totoon taga arum a bansa,
: saray anggapoy tua ed antokaman a sasalitaen da
: tan mantitila ra anggan sinambaan da a say katwaan so ibaga ra.
12: Singa komun saray tanaman ya ombabaleg tan ombibiskeg
: iray anak min babalolaki.
: Singa komun saray ankabaleg a lusek a mamaparakep ed sokusokung na palasio
: iray anak min mamarikit.
13: Napano komun iray kamalir mi na amin a bungay tanaman.
: Libo-libo komuy iyanak na saray karniro ed kaalogan mi.
14: Ondakerakel komun iray anak na baka mi,
: anggapo komuy naekalan ed sikara.
: Anggapo komuy mannangis
: ed saray daladalan mi lapud segsegang!
15: Maliket so bansan onyay kipapasen to;
: maliket iray totoon say Dios da et say Katawan !