1: Insan inmebat si Zofar, a taga Naaman,
2: Anggapoy onebat ed sarayan andi-kakanaan a balikas?
: Napatonung kasiy sakey a too lapud masalita?
3: Job, abaloan mo ya ag mi ka naebatan?
: Ya ag kami makasalita lapud saray ansakit a salitam.
4: Ibabagam a katwaan iray salitam;
: tan malinis so pusom ed arap na Dios.
5: Oy la komun ta ebatan ka na Dios!
6: Ibaga tod sikad satan ya amayamay so ag amta nipaakar ed kakabatan;
: wala ray bengatlan ag natalusan na too.
: Daisit nen say kanepegan mo so
: panudusa na Dios ed sika.
7: Nayarian mo a sukaiten iray panganggaan na talonggaring tan pakayari na Dios?
8: Atagey nen say tawen so panganggaan na Dios,
: balet ag mo nayarian a sabien.
: Amta na Dios so nipaakar ed pasen a panaayaman da ray inaatey, balet ag mo amta.
9: Malaknab nen say mundo so talonggaring na Dios,
: tan maawang nen say dayat.
10: Kabat na Dios no siopa ray andi-kakanaan a totoo;
: siopay makasbel ed sikato?
11: Kabat na Dios no siopa ray andi-kakanaan a totoo;
: nanenengneng to ray amin a maoges a gagawaen da.
12: Onggapon makabat so toon makulang-kulang no ompotiy wawak.
13: Job, pagmaliw mon matunong so bilay mo.
: Singger kad Dios.
14: Ekal mod abung mo so kaogsan tan say kabaglan.
15: Insan kad satan miarapan lamet ed sankamundoan,
: ya anggapoy takot mo tan mabiskeg so linawam.
16: Nalingwanan mo lad satan iray gunigon mo,
: singa la delap a dinmalan tan sigput lan alingwanan.
17: Onliwawa met lad satan a singa agew ed kaagwan so bilay mo,
: singa liwawad kabwasan so pagmaliwan na bilonget na bilay mo.
18: Mambilay kan arawid kaatapan tan napno na ilalo;
: iyagel ka na Dios tan pampainawaen to ka.
19: Ag mo la takotan iray kalaban mo;
: dakel iray totoon onkerew na tulong ed sika.
20: Balet saray maoges a totoo onnengneng irad kaliber-liber da,
: et anggapoy napaliisan da.
: Patey labat so iilaloan da.