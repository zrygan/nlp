1: Nia ray arum nin probirbio nen Solomon, a sinakal ira na saray lalaki diad korti nen Ari Ezekias na Juda
2: Papagalangen tayoy Dios lapud pangyaamut tod saray bengatla, balet papagalangan tayo ray arari lapud saray pangipapaliwawa rad saray bengatla.
3: Ag mon balut naamtaan iray nununoten na ari; singa ra kaatagey na tawen odino singa ra kaaralem na dayat.
4: Ekalan moy dotak so pilak, et makagawa lay bengatlan marakep so platiro.
5: Ekal mod ari iray maoges a sumisimbawa, et naamtaan so oley lapud inkatonung.
6: No miarap ka ed ari ag mo ipapasen so sikan dili a sake-sakey kan matalonggaring.
7: Magmaung nin nakerew ed sika ya onatagey kad kipapasen mo nen say nibagad sika ya iter moy kipapasen mo ed sakey a toon matalona nen sika.
8: Ag ka bengat-bengat a mangisesegep ed korti na kason nipaakar ed anengneng mo. Ta antoy gawaen mo no walay arum a tasin mamaneknek a nalilingo ka?
9: No sika tan say kaabay mo et walay ag yo pantatalusan, arigloan yo lan dua tan ag mo ibabawag so antokaman ya iyaamut.
10: Ta no ibawag mo, nakabatan na arum a totoo ya ag ka makaamut, et ag ontonday pakababaingan mo.
11: Say kanunotan a marakep so inkibalikas to et singa akortin balituk ya impatoon ed pilak.
12: Say pasakbay ya inter na toon walay salsali tod panagbilay ed toon sipaparaan ya ondengel et mabli ni nen saray balituk a singsing odino saray alahas a puron balituk.
13: Say napanmatalkan a manangibalita papasimbaloen toy liknaan na angibakid sikato, a singa ambetel a danum no ampetapetang a panaoy panagani.
14: Saray totoon mangisisipan a mangiter ya ag da lamlamang totooren et aliling day lorem tan dagem ya ag lamlamang mangipepelag na oran.
15: Say maanos a panananggoyur napalemek toy binmaton impanpuso, tan naayat toy anggan saray manoley.
16: No mangan kay dilo, ag mo lalabasen, ta ompan manota ka.
17: Ag ka mabetbet ya ondadalaw ed kaabay mo, ta ompan onsawad sika, et bosulen to ka.
18: Say pantasi na tila sumpad kaparan too, et aliling toy ispada, pekpek, odino matdem a pana.
19: Say panilalo no panaoy kairapan ed toon ag napanmatalkan et singa panggatgat na toon mantenyeg so ngipen to, odino panakar na toon lopuy so sali.
20: Say pankantad toon baleg so ermen to et singa panlakseb ed sakey a too no panaoy ambetel odino pangigosagos na asin ed sugat.
21: No narasan so kabosul mo itdan moy naakan to; no napgaan itdan moy nainom to.
22: Diad kababaingan to singa ipapaagtom so ngalab ed olo to, et tumangan ka na Katawan .
23: No panoy pangitataruk na dagem a nanlapud baybay ed oran, ontan met so pangitataruk na panagtalabutob ed pasnuk.
24: Magmaung niy manayam ed atep na abung nen say miamung ed biin makolkol.
25: Say pakadngel na maung a balitan manlapud arawin pasen et singa iyinom na ambetel a danum no sikay napgaan.
26: Say maung a too ya ontotombuk ed labay na toon maoges et aliling toy akilotan a sobul odino adotakan a bobun.
27: Makapoy ed laman so alabas a pangan na dilo, ontan met a makapoy so pananap na alablabas a dayew.
28: No ag mo napokpokay sikan dili, singa ka siudad a mainomay a dogpaan lapud anggapoy padir to.