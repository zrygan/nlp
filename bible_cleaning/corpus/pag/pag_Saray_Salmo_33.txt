1: Sikayo ran totoon matonung,
: iyeyag yoy liket yo, lapud saray ginagaway Katawan ;
: idayew yo, sikayo ran matoluk ed sikato.
2: Misalamat kayod Katawan diad panamegley na pantogtog yod saray lira,
: kantaan yo a binansagan na saray arpan samploray deles.
3: Kantaan yo na balon kanta,
: apiapiger yon togtogen so arpa, tan iyeyag yoy liket yo!
4: Tua ray salita na Katawan ,
: tan napanmatalkan ya amin iray gawgawa to.
5: Inaroy Katawan so katonungan tan say kaptekan;
: say mundo napno na ag mangoman a panangaro to.
6: Pinalsa na Katawan iray katawenan diad panamegley na ganggan to;
: pinalsa toy agew, bulan, tan saray bitewen diad panamegley na salita to.
7: Impantitipon ton amin iray dayat ed saksakey a pasen;
: inyatul to ray kaaralman na dayat ed saray kuarton panagsinupan.
8: Igalang moy Katawan , sikan sankamundoan.
: Pagalangan yo, sikayon amin a katoowan ed intiron mundo.
9: Nen nansalita, apalsay mundo;
: nen nangganggan, linmesay amin a bengatla.
10: Say Katawan pagmamaliwen ton andi-kakanaan iray getma na saray bansa,
: ag to iyaabuloy a nasumpal iray plano ra.
11: Balet mansiansian anggad angga iray plano na Katawan ;
: ando lan andon mansiansia iray getma to.
12: Maliket so bansa a say Dios to et say Katawan ;
: maliket iray totoon pinili na Dios a kayaryan to!
13: Say Katawan onuusdong a manlapud tawen,
: et nanenengneng ton amin iray katoowan.
14: Manlapud panooleyan ton pasen,
: uusdongan ton amin iray manaayam ed tapew na dalin.
15: Sikatoy panlalapwan na amin a kanunotan da,
: tan iimanoen ton amin iray gawgawa ra.
16: Ag manatalo so sakey ya ari lapud saray makapanyarin sondalo to;
: ag manatalo so sakey a sondalo lapud dilin biskeg to.
17: Saray kabayon para bakal et anggapoy nitolung dad pananalo;
: ag makapangilaban so ontan lan biskeg da.
18: Imanoen na Katawan iray mangigagalang ed sikato,
: saray manmamatalek ed ag mangoman a panangaro to.
19: Ilalaban to rad patey,
: pambibilayen to ra no panaoy eras.
20: Say Katawan so paniilaloan tayo;
: sikatoy mananulong tan manangyagel tayo.
21: Maliket itayo lapud sikato,
: manmamatalek itayod masanton ngaran to.
22: Katawan , say ag mangoman a panangarom et wala komun ed sikami,
: bangta manmamatalek kamid sika.