1: Nampagawa si Ari Nabucodonosor na balituk a talintao, a duamplo tan walon mitro so kaatagey to tan ngalngali taloran mitro so kalapar to, insan to impaalagey ed patar na Dura diad luyag na Babilonia.
2: Insan say ari ingganggan tod amin ya opisyal to a mantitipon irasaray prinsipi, saray gobirnador, saray bokal, saray huis, saray tisoriro, saray piskal, tan amin da ray arum ya opisyal na saray luyag. Mantitipon ira, ta onimatun ira ed pangisaklang na samay talintaon impaalagey nen Ari Nabucodonosor.
3: Nen akapantitipon la ra yan opisyal tan akaalagey iran amin ed arap to may talintaon isaklang,
4: inkulyaot na sakey a managbando, Sikayo ran totoo ed amin a bansa, anggan antoy kolor na baog yo tan salita yo, dengel yo yan ganggan!
5: Kadngel yod tanul na saray trumpita, a patombukay togtog na saray kornita, arpa, lira, plauta, tan saray arum nin kagawaan na musika, dakmomo kayon mangigalang ed balituk a talintaon impaalagey nen Ari Nabucodonosor.
6: Siopamay toon ag ondakmomon mangigalang et ibontuk a tampol ed manliub ya apoy na palbaan.
7: Katanul sirin na saray kagawaan na musika, saray totoo ed amin a bansa, anggan antoy kolor na baog da tan salita ra, et dinmakmomo ran angigalang ed samay balituk a talintaon impaalagey nen Ari Nabucodonosor.
8: Lapud saya wala ray pigaran taga Babilonia ya anganamut na pankanawnawa ran mangidalem ed saray Judio.
9: Inkuandad Ari Nabucodonosor, Mambilay komun ed anggad angga so Kagalang ya Ari!
10: Kagalang ya Ari, angipaakseb ka na ganggan a katogtog na musika, nepeg na balang sakey a too so ondakmomon mangigalang ed samay balituk a talintao,
11: et ibantak ed manliub a palbaan so siopaman ya ag ondakmomon mangigalang.
12: Wala ray pigaran Judio ya impasen mo ran makaoley ed luyag na Babilonia, a di Sadrac, Mesac, tan Abednego a susumlangen da ray ganggan mo, Kagalang ya Ari. Ag da igagalang so dios mo odino ondadakmomo ed samay talintaon impaalagey mo.
13: Lapud saman mapalaloy impetang na olo na ari, et ingganggan ton iyarap ed sikato ira may taloran lalaki.
14: Inkuantod sikara, Sadrac, Mesac, tan Abednego, tua ya ag yo labay so mangigalang ed dios ko tan ag yo labay so ondakmomon mangigalang ed samay talintaon impaalagey ko?
15: Natan sirin, karengel yod tanul na saray trumpita, kornita, arpa, lira, plauta, tan amin da ray arum a kagawaan na musika, dakmomo kayon mangigalang ed samay talintao. No ag yo labay nibantak kayon tampol ed manliub a palbaan. Dinan a dios so mangyagel ed sikayo?
16: Inmebat ira di Sadrac, Mesac, tan Abednego, Ag mi iyagel so sikamin dili, Kagalang ya Ari.
17: No say Dios a panlilingkuran mi et nayarian to kamin iyagel ed manliub a palbaan tan diad pakayarim, iyagel to kami.
18: Balet anggan ag to kami iyagel, andi-duaruwa, Kagalang ya Ari, ya ag kami mangigalang ed dios mo, tan ag kami ondakmomo ed samay balituk a talintaon impaalagey mo.
19: Insan mapalaloy impetang na olo nen Nabucodonosor tan binmilonget so lupa tod pasnuk tod kindi Sadrac, Mesac, tan Abednego. Kanyan ingganggan tod saray totoo to a papetangen dan mamimpito so palbaan.
20: Kayari to ya, ingganggan to ray sankabiskegan ed saray sondalo to a baluren da ra may talora tan ibontuk da rad manliub ya apoy.
21: Kanyan binalur da ra ya akasolung na kawes, kolibemben, sombriro, tan amin da ray arum a kagawaan na laman da, insan da ra imbontuk ed samay manliub ya apoy na palbaan.
22: Lapud mapeget ya ingganggan na ari a papetapetangen day palbaan, atektek ira may lalakin angibontuk ed saramay talora.
23: Insan di Sadrac, Mesac, tan Abednego ya abalur ni ra et naplag irad pegley to may manliub ya apoy.
24: Kabebekta akakogtut si Nabucodonosor diad pankelaw to. Tinepet tod saray opisyal to, Ag ta taloray binalur tayon lalaki tan imbontuk tayo rad manliub a palbaan?
: Inmebat ira, On, talora ra, Kagalang ya Ari.
25: Akin sirin et apatiran lalaki so nanenengneng ko a manaakar-akar ed samay apoy? tepet to. Ag la ra abalur, tan ag da nengneng so nasasakitantan samay kumapat et nengneng toy singa anghil.
26: Kanyan si Nabucodonosor linmad puirta to may manliub a palbaan tan kinolyaotan to ra, Sadrac, Mesac, tan Abednego! Sikayo ran aripen na Sankatageyan a Dios! Paway kayo la! Et pinmaway iran tampol.
27: Nantitipon iray prinsipi, saray gobirnador, saray bokal, tan saray arum ya opisyal na ari, ta nengnengen da ra may taloran lalaki ya ag apasakitan na apoy. Ag apoolan so buek da, ag apoolan so kawes da, tan ag iran balut anggan naasyotan.
28: Samay ari kuanto, Nagalang so Dios di Sadrac, Mesac, tan Abednego! Imbaki toy anghil to ya angyagel ed sarayan lalakin manlilingkur tan manmamatalek ed sikato. Sinumlang da ray ganggan ko tan imposta ray bilay da diad ag da indakmomo tan impangigalang ed dinanman a dios likud ed Dios da.
29: Et natan, igaganggan ko a tegtegtegen so laman na siopaman a taga dinanman a bansa, anggan antoy kolor na baog to tan salita to, a mansalitay sumpad Dios di Sadrac, Mesac, tan Abednego. Gawaen a bontun na deral-deral so abung to. Anggapoy arum a dios a makapangyagel na onya.
30: Insan inyatagey na ari so kipapasen si Sadrac, Mesac, tan Abednego diad luyag na Babilonia.