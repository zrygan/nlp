1: Idayew yoy Katawan !
: Manlapud tawen idayew yoy Katawan ,
: idayew yo sikayon ran manaayam ed tagey.
2: Idayew yo, amin yon anghil to,
: amin yon kabyangay mangatatawen a sondalo.
3: Idayew yo, sikayon agew tan bulan;
: idayew yo, sikayo ran masnag a bitewen.
4: Igalang yo, sikayo ran sankatageyan a katawenan,
: tan sikayo ran danum a walad tagey na tawen.
5: Igalang dan amin komuy ngaran na Katawan !
: Nangganggan et apalsa ra;
6: diad panamegley na ganggan to, andi-anggaan a nilira ra ed saray pasen da,
: et ag da nayarin sumlangen.
7: Manlapud dalin idayew yoy Katawan ,
: sikayon dragon ed dayat tan amin yon dalem na dayat;
8: sikayon kirmat tan kristal, yilo tan lorem,
: sikayo ran mabiskeg a dagem a mangoonur ed ganggan to.
9: Igalang yo, sikayon kapokdulan tan kapalandeyan,
: sikayon kakiewan a mambubunga tan sikayon katakelan;
10: amin yon ayayep ya amo tan ayayep ed katakelan,
: ayayep a korung-korung tan kamanokan ed tagey!
11: Igalang yo, sikayo ran arari tan amin yon katoowan,
: sikayo ran prinsipi tan amin yon manooley;
12: sikayo ran babalolaki tan mamarikit,
: ontan yo met a mamatakken tan ogogaw.
13: Idayew dan amin komuy ngaran na Katawan .
: Matalonggaring nen anggan dinan so ngaran to;
: atagey nen say dalin tan tawen so kagalangan to.
14: Pinabiskeg toy bansa to,
: pian idayew na amin a totoo to
: saray totood Israel a mabli ran tuloy ed sikato.
: Idayew yoy Katawan !