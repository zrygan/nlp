1: Magmaung niy toon mairap-bilay a maptek so panagbilay to nen say toon matila tan makulang-kulang.
2: Aliwan maung so sagpasagpa ya anggapoy amta; say ag pakaanos pansumpalen to ka ed gunigon.
3: Wala ray totoon nadederal lapud inkakulang-kulang da, insan da tetetelen so Katawan .
4: Saray mayaman a totoo amayamay lawas so nakakaaro ra, balet saray mairap-bilay tataynan na anggan saray pigaran kakaaro ra.
5: No mantila ka ed korti andi-saew a nadusa kaag ka makapaliis.
6: Labay na balang sakey so mangala na abig-linawa na toon atagey so kipapasen; ipapasen na balang sakey a kaaro to iray totoon mangiiter na abig-linawa.
7: Say mairap-bilay a too bobosulen na anggan saray agagi to; ag pankelawan ya anggapoy kakaaro to. Anggan antoy gawaen to anggapoy nakaaro to.
8: Panggawaan moy sikan dili na kamaungan tan manaral ka na anggaay nayarian mo; insan ag mo lilingwanan iray naaralan mo, et onaligwas ka.
9: Anggapoy toon mantitila ed korti a napaliisan toy dusa; asintinsiaan lan ompatey.
10: Aliwan manepeg a mambilay a mayaman so toon makulang-kulang, tan aliwan manepeg a manoley ed saray opisyal so aripen.
11: No ikanam so olom pokpokan moy pasnuk mo. No nanggawad sika na makapoy so kaparam a too, kagalangan mo no palabasen mo.
12: Say pasnuk na sakey ya ari et singa nguam na lion, balet say maung a linawa to et singa oran a pampipilalekan.
13: Say makulang-kulang ya anak nayarin deralen toy ama to. Say makolkol ya asawan bii et singa ag manondan panterterter na danum.
14: Say sakey a laki nayarin natawir tod atateng to so abung tan kuarta, balet say Katawan labat so makaiter ed sikato na makalakal ya asawa.
15: Sigi labat, manggiras ka; ogip ka labat, balet naerasan ka.
16: Toluk mo ray ganggan na Dios et mambilay kay andokey; no paolyan mo ra, ompatey ka.
17: No mangiter kad saray mairap-bilay singa papautangen moy Katawan , et say Katawan so mambayar ed sika.
18: Petek mo ray anak mo no ogogaw ni ra, legan a nayarian da niy ibangat. No andi, tutulongan mo ran maneral ed sikaran dili.
19: No mapetang so olo na sakey a too, paolyan mod pansumpalan to. No agwaten mon maminsan ed gunigon, nakaukolan a gawaen mo lamet.
20: No ondengel kad saray simbawa tan maabuloy kan manaral, magmaliw kan makabat.
21: Nayarin mamplano na amin a bengatla iray totoo, balet say linawa na Katawan so nasumpal.
22: Kapepelag ed kababaingan so inkaagom; magmaung ni ray totoon mairap-bilay nen saray totoon matila.
23: Pagalangan moy Katawan , et nawalaan kay andokey a bilay, apenek, tan arawid kaatapan.
24: Wala ray totoo a diad gaway ngiras da, ag da nisubo so kanen da.
25: Nepeg a dusaen so inkalastug, pian makaaral iray anggapoy amta. No makabat ka, makaaral ka no napetek ka.
26: Say too labat a makapabaing tan makapaingungot so manduksad ama to tan mamataynan ed ina to.
27: Anak ko, no tondaan moy manaral, nalingwanan mo la ray inaral mo.
28: Anggapoy katunongan no say tasi et walay labay ton pasakitan. Saray totoon maoges labalabay day taway na kaogsan.
29: Andi-saew a nabakbak iray mapaatagey a makulang-kulang.