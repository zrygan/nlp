1: Say Kaban na Sipanan a ginawa nen Bezalel et tablan akasia; apataplo tan liman pulgada so karokey to, duamplo tan piton pulgada so kaatagey to.
2: Inokupan to na puron balituk ed paway tan diad dalem to tan minoldoraan to na balituk iray gilig-gilig to.
3: Nanggawa na apatiran balituk a liken a panagsakbatan tan impeket to ra ed saray apatiran sali to, duaran liken ed kapag diking.
4: Nanggawa na saray tiken ya akasia a panagsakbatan, inokupan to ra na balituk,
5: tan insolung to ra ed saray liken diad kapag diking na Kaban.
6: Nanggawa na sakey a puron balituk a sakub na Kaban; apataplo tan liman pulgada so karokey to tan duamplo tan piton pulgada so kaawang to.
7: Nanggawa na duaran kirubin a pinitpit a balituk,
8: sakey so para kapag samput na sakub. Ginawa to ran akatekep ed samay sakub na Kaban.
9: Saramay kirubin et nanarapan ira, tan asakbungan na saray akabuskag a payak da imay sakub.
10: Nanggawa na lamisaan ya akasia; talomplo tan anem a pulgada so karokey to, labinwalon pulgada so kaawang to, tan duamplo tan pito a pulgada so kaatagey to.
11: Inokupan to na puron balituk tan minoldoraan to na balituk iray gilig-gilig to.
12: Nanggawa na pinagkakuadro to a taloran pulgaday kalapar to tan minoldoraan to na balituk iray gilig-gilig to.
13: Nanggawa na apatiran panakbatan a liken a balituk tan impeket to ed apatiran suyok a kawalaan na saray sali to.
14: Saramay liken a pangisolungan ed saray pangsakbatan na lamisaan et nipeket ira ed abay na samay pinagkakuadro.
15: Nanggawa na saray tiken ya akasia tan inokupan to ra na balituk.
16: Nanggawa na saray puron balituk a kagawaan na samay lamisaan; saray plato, saray kupa, saray ankelag a pasig, tan saray yaung ya ikanad bagat ya alak.
17: Puron balituk so ginawa ton panangipatoonan na lamparaan. Pinitpit a balituk so ginawa ton dapan tan sengeg to; intekep ed saya iray rosas a pati saray simit tan pital.
18: Anemiran sanga so akaonat ed saray diking to, talora ed balang sakey.
19: Kapag sakey ed saray anemiran sanga to walay taloran rosas ton singa almindras a pati saray simit tan pital.
20: Say sengeg na panangipatoonan walay apatiran rosas to a singa almindras a pati saray simit tan pital.
21: Walay simit ed kapag silong na taloran paris a sanga.
22: Saray simit, saray sanga, tan say panangipatoonan na lamparaan et nantetekep iran pinitpit a puron balituk.
23: Nanggawa na pitoran lamparaan a para samay panangipatoonan, tan nanggawa na saray puron balituk a panagpotut na pabilo tan saray delsangan.
24: Talomplo tan kapalduan kilo so inkana ton puron balituk diad impanggawa to na panangipatoonan na lamparaan tan amin da ra yan kagawaan to.
25: Nanggawa na altar ya akasia a panagpoolan na insinso. Kuadrado yan altar, labinwalon pulgada so karokey to tan labinwalon pulgada so kaawang to, tan talomplo tan anem a pulgada so kaatagey to. Akitekep ed altar iray pinagsaklur to ed apatiran suyok.
26: Inokupan to na puron balituk so tagey to, saray apatiran dapag to, tan saray pinagkasaklur to, tan minoldoraan to na balituk ed saray gilig-gilig to.
27: Nanggawa na duaran balituk a liken tan impeket to ra ed duaran dapag diad leksab na moldora tan sikaray pangisolungan ed saray tiken a panagsakbatan.
28: Nanggawa na saray tiken ya akasia tan inokupan to ra na balituk.
29: Nanggawa met na masanton larak a panagpoyuk tan say puron ambalingit ya insinso; ginawa to ra a singa panaggaway pabalingit.