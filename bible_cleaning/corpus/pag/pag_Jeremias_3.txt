1: Say Katawan kuanto, No isian na sakey a laki so asawa to, tan ontaynan la may bii, insan naasawa na sananey a laki, samay angisian ag to la nababawi may insian to. Dotakan a sigput na onya so bansa. Balet, Israel, amayamay so kainarowan mo et, natan, labay moy ompawil ed siak!
2: Tangwa kad toktok na kapokdulan tan nengneng ka; wala tad may pasen ya ag mo angipasenay sikan dili a singa marotak a bii? Diad gilig na dalan nanaalagar ka na saray manangaro; singa ka sakey ya Arabe a mantatalaran ed kalawakan na saray pairapen to. Dinotakan moy bansa lapud pikakaloguran mo.
3: Sikato yay makasengeg no akin et ag onoran, tan anggan panaon lay nepnep et anggapo niy napelag ya oran. Singa marotak a bii so nengneng mo; anggapoy kababaingan mo.
4: Tan natan kuanmod siak, Sika so amak, inaro mo ak nanlapu lad impanogaw ko.
5: Ag ka mamasnuk lawas; aliwan ando lan ando so petang na olom. Israel, sikato tan so inkuanmo, balet nanggagawa kay kaogsan ed anggaay nayarian mo.
6: Nen si Josias so ari, inkuan na Katawan ed siak, Anengneng mo so ginawa na Israel, saman ya aliwan matoor a bii? Diad balang atagey a pokdul, tan diad silong na balang malambut a kiew nagmaliw diman a singa marotak a bii.
7: Ninunot ko, a kayari ton gawaen ira yan amin, andi-saew ya ompawil ed siak. Balet ag pinmawil, insan say malamang ya agi ton bii a Juda et anengneng to yan agawa.
8: Anengneng met na Juda ya insian koy Israel tan pinataynan ko, lapud inkaindan to ak tan nagmaliw a marotak a bii. Balet ag tinmakot so Juda ya aliwan matoor a biin agi na Israel. Nagmaliw met a marotak a bii,
9: tan ag to ibabaing yan gagawaen to. Dinotakan to so dalin, tan akilawanan diad panamegley na impangigalang tod saray bato tan saray kiew.
10: Kayari na sarayan amin, say Juda ya aliwan matoor a biin agi na Israel, nankonkonwarin ompawil ed siak; aliwan masimoon so impawil tod siak. Siak, say Katawan , so nansalita.
11: Insan inkuan na Katawan ed siak, Anggaman ya inkaindan ak na Israel, impanengneng to balet a maung ni nen si malamang a Juda.
12: Imbaga to nid siak ya onla ak a mangikuan ed Israel, Aliwan matoor ya Israel, pawil kad siak. Lapud mapangasi ak, ag ta ka la pampasnukan; aliwan ando lan ando so petang na olok ed sika.
13: Birbir mo labat a nankasalanan ka, tan sinmumpa ka ed Katawan a Dios mo. Ipatwam a diad silong na balang mabonan kiew, inter moy panangarom ed diriyos da ray arum a bansa, tan ag mo inonur iray ganggan ko. Siak, say Katawan , so nansalita.
14: Pawil kayo, aliwan matoor a totoo; kayaryan ta kayo. Mangala ak na sakey ed sikayo ed balang baley tan duara ed balang boleg, tan papawilen ta kayo ed Palandey na Sion.
15: Itdan ta kayo na saray manoley ya ontombuk ed siak. Tekep na kakabatan tan pakatalus so panoley dad sikayo.
16: Insan no nagmaliw lan ag nabilang so kinarakel yo ed saman a dalin, ag la salitaen na saray totoo so nipaakar ed Kaban na Sipanan ko. Ag da la nunoten so nipaakar ed Kaban na Sipanan, odino nanunotan; ag da la anggan nakaukolan, odino manggawa na sananey.
17: No nasabiy tan a panaon, natawag so Jerusalem a Say Trono na Katawan , tan amin a bansa mantitipon irad man a mangigalang ed siak. Ag da la gawaen so ibagad sikara na anawet tan maoges a puso ra.
18: Mikasakey ed satan so Israel ed Juda, insan manolup iran manlapud dalin ya akadakepan da diad baybay, tan onla rad dalin ya inter kon andi-anggaan a kayaryan na saray lalaki yo.
19: Say Katawan kuanto,
: Israel, nilabay ko ya awaten ta kan anak,
: tan itdan ta ka na makapaliket a dalin,
: say sankaabigan a dalin ed intiron mundo.
: Nilabay ko a tawagen mo ak na ama,
: tan ag mo ak la ikaindan.
20: Balet singa biin aliwan matoor ed asawa to,
: sikay aliwan matoor ed siak.
: Siak, say Katawan , so nansalita.
21: Walay nadngel ya eyag ed saray toktok na pokdul;
: manakakis tan mikakasi ray totood Israel,
: lapud nambilay irad kasalanan,
: tan alingwanan day Katawan a Dios da.
22: Pawil kayo, amin yon angikaindan ed Katawan ;
: paabigen to kayo, tan pagmaliwen to kayon matoor.
: Ikuanyo, On, onsisingger kamid Katawan , ta sikatoy Katawan a Dios mi.
23: Anggapoy naalagar min tulong a manlapud saray diriyos a gagalangen mid saray toktok na kapokdulan. Manlapu labat ed Katawan a Dios mi so tulong a para Israel.
24: Balet lapud impangigalang mid Baal a dios na kababaingan, abalang mi ray amin a bengatlan nanlingetan na saray lalaki mi nanlapu lad impanogaw misaray anak mi, saray karniro mi tan saray arum ya ayayep mi.
25: Nepeg miy onlereg ed kababaingan tan tabunan kamiy kabandayan. Nanlapu lad impanogaw mi, saray lalaki mi tan sikami et nankasalanan ed Katawan a Dios mi; ag mi inonur iray ganggan to.