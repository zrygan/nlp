1: Kasian mo ak pa, O Dios, kasian mo ak pa,
: ta ondarago ak sika pian arawi ak ed kaatapan.
: Diad silong da ray payak mo, niyaagel ak
: ya anggad ilabas na saray maksil a bagyo.
2: Ontatawag ak ed Dios a Sankatageyan,
: diad Dios a mangiiter na amin a nakakaukolan ko.
3: Manlapud tawen ebatan to ak tan ilaban to ak;
: taloen to ray mamapairap ed siak.
: Ipanengneng na Dios ed siak so ag mangoman a panangaro to tan say inkatoor to.
4: Aliktub ak na saray kalaban,
: a singa ra lion a mamangay too.
: Singa pana tan pika iray ngipen da;
: singa matdem ya ispada iray dila ra.
5: O Dios, ipanengneng mo pad tawen so talonggaring mo
: tan diad intiron dalin, say kagalangan mo.
6: Saray kalaban ko pinatitan da ak na iket, a pangerel dad siak;
: mapalaloy kapapagaan ko.
: Angotkot iray abut ed dalanen ko,
: balet sikaran diliy naplag.
7: Walay talek na linawak, O Dios!
: Mankanta ak tan idayew ta ka!
8: Liing ka, O kamarerwak!
: Liing kayo, sikayon arpak tan lirak!
: Liingen ko so agew!
9: Pisalamatan ta ka diad arap da ray katoowan, O Katawan!
: Idayew ta kad arap da ray bansa!
10: Say ag mangoman a panangarom et sasabien to ray katawenan
: tan say inkatoor mo et gagawaten to ray lorem.
11: O Dios, ipanengneng mo pad tawen so talonggaring mo
: tan diad intiron dalin, say kagalangan mo.