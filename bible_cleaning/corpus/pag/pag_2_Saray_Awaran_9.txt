1: Nadngelan na riyna na Seba so inkabantug nen Solomon, kanyan linmad Jerusalem ta suboken toy Solomon diad panamegley na pantepet to na saray mairap a tepet. Sinmabin kaiba to ray amayamay ya aripen, tan saray kamilyo a napnoy beneg da na saray rikado, alahas, tan balituk. Nen kaarap toy Solomon intepet to lay amin a nayarian ton tepeten.
2: Inebatan iran amin nen Solomon; anggapoy tepet a nanirapan ton impaliwawad sikato.
3: Samay riyna na Seba nadngel toy kakabatan nen Solomon tan anengneng toy palasio ya impaalagey to.
4: Anengneng to ray kakanen a niparongod lamisaan to, saray ayaman da ray opisyal to, say inkaoksuy da ray kumikimey ed palasio tan saray isosolung dan kawes, say kawes da ray aripen a mansisirbid sikato no pista, tan saray isasaklang ton bagat ed Timplo. Mapalaloy impankelaw to diad impakanengneng tod sarayan amin.
5: Inkuan na samay riyna ed ari, Tua ray amin a nadngelan ko nipaakar ed sika tan say kakabatan mo nen wala ak ed dilin bansak.
6: Balet ag ak anisia ya anggad impakakar ko dia tan siak a diliy akanengneng. Say nadngelan ko et ag onkapalduad tuan kakabatan mo; makabat ka ni nen say nadngelan kod saray totoo.
7: Mapalar iray totoon mansisirbid sika, a wala ra lawas ed arap mo tan narerengel day kakabatan mo!
8: Nadayew komun so Katawan a Dios mo! Diad impakaliket tod sika ginawa to kan ari a manoley ed ngaran to. Lapud panangaro tod saray totoo ton Israelita tan lapud labay to ran pansiansiaen ya anggad angga, impagmaliw to kan ari ra pian napansian-siam so kaptekan tan katonungan.
9: Insan samay riyna na Seba initdan toy Solomon na ngalngalin limaran toniladan balituk tan saray amayamay a rikado tan alahas. Diad amin da ray rikadon naawat nen Ari Solomon ed anggan anton panaon, sankaabigan ira yay inter nen riyna na Seba.
10: Likud ed saramay balituk ya inawit na saray totoo nen Ari Hiram tan Ari Solomon nen kasabi ran nanlapud Ofir, nanawit met iray tablan sandalo tan saray alahas.
11: Inkana nen Solomon ira yan tabla ed impanggawa tod saray takayan na Timplo tan say palasio to, tan inkana to met ed impanggawa to na saray arpa tan saray saltirio a para saray tumutogtog tan saray kumakanta. Anggapo niy anengneng nen saman a kaparpara ra ed dalin na Juda.
12: Inter nen Solomon ed kinen riyna na Seba so antokaman a kinerew to, a kaaruman na saray inter ton pinagkasalat na saramay impaabet na riyna. Insan pinmawil lad dalin na Seba imay riyna tan saray aripen to.
13: Tinaon a makakaawat si Ari Solomon na masoluk a duamplo tan liman toniladan balituk,
14: likud ed buis na saray nigosianti. Mangiiter met na balituk tan pilak iray amin ya ararid Arabia, tan saray gobirnador na distritod Israel.
15: Nanggaway Solomon na duan lasus ya ankakabaleg a samper tan kapag sakey inokupan to na sakey a pitoran kilon pinitpit a balituk.
16: Nanggawa met na talon lasus ya ankekelag a samper tan kapag sakey inokupan to na sakey a duaran kilon pinitpit a balituk. Inyan tod palasio ira yan amin a samper diad baleg a kuarton tatawagey Takel na Libano.
17: Nanggawa met na baleg a tronon garing tan inokupan to na puron balituk.
18: Anemiray balitang to yan trono tan walay apakan na sali ya inokupan na balituk. Diad diking na balang panangitapeway lima walay kinortin akaalagey a lion.
19: Diad duaran samput na balang balitang wala met so kinortin akaalagey a lion; labindua ran amin. Anggapoy nanarian a walay onyan trono to.
20: Balituk ya amin iray kupa nen Solomon, tan puron balituk ya amin iray ikakana ed baleg a kuarton tatawagey Takel na Libano. Diad panaon nen Solomon aliwa nin mabli so pilak.
21: Wala ray bapor ton ombibiahid Tarsis a kaiba da ray bapor nen Ari Hiram. Kapag kayariy taloy taon ompawil iran sankaawit da ray balituk, pilak, garing, tan saray bakes ya akekelag tan ankakabaleg.
22: Mayaman tan makabat niy Ari Solomon nen saray arum ya arari ed intiron mundo.
23: Linma ran amin a mangipanon ed sikato, pian makarengel iray kakabatan ya inter na Dios ed sikato.
24: Balang sakey ed sikara inawitan toy Solomon na rigalosaray kagawaan a balituk tan pilak, saray kawes, saray armas, saray rikado, saray kabayo, tan saray mula. Tinaon yan nagagawa.
25: Si Ari Solomon walay apat a libon panangisiruman na saray karwahi tan saray kabayo to. Labinduan libo so kabayo ton para bakal. Impanayam tod Jerusalem iray pigara ed saraya, tan impanayam tod nandoroman siudad iray arum.
26: Sikatoy sankatalonaan a manoley ed amin da ray arari, manlapud Ilog na Eufrates ya anggad Filistia tan diad ketegan na Egipto.
27: Legan na impanoley to, saray pilak et singa karakel na bato ed Jerusalem iray pilak tan saray tablan sidro et singa karakel na kiew a sikomoro ed alusadsar na kapokdulay Juda.
28: Diad Musri tan arum a bansa so nansasaliwan nen Solomon na saray kabayo to.
29: Say arum nin kabyangan na impanbilay nen Solomon manlapud gapo ya anggad kasamputan et nikorit ira ed Say Awaran nen Propita Natan , diad Say Propisiya nen Ahias a taga Silo , tan diad Saray Pasingayew nen Propita Iddo . Diad saraya nikorit met so nipaakar ed impanoley na lakin anak nen Nebat a si Ari Jeroboam na Israel.
30: Si Solomon nanayam ed Jerusalem legan ton naoley ya apataploy taon ed intiron Israel.
31: Inatey tan nipompon ed Siudad nen David tan sinmalat ed sikaton nanari si Roboam a lakin anak to.