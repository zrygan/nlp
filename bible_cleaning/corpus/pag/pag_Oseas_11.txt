1: Say Katawan kuanto,
: Nen ogaw ni so Israel,
: inararok tan impaway kod Egipto
: a sakey ya anak kon laki.
2: Balet no panoy intawag kod sikato,
: ontan met so inyarawi tod siak.
: Nambabagat ed Baal iray totook;
: nampopool iray insinso ed saray talintaoy diriyos.
3: Balet siak so nambangat ya onakar so Israel.
: Inaampupok ed taklay ko iray totook,
: balet ag da binirbir a siak so angasikasod sikara.
4: Sinayakop ko rad panangaro tan panangasi.
: Inalsak ira tan inampupok irad taklay ko;
: Yinmuyuko ak ya amakan ed sikara.
5: Ag da labay so ompawil ed siak, kanyan nepeg ya ompawil irad Egipto tan manoley ed sikara so Asiria.
6: Ondalan ed saray siudad da so bakal tan nageba ray puirta na siudad da. Deralen na bakal iray totook lapud gagawaen da so abaloan dan sankamaungan.
7: Impasoot day ontaynan ed siak. Oneyag ira lapud pakod tenger da, balet anggapoy mangekal na samay pako ra.
8: Panon toy isawak ed sika, Israel?
: Panoy pangikaindan kod sika?
: Nayarian ta ka kasin deralen
: a singa ginawak ed Adma, tan Zeboim?
: Ag iyabuloy na pusok a gawaen ko ya!
: Lalon onlalaknab so panangarok ed sika.
9: Ag ta ka dusaen ed pasnuk ko;
: ag ko la deralen lamet so Israel,
: Ta Dios ak, aliwan too.
: Siak a Masanton Dios, wala ed sika.
: Ag ta ka dagoen a deralen.
10: Ontombuk ed siak iray totook no singa ak lion ya ongwam ed saray kalaban da. Manlapud sagur mangganat iran ondagod siak.
11: Manlapud Egipto maples iran onsabin singa manok, tan manlapud Asiria onsabi ran singa malapati. Iyakar ko ra lamet ed kaabungan da. Siak, say Katawan , so nansalita.
12: Say Katawan kuanto, Saray totood Israel et niliktub da ak na saray tila tan palikdo, tan saray totood Juda et siansia nin onlalaban irad siak, say matoor tan masanton Dios.