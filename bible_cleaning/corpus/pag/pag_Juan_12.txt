1: Nen anem agew kasakbayan ya onsabiy pistay Paskua, linmay Jesus ed Betania a baley nen Lazaro a binilay to.
2: Imparaanan dad may pandeman to. Si Marta so nansirbi, tan si Lazaro so sakey ed saray akirongod kinen Jesus.
3: Angalay Maria na sakey botilyan nankargay sakey libran mabmablin pabalingit a puron nardo. Inkalbo tod saray sali nen Jesus, insan to ra pinonasan na buek to. Kinmayat so balingit ed intiron abung.
4: Inkuan na sakey ed saray disipulo to, si Judas Iscariote, a mantraidor ed sikato,
5: Akin et ag inlako yan pabalingit na talon lasus a dinario, insan inter ed saray mairap-bilay?
6: Inkuanto ya, aliwan lapud panangasi tod saray mairap-bilay, no ag ingen lapud sikato et matakew. Sikatoy managegnay kuarta et angaala na natitipon.
7: Paolyan yon bukor! kuanen Jesus. Gagawaen to ya a pangiparaan tod pangipompon ed siak.
8: Kaiba yo lawas iray mairap-bilay, balet ag yo ak lawas kaiba.
9: Abalitaan na dakel a Judio a walad Betania si Jesus, kanyan linma rad man aliwan lapud kinen Jesus labat, no ag ingen lapud labay da met a nengnengen si Lazaro a binilay to.
10: Implano na saray manonan papari a papatey da met si Lazaro,
11: lapud dakel la ray Judio ya onsisian ed saray pangulo ra tan ontotombuk la rad kinen Jesus.
12: Kaimbwasan, nadngelan na dakerakel a totoon akipaskua a si Jesus et mamapaarap ed Jerusalem.
13: Kanyan angala ray sanga-sangay kiew a palma tan inabet dad paway na siudad. Ineeyag da, Hosanna! Bindisionan komuy Dios so onla dia ed ngaray Katawan! Bindisionan na Dios komun so Ari na Israel!
14: Akarumog na kilaw ya asno si Jesus, tan kinabayoan to, onung na ibabagay Masanton Sulat,
15: Ag ka natatakot, siudad na Sion!
: Nengneng mo, onsasabi lay arim,
: akakabayod kilaw ya asno!
16: Nen inmona, ag ya atalusan na saray disipulo. Balet nen nitanduro lad kagalangan si Jesus, anunotan da a say Masanton Sulat ibabaga to yan nipaakar ed sikato, tan ginawa ra yan para sikato.
17: Nantatasi ra may karaklan ya akaimaton ed kinen Jesus nen tinawag toy Lazaro ya ompaway ed lobuk tan binilay to.
18: Kanyan inmabet iray dakerakel a totoo ed kinen Jesus lapud nadngelan dan sikatoy nanggawad saman na milagro.
19: Inkuan sirin na saray Pariseo ed sakey tan sakey, Anggapo lay nagawaan tayo! Nengneng yo, ontotombuk la ray amin a totood sikato!
20: Grigo ray arum ed saramay linmad Jerusalem ya angigalang ed Dios nen Pista.
21: Inasinggeran day Felipe a taga Betsaida, Galilea, tan kuandad sikato, Kaaro, labay min napinengnengay Jesus.
22: Imbaga nen Felipe yad kinen Andres, insan ira linman dua tan imbaga rad kinen Jesus.
23: Inmebat si Jesus ed sikara, Sinmabi lay oras a napagalangay Anak na Too.
24: Ibagak ed sikayoy katwaan: no ag napelag ed dalin so sakey a bokel na trigo tan ompatey, mansiansian saksakey. Balet no ompatey, mambungay dakel.
25: Say toon inaro toy bilay to naandid sikato, say too balet a mamosul ed bilay tod sayan mundo, mansiansiay bilay to ya anggad angga.
26: Siopamay manlingkur ed siak, nepeg to ak a tombuken, ta no iner so kawalaan ko diman met so kawalaan na aripen ko. Pagalangan na Amak so siopaman a manlingkur ed siak.
27: Nagugunigon ak natan; anto kasiy ibagak? Ikuanko kasi, Ama, ilaban mo ak ed oras na panliknak na kairapan? Andi, ta say panliknak na kairapan so inakaran ko dia.
28: Ama, pagalangan moy ngaran mo!
: Insan walay bosis a nanlapud tawen a kuanto, Pinagalangan ko la, tan pagalangan ko lamet.
29: Nadngel ya na saray totoon wadman tan kuanda, Kinmarul!
: Inkuan balet na saray arum, Akisalitay sakey ya anghil ed sikato!
30: Balet inkuanen Jesus ed sikara, Imparengel yan bosis lapud sikayo, aliwan lapud siak.
31: Panaon lan nasintinsiaay sankamundoan. Nibantak la natan so manoley na sayan mundo.
32: No nibitin ak la, natanggoyur kon onsingger lad siak ya amiy totoo.
33: Imbaga to yan pangipanengneng toy klasi na ipatey to.
34: Inmebat iray totood sikato, Nadngel mid Ganggan a say Cristo mansiansiad ando lan ando. Panoy pangibagam sirin a nibitin so Anak na Too? Siopa ta yay Anak na Too?
35: Inmebat si Jesus, Maganggano lan nakaiba yo niy silew. Manakar kayo legan a kaiba yo niy silew, pian ag kayo naabotay bilonget. Ta ag amta na toon manaakar ed ambilonget so lalaen to.
36: Ambegyan kaiba yo niy silew sisia yo, pian magmaliw kayon mananombuk na silew.
: Kapangibaga nen Jesus ed saya, tinmaynan tan inamutan to ra.
37: Ag nin siansia anisia ray totoo ed kinen Jesus, anggaman ya anengneng da ray milagron ginagawa to.
38: Asumpal sirin so sinalita nen propita Isaias nen kuanto
: Katawan, siopay anisiad saray imbaga mi?
: Siopay angipatnagay Katawan na pakayari to?
39: Say sakey nin makasengeg no akin et ag ira makapanisia, say imbaga nen Isaias
40: Binulag na Dios iray kamataan da, tan pinaawet toy kapusoan da,
: pian ag ira makanengneng, ni makatalus,
: tan ag ira ompawil ed siak pian paabigen ko ra.
41: Imbaga ya nen Isaias, lapud anengneng toy kagalangan nen Jesus tan nansalitan nipaakar ed sikato.
42: Anggaman ontan, dakel ed saray manoley na Judio so anisiad sikato. Balet ag da ibawag lapud antakot irad saray Pariseo, ta ompan papawayen da rad sinagoga.
43: Ta labay da ni a pagalangan iray totoo nen say pagalangan iray Dios.
44: Inkuanen Jesus ed maksil a bosis, Say toon manisiad siak et, aliwan siak et labat so panisiaan to, no ag ingen pati say angibakid siak et.
45: Tan say toon makanengneng ed siak et nanengneng to met so angibakid siak et.
46: Linma ak dia a silew ed sankamundoan, pian siopamay manisiad siak et ag mansiansiad kabilongetan.
47: Ag ko sintinsiaay toon makadngel na saray salitak ya ag to ra lamlamang onuren. Ta linma ak dian mangilaban, aliwan manintinsiad sankamundoan.
48: Walay mangiter na sintinsia ed siopaman a mangipolisay ed siak tan ag mangawat ed saray salitak. Say salitan impulong ko so manintinsiad sikato diad kaonuran ya agew.
49: On, lapud ag ak nansalitad pakaoley kon dili. Say Ama ya angibakid siak so angiganggan no antoy nepeg kon salitaen tan ibaga.
50: Tan amtak a say ganggan to et mangiter na bilay ya andi-anggaan. Kanyan sasalitaen ko labat so papaibagay Ama.