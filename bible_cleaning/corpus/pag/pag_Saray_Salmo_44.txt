1: O Dios, nadngel na saray dilin layag mi
: imbagad sikami na saray lalaki mi,
: iray makapakelaw a ginagawam nen panaon da,
: diad saraman ya agew;
2: say impamagit mod saray pagano,
: tan say impangisoblay mod saray totoon manayam ed dalin da;
: say impanusam ed saray totoon taga arum a bansa,
: tan say impamaaligwas mod saray dilin totoom.
3: Saray totoom ag da sinamsam so dalin diad panamegley na saray ispada ra;
: ag da dinakep diad panamegley na dilin pakayari ra.
: Sinamsam da diad panamegley na dilin pakayarim tan biskeg mo,
: diad panamegley na kiwawalam ed pegley da,
: ya angipanengneng ya inarom ira.
4: Sikay arik tan Dios ko;
: panataloen mo ray totoom,
5: tan lapud pakayarim tataloen mi ray kalaban mi.
6: Ag ko panmamatalkan a mangilaban ed siak
: so panak o say ispadak,
7: balet inliktar mo kamid saray kalaban mi,
: tan tinalom iray mamobosul ed sikami.
8: Idayew mi ka lawas,
: tan angga anggan misalamat kamid sika.
9: Balet, natan, impolisay tan impatalo mo kami;
: ag mo la oolupen iray sondalo mi.
10: Inabuloyan mon imbatikan mi ray kalaban mi,
: kanyan inaala da ray kayaryan mi.
11: Inabuloyan mon pinatas da kamin singa karniro;
: imbuybuyak mo kamid saray arum a bansa.
12: Mamurmuray impangilakom ed saray dilin totoom,
: a singa anggapoy kablian da.
13: Sankanengneng na saray kakaabay mi so ginawam ed sikami,
: kanyan eelek-elekan tan luludlureyen da kami.
14: Ginawa mo kamin panelekan na saray arum a bansa;
: mameyeng-peyeng irad panlelemlemew dad sikami.
15: Lawas lay pakapapaabebak;
: mapalalo lay pakababaingan ko,
16: lapud pakarerengel kod panagbalaw tan panaglemlemew
: da ray kalaban ko tan saray mamobosul ed siak.
17: Agawa ra yan amin ed sikami
: anggaman ya ag mi ka alingwanan,
: odino dineral so impisipanan mod sikami.
18: Ag mi ka binenegan;
: ag mi sinumlang iray ganggan mo.
19: Anggaman ontan pinaolyan mo kamin pakaskasid pegley da ray ayayep ed katakelan;
: tan inkaindan mo kamid sankabilongetan a pasen.
20: No tinondaan miy angigalang ed Dios mi,
: tan akikasi kamid sakey a dios da ray arum a bansa,
21: naamtaan mo la komun,
: ta kabat mo ray maamut a nunot mi.
22: Balet lapud sika, napapatey kami lawas,
: tan nipapasen kamin singa karniron papatasen.
23: Liing ka pa, Katawan! Akin et naogip ka?
: Bangon ka pa. Ag mo kami pa ipopolisay ya anggad angga!
24: Akin et iyaamutan mo kami?
: Ag mo lilingwanan so paniirap tan kagugunigon mi!
25: Abakbaktar kamid dalin;
: mandokdokul kamid dabuk lapud inkatalo mi.
26: Bangon ka pa ta tulongan mo kami!
: Lapud ag mangoman a panangarom, iliktar mo kami pa!