1: No mirongo kad toon atagey so kipapasen to, ag mo lilingwanan no siopay karongom.
2: No masiba ka, dangkaan moy pangan mo.
3: Ag mo kapadakelan so alaen mon mananam a kakanen ya iparongo tod sika; nayarin papalikdoen to ka.
4: Makabat ka no ag ka mankekesaw na alabas ed pampapayaman mo.
5: Nayarin naandi lay kuartam diad sakey labat a kakirem, a singa nampayak tan ontikyab ya agila.
6: Ag ka mimikan ed toon maigot odino mamapasya a mangan na mananam a kakanen ya ipaparongo tod sika.
7: Sigi, mangan ka labat, kuanto, anta kukuanto labat. Say petepeteg ya inkatoo to et say walad kanunotan to.
8: Iyotam so antokaman a nakan mo, tan nadarak ya amin so pangidayew mod sikato.
9: Ag mo sasalien a salitaen ed toon makulang-kulang so nipaakar ed pangikanay olo; ta balawen to labat so ibagam.
10: Ag mon balut iyaalis so daan a ketegan, odino sasakopen so dalin da ray olila.
11: Say Katawan so makapanyarin manangyagel da, tan iyalagey toy kanepegan da sumpad sika.
12: Mandengel kad bumabangat mo tan manaral kad anggaay nayarian mo.
13: Ag mo panduaduaruwaay pametek mo ed ogaw; ag to ipatey so panlewet mod sikato.
14: Diad tuay tua nilaban na lewet so bilay to.
15: Anak ko, malikeliket ak no sikay magmaliw a makabat.
16: Manggayaga ak no narengel ta kan mangibabalikas na saray salitan napno na kakabatan.
17: Ag mo iibegan iray totoon makasalanan; igalang mo lawas so Katawan .
18: No onyay gawaen mo, maung so pansumpalan mo diad arapen a panaon.
19: Dengel ka, anak ko, magmaliw kan makabat, tan daldalepdep mo so kabibilay mo.
20: Arawian moy olupan da ray buanges odino saray masisiba.
21: Mansumpal irad kairapan na panagbilay iray bueken tan saray masisiba. No say gawaen mo et mangan tan onogip labat, ag mabayag ponasan so ikawes mo.
22: Dengel kad amam; no anggapo, anggapoy bilay mo. No akolaw lay inam, ipanengneng mod sikatoy utang na linawam.
23: Say katwaan, say kakabatan, say bilin, tan say pakatalus et manepeg iran panggastosan; mabmabli ra kanyan ag mo ra ilalako.
24: Maliket a tuloy so ama a walay anak ton matonung. Nikinon mo so anak mon makabat.
25: Nikinon ka komun na amam tan inam; iter mod inam yan liket.
26: Anak ko, dengel kan maung ed siak, tan alig mo ak ed kabibilay ko.
27: Saray bibiin marotak tan mikakaloguran et aliling day makapatey a patit.
28: Singa ra matakew a mantatalaran ed sika, tan amayamay iray lalaki a napagmamaliw dan aliwan matoor.
29: Siopay toon pangaskasiyan tan walad kaermenan? Siopay toon manangigapoy golo tan lawas mariklamo? Siopay asugat ya ag to amtay makasengeg tan say mata to et agaylay balanga?
30: Siopa kasi, no ag say toon buanges, say oniinom na nandoroman taway na alak.
31: Ag ka patutukso ed alak anggaman ya ontan lay balanga to, kalinew to ed baso, tan kalamuyot ya inomen.
32: Diad ontombuk a kabwasan naliknam a singa ka aketket na nanditan oleg.
33: Makanengneng kad satan na nidoma-doma ran bengatla, tan ag ka makapannunot o makapansalita na malinew.
34: Naliknam a singa ka walad pegley na dayat tan ipapaligpalig na ankakabaleg a daluyon so kawalaan mon bapor.
35: Ikuanmo, Nakna ak, balet ag ak asakitan. Pinekpek da ak, balet ag ko alikna. Akin et ag ak naliing? Labay ko niy oninom.