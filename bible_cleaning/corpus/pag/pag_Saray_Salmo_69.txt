1: Ilaban mo ak pa, O Dios!
: Angga lad beklew koy danum;
2: onlelereg ak ed aralem a pitek
: tan anggapoy anawet a natoonan ko;
: wala ak ed aralem a danum,
: tan ngalngali ak la ipalner na saray daluyon.
3: Naksawan ak lan onkekerew na tulong,
: tan anagasang lay kolukolung ko.
: Onsasakit la ray matak
: diad panatalaran kod isabiy tulong mo.
4: Saray mamobosul ed siak ya anggapoy makasengeg
: et amayamay ira nen saray buek na olok.
: Saray kabosul ko et mantitila ra sumpad siak;
: mabiskeg ira tan labay da ak a pateyen.
: Pinasoot dan ipawil ko ray bengatlan ag ko tinakew.
5: O Dios, ag niamut ed sika ray kasalanan ko;
: amtam so kalokowan ko.
6: Ag mo pa iyaabuloy a siak so makasengeg na pakabaingan da ray manmamatalek ed sika,
: O Katawan a Dios a Makapanyarin-amin!
: Ag mo pa iyaabuloy a siak so makasengeg na pakapelagan dad kababaingan iray mangigagalang ed sika,
: O Dios na Israel!
7: Lapud sika alemlemew ak
: tan mapalaloy inkabaingan ko.
8: Singa ak sangkaili ed saray dilin agagik,
: singa ak toon nanlapud arum a bansa ed dilin pamilyak.
9: Say panangarok ed Timplom et singa apoy a mamopool ed siak;
: siak so pepelagan da ray panagpabaing dad sika.
10: Mampapaabeba ak diad panamegley na panaayunok,
: et lapud saya, papabaingan ak na totoo.
11: Mambabaliwan ak,
: et lapud saya, luludlureyen da ak.
12: Tongtongtongen da ak ed tindaan,
: tan saray buanges et manggagawa ra na saray kanta a nipaakar ed siak.
13: Balet siak, mampikasi ak ed sika, O Katawan ;
: ebatan mo ak pa, O Dios, ed labalabay mon panaon.
: Ebatan mo ak pa, lapud balbaleg a panangarom,
: lapud matoor kad sipan mo a mangilaban.
14: Agwat mo ak pad pitek pian ag ak onlereg;
: iyagel mo ak pad saray kalaban ko,
: tan ipaliis mo ak pad aralem a danum.
15: Ag mo pa iyaabuloy a nalipos ak ed delap;
: ag mo pa iyaabuloy a nalener ak ed aralem a danum,
: odino akmunen ak na lobuk.
16: Ebatan mo ak pa, O Katawan , lapud kaabigay ag mangoman a panangarom;
: lingaw mo ak pa, lapud baleg a panangasim!
17: Ag mo ak pa iyaamutan ya aripen mo;
: ebatan mo ak pa natan, ta ontan lay kagugunigon ko!
18: Dago mo ak pa tan ilaban mo ak;
: iyagel mo ak pad saray kalaban ko.
19: Kabat moy pakababaingan ko,
: say pakapepelag kod kababaingan tan pakaluludlurey ko;
: nanenengneng mo ray amin a kalaban ko.
20: Mapalaloy kaermenan ko lapud panagpabaing dad siak,
: tan nanaandian ak na ilalo.
: Nananap ak na mangasid siak, balet anggapo;
: nananap ak na manligliwad siak, balet anggapo.
21: Nen narasan ak, initdan da ak na samal;
: nen napgaan ak, initdan da ak na toka.
22: Saray ponsia ran baleg komuy pakaderalan da;
: saray masanton pista ra komun so pakataloan da!
23: Bolag mo pa ra, pian ag ira makanengneng;
: pakapoy mo pa lawas so balangbang da!
24: Idapom ed sikaray pasnuk mo;
: ipaterak mo pad sikaray petang na olom.
25: Nataynan tan napaolyan komun iray kampo ra;
: anggapo komuy natilak a mabilay ed saray tuldan panaayaman da!
26: Papairapen da ray dinudusam;
: sasalitaen da ray irirap da ray sinusugatan mo.
27: Ilistam pa ray amin a kasalanan da;
: ag mo pa ra pinanabangen ed panangilaban mo.
28: Naporak komun so kangaranan da ed libro na bilay;
: ag ira komun nibilang ed listaan da ray totoom.
29: Balet maniirap ak tan nasasakitan ak;
: agwat mo ak pa, O Dios, tan ilaban mo ak!
30: Idayew koy Dios diad panamegley na sakey a kanta;
: ibawag koy inkatalonggaring to diad pisalamat kod sikato.
31: Lalon panliketan ya na Katawan nen say pangisaklang na baka,
: nen say pangibagat na bakan kalakyan a matakken la.
32: No nanengneng ya na saray napapairap, manggayaga ra;
: saray mangigagalang ed Dios et ombiskeg so linawa ra.
33: Dedengelen na Dios iray walad pankaukolan,
: tan ag to lilingwanan iray totoo tod prisowan.
34: Idayew yoy Dios, sikayon tawen tan dalin,
: amin a dayat tan saray pinalsan walad saraya;
35: Ilaban toy Jerusalem
: tan iletneg to lamet iray baley ed Juda.
: Manayam irad may totoo to tan kayaryanen day dalin;
36: saray kabyangay boleg na saray aripen to et tawiren day dalin,
: tan manayam irad may maarod sikato.