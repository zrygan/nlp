1: Kayariy anem taon, ginetma la nen Joiada a pari so onggalaw. Akipaknaan ed saray limaran opisyal na saray sanlalasus a sondalo, a di Azaria a lakin anak nen Jehoram, Ismael a lakin anak nen Jeohanan, Azaria a lakin anak nen Obed, Maasias a lakin anak nen Adaya, tan Elisafat a lakin anak nen Zicri.
2: Linma rad amin a siudad na Juda tan inaawit dad Jerusalem iray Levita tan amin da ray pangulo na saray boleg.
3: Nantitipon iran amin ed Timplo, tan diman ira akisipanan ed kinen Joas ya anak na ari. Inkuanen Joiada ed sikara, Sikato ya so anak nen Ari Ahazia ya inatey la! Sikato natay magmaliw ya ari, onung na insipan na Katawan ed saray kabyangay boleg nen Ari David.
4: Onyay gawaen tayo. Saray papari tan saray Levita, no onla ran mankimey no Agew na Panagpainawa, et guardiaan na kakatlod sikara iray puirta na Timplo,
5: guardiaan na sakey nin kakatlo so palasio, tan guardiaan na saray akeraan so Puirtay Pundasion. Mantitipon ed patio na Timplo iray amin a totoo.
6: Anggapod satan so onloob ed Timplo, likud ed saray papari tan saray Levita a niganan manlingkur. Nayarin onloob ira ya, lapud nisaklang so bilay da, balet nepeg ya onuren na arum a totoo iray bilin na Katawan kanyan manayam irad paway.
7: Saray Levita so mangguardia ed kaliber-liber na ari ya akaoyus iray ispada ra, tan olupen da lawas so ari ed inerman a laen to. Pateyen so siopaman ya onloob ed Timplo.
8: Inonur na saray Levita tan saray totood Juda iray bilin nen Joiada. Ag ira pinasempet nen Joiada no Agew na Panagpainawa, wala man o anggapoy kimey da, kanyan sipaparaan ira lawas ya iganggan na saray pangulo ra.
9: Inter nen Joiada ed saray opisyal iray pika tan saray samper a kayaryan nen Ari David a nisinup ira ed Timplo.
10: Impasen to ray totoo a mangguardia rad kaliber-liber na arap na Timplo, ta iyagel day ari; akaoyus so ispada ran mangguardia.
11: Insan impaway nen Joiada si Joas, kinoronaan to tan inter tod sikato so kupia na ganggan na nipaakar ed panari. Kanyan nagmaliw ya ari si Joas. Si Joiada a pari tan saray lalakin anak to nilanaan day Joas, insan inmeyag so balang sakey, Andokey komuy pambilay na ari!
12: Nadngel nen Atalia so paneeyagan na saray totoo a pangidayew dad ari, kanyan nangganat a linmad Timplo a dimay nantitiponan na saray totoo.
13: Anengneng tod man so balon ari a walad lolooban na Timplo; manalalagey ed abay na lusek a niganan para saray arari tan aliber na saray opisyal na sondalo tan saray managtrumpita. Malikeliket a maneeyagan iray amin a totoo tan papaknulen da ray trumpita. Saray tumutogtog tan saray kumakanta ed Timplo so mangipapangulo ed sayan nagagawa, tan ikakana da ray kagawaan da ed musika. Diad inkagunigon to ginebyas toy kawes to tan ineyag to, Sumlang ya ed pakaoley! Sumlang ya ed pakaoley!
14: Ag labay nen Joiada a napatey ed solar na Timplo si Atalia, kanyan ingganggan tod saray opisyal na sondalo, Ipaway yod dalan ed leet na saray dasig da ray sondalo, tan patey yoy siopaman a mangyagel ed sikato.
15: Siningkat da, inyakar dad palasio insan da pinatey ed Puirtay Kabayo.
16: Si Joiada a pari impikasakey tod sikato so ari tan saray totoo diad impisipanan to a magmaliw iran totoo na Katawan .
17: Linma ran amin ed timplo nen Baal, insan inggeba ra; minekmek da ray altar tan saray wadman a talintaoy diriyos, tan pinatey dad arap na saray altar si Matan a pari nen Baal.
18: Si Joiada impasen ton makaoley ed saray kimey ed Timplo iray papari tan saray Levita. Nepeg dan onuren iray kimey ya impabetang nen Ari David ed sikara. Nepeg da met so mangisaklang ed Katawan na saray bagat a popoolan onung ed Ganggan nen Moises. Makaoley met ira ed musika tan saray pista.
19: Angipasen met si Joiada na saray mangguardia ed saray puirta na Timplo pian ag makaloob so siopaman ya aliwan malinis onung ed ganggan.
20: Insan si Joiada, saray pangulo na sondalo, saray matalonggaring ya ombaley, saray opisyal tan amin a totoo et imparada ray ari manlapud Timplo ya anggad palasio. Dinmalan ira ed manonan puirta, insan inlira dad trono to so ari.
21: Akaliket iray amin a totoo, tan dinmeen so siudad, natan ta inatey lay Atalia.