1: Say Katawan kuanto,
: Dengel yo ak, sikayon malabay a nilaban,
: sikayo ran onsisingger ed siak ya onkerew na tulong.
: Nunot yoy baton-dampay a nanlapwan yo,
: say panagtabasan na bato ya akatabasan ed sikayo.
2: Nunot yoy laki yon Abraham,
: tan si Sara a sikaray sengeg na boleg yo.
: Anggapoy anak nen Abraham nen tinawag ko,
: balet binindisionan ko tan initdan ko na saray anak;
: pinarakel ko ray kabyangay boleg to.
3: Kasian ko so Jerusalem
: saray amin a manaayam ed saray deral-deral to.
: Anggaman a kalawakan so dalin to, gawaen ko a sakey a tanamanan,
: singa samay tanamanan a ginawak ed Eden.
: Niwalad man so liket tan gayaga,
: tan saray kantan pangidayew tan pisalamat ed siak.
4: Dengel yo ak, sikayo ran totook,
: dengel yoy ibabagak
: Iter koy bangat ko ed saray bansa;
: mangiter ed sikara na liwawa iray ganggan ko.
5: Masiglat ak ya onsabi ta ilaban ko ra;
: asingger lay agew na panalok;
: Siak a dili so manoley ed saray bansa.
: Saray arawin dalin aalagaren da ak ya onsabi
: siilalo ran manaalagar ed siak a mangilaban ed sikara.
6: Tangay kad katawenan; nengneng kad mundo!
: Naandipat a singa asewek so katawenan;
: nabuyak a singa daan a kawes so mundo,
: tan ompatey a singa apangat iray totoo to.
: Balet mansiansia so kilalaban ya iter ko,
: ag mangangga so pananalok.
7: Dengel yo ak, sikayon makaamta na inkatonung,
: sikayo ran mabmabli ed puso, yoy bangat ko.
: Ag kayo natatakot no balbalawen tan pabpabaingan kayo na saray totoo;
8: naandipat iran singa ataboney a kawes!
: Balet mansiansia so kilalaban ya iter ko;
: say pananalok nasungdoan toy amin a panaon.
9: Liing ka pa, Katawan , ta tulongan mo kami!
: Ikanam pa so pakayarim ta ilaban mo kami;
: ikanam pa a singa ginawam nen saman.
: Sika so nantetegteg ed Rahab a dragon ed dayat.
10: Sika met so amaekat ed dayat
: tan nanggawa kay dalan a binmeltang ed dayat,
: pian makadalan ira may iyaagel mo.
11: Onsabin magaygayaga ed Jerusalem
: ira may inyagel mo,
: mankanta tan maneyag ira lapud liket.
: Manliket ira ed ando lan ando,
: naandi lad bilay da so ermen tan dageyem.
12: Say Katawan kuanto,
: Siak so mamapabiskeg ed sikayo.
: Akin et takotan yoy too ya ompatey,
: ya ag mambayag a mambilay a singa dika?
13: Alingwanan yo lay Katawan a nanggawad sikayo,
: ya angipanat ed katawenan
: tan angiletneg na saray pundasion na mundo?
: Akin et antakot kayo lawas ed
: pasnuk da ray mamapairap ed sikayo,
: saray sipaparaan a maneral ed sikayo?
: Ag kayo la nadiwit na ontan lan pasnuk da.
14: Ag mabayag nabolus la ray priso;
: mambilay ira na andokey
: tan nawalaan ira na amin a nakaukolan dan kanen.
15: Siak so Katawan a Dios yo;
: kikimbogen koy dayat
: tan panuungolen ko ray daluyon to.
: Yahweh a Makapanyarin-amin so ngaran ko!
16: Impanat koy katawenan tan
: inlirak iray pundasion na mundo;
: kuankod saray totood Jerusalem, Sikayo ray totook!
: Iter kod sikayo ray salitak,
: tan iyaagel ta kayo diad panamegley na dilin limak.
17: Jerusalem, liing ka!
: Molagat ka tan bangon ka!
: Inminom kad kupa na dusa
: a diad pasnuk na Katawan et inter tod sikan inomen mo;
: ininom mo, et nampadongilngil ed sika.
18: Anggapoy mangiwanwan ed sika,
: anggapod saray totoom
: so mangitabin ed sika.
19: Duaran deral so dinmalan ed sika
: dineral na bakal so dalin mo
: tan naerasan iray totoom.
: Anggapoy siopaman a mangabagey ed sika.
20: Diad suyok na balang dalan
: mamparogsod kapoy iray totoom;
: singa ra ulsan narel ed iket na umaanop.
: Alikna ray sulit na pasnuk na Dios.
21: Sikayon maniirap a totood Jerusalem,
: sikayon mandongilngil a singa kayo abuek,
22: iyaagel kayo na Katawan a Dios yo tan kuanto,
: Eekalen koy kupan inter kod sikayo lapud pasnuk ko.
: Ag yo la nepeg ya inomen so alak a makapadongilngil ed sikayo.
23: Iter ko lad saray nampapairap ed sikayo,
: saray amarokul ed sikayo ed saray dalan,
: insan da kayo ginagatinan a singa kayo dotak.