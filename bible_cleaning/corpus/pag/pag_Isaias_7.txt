1: Ginmapoy bakal nen manaarid Juda si Ari Acaz a lakin anak nen Jotam tan apo nen Uzias. Say ari na Siria a si Rezin tan say ari na Israel a lakin anak nen Remalias et dinogpaan day Jerusalem, balet ag da adakep.
2: Nen akabatan na ari na Juda a saray sondalo na Siria et akasabi la rad dalin na Israel, mapalaloy inkataktakot to tan saray amin a totoo to. Manggiwgiw ira tan singa ra kakiewan ya ipapalig na mabiskeg a dagem.
3: Inkuan na Katawan ed kinen Isaias, Itagar moy anak mon laki a si Searjasub, ta abet yoy Ari Acaz. Narumog yod dalan a pankikimeyan da ray managgaway abel, diad samput na banawang a pangipapaagusay danum a manlalapud niatagey a dipositoway danum.
4: Ibagam ed sikato a sipaparaan lawas, mansiansian mareen, tan ag ontatakot odino nagugunigon. Say pasnuk nen Ari Rezin tan saray Siriano tan say pasnuk nen Ari Peca et singa labat asewek na duaran napopoolan a bislak.
5: Nankomplut sumpad sika so Siria tan say Israel.
6: Pilalek dan nadakep so Juda, taktakoten a pigampien ed sikara iray totoo to, insan da payorungen ed trono so lakin anak nen Tabeel.
7: Balet siak a Katawan kuanko ya ag yan balut nagawa.
8: Akin? Lapud aliwan mabiskeg so Siria nen say Damasco a manonan baley to, tan say Damasco et aliwan mabiskeg nen si Ari Rezin. No nipaakar ed Israel, naderal-deral ed loob na anemaplo tan limay taon kanyan ag natogyup a sakey a bansa.
9: Aliwan mabiskeg so Israel nen say Samaria a manonan baley to, tan say Samaria aliwan mabiskeg nen si Ari Peca.
: No aliwan malet so pananisiam, ag ka makapansiansia.
10: Say Katawan impaikuanto lamet ed kinen Acaz,
11: Kerew mod Katawan a Dios mo ya itdan to kay sakey a tanda. Nayarin manlapud pasen a panaayaman da ray inaatey itan a tanda odino manlapud tagey ed tawen.
12: Inmebat si Acaz, Ag ak onkerew na tanda. Ag ko labay a suboken so Katawan .
13: Inmebat si Isaias, Dengel ka natan, sika a kabyangay boleg nen David. Makapoy ed sika ya ekalan moy anos so tooekalan moy anos so pati Dios?
14: Natan, say Katawan itdan to ka na sakey a tanda: walay sakey a marikit a malokun tan mananak na sakey a laki tan ngaranan to na Emmanuel.
15: No amta to lan ibiig so maung ed maoges, gatas tan dilo so kanen la na saray totoo.
16: Anggan kasakbayan to yan panaon, nataynan iray dalin na saramay duaran ari a manataktakot ed sika.
17: Say Katawan pairapen to ka, saray totoom, tan amin a kabyangay pamilya na ari. Mapalalo niy iter ton gunigon nen say antokaman a gunigon a sinmabi lad samay impansian na Israel tan Judaiyakar dia na Katawan so ari na Asiria.
18: No onsabi tan a panaon, say Katawan ngisiwan to ray sondalon Egipsio, et onsabi ran singa saray amayamay ya apangat a manlapud sanka-arawian a sangasangay Ilog na Nilo. Ngisiwan to met iray sondalon Asiria, et onsabi ran singa saray bayaung a manlapud dalin da.
19: Manayam irad saray patar a kawalaan na ankakabaleg a bato tan diad saray ongib ed kapalandeyan. Panatan da met ya amin iray masabit ya abeban kiew tan amin iray pastolan.
20: No onsabi tan a panaon, say Katawan mangupa na sakey a kumakatlin taga nibaliw na Ilog na Eufratessay impirador na Asiriainsan kiskisan to ray balbas yo, say kaoloan yo, tan anggan say bagoy laman yo.
21: No onsabi tan a panaon, say dumaralus ya anggan saksakey so malangwer ton baka tan dugduaray kanding to
22: et makalad sikara na magenap a gatas a nakaukolan to. On, saray nakeraan a nabilay diad dalin et nawalaan ira na gatas tan dilo a kanen da.
23: No onsabi tan a panaon, saray mararakep a kaubasan a walay sanlibon sengeg na ubas to, tan mambiliy sanlibon pilak so kapag kaubasan, et natuboan na amayamay a masabit a dika.
24: Saray totoo a sankaawit day pana ra et mananup irad man. On, magmaliw a kasabitan so intiron bansa.
25: Amin da ray kapokdulan ya ataneman nen saman na saray tanaman et natuboan na amayamay a masabit a dika, kanyan anggapoy onlad man. Magmaliw lan pasen a panagpastolan na saray baka tan karniro.