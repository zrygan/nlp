1: Katawan , misalamat ak ed sika diad intiron pusok;
: ibawag koy nipaakar ed amin da ray makapakelaw a ginagawam.
2: Lapud sika malikeliket ak a mankanta.
: Kantaan kay pangidayew, O Sankatageyan a Dios!
3: No ompanengneng ka, ompoliktar iray kalaban ko;
: natumba tan ompatey ira.
4: Matonung tan maptek so panagsintinsiam;
: insintinsiam ya anggapoy kasalanan ko.
5: Dinusam iray totoon ag manisiad sika
: tan dineral mo ray totoon maoges;
: ag la ran balut nanunotan.
6: Angga lad angga ya aderal iray kalaban mi.
: Dineral mo ray siudad da,
: tan sigput la ran alingwanan.
7: Balet say Katawan et ari ya anggad angga;
: imparaan to lay trono ton panintinsiaan to.
8: Matonung so panooley tod sankamundoan;
: maptek so panisintinsia tod saray katoowan.
9: Say Katawan so salimbeng da ray napapairap;
: sikatoy napiregan no panaoy segsegang.
10: Manmatalek ed sika, Katawan , iray makapikabat ed sika;
: ag mo ibabatikan iray ondaragod sika.
11: Kantaan yoy pangidayew so Katawan a manaayam ed Sion!
: Ibawag yod saray bansa iray gawgawa to!
12: Nununoten na Dios iray maniirap;
: ag to lilingwanan so ey-ey da,
: tan dudusaen to ray mamapasegsegang ed sikara.
13: Kasian mo ak pa, O Katawan !
: Nengneng mo pa so paniirap ko ya iiter na saray kalaban ko!
: Ipaliis mo ak pad patey, O Katawan ,
14: pian nayarian koy ontalindeg ed arap da ray totood Jerusalem,
: tan nibawag kod sikaray makasengeg na pangidadayew kod sika.
: Manliket ak ta inlaban mo ak.
15: Saray ag manisiad Dios napepelag irad abut a kinotkotan da;
: naeerel irad patit ya inlira da.
16: Impaamtay Katawan so sikaton dili diad panamegley da ray matonung a pananintinsia to,
: tan apatitan iray maoges a totoo ed dilin gawgawa ra.
17: Patey so pansumpalan na amin da ray totoon maoges,
: amin da ray mangipopolisay ed Dios.
18: Ag nalingwanan lawas iray mairap-bilay;
: ag naekal ed anggad angga so ilalo da ray walad kairapan.
19: Alagey ka, O Katawan ! Ag ka patatalod saray totoo!
: Tipon mo pad arap mo iray ag manisiad sika tan sintinsiaan mo ra.
20: Patakot mo pa ra, Katawan ;
: ipaamtam ed sikara a totoo ran ompatey.