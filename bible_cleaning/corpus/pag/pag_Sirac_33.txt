1: Anggapoy maoges ya onsabid toon tatakotan toy Katawan; anggaman a mabetbet so ondalan a kaatapan, dagoen na Katawan ya iyagel.
2: Aliwan masimpit so toon anggapoy kanay ganggan ed sikato, tan siopaman ya aliwan matwa nipaakar ed ganggan et singa baloton ipalig-palig na bagyo.
3: No makabat ka, sisiaen mo so Ganggan; narumog mon napanmatalkan a singa saray masagradon Urim.
4: Iparaan moy salitaen mo, et dengelen na saray totoo. Ikanam so naaralan mo kasakbayan kan mansalita.
5: Telek a telek a singa dalig na kariton so kanunotan na toon makulang-kulang.
6: Say kaaron anagasang a mansalita et kapara toy kabayod katakelan a manaringing anggan siopay onkabayod beneg to.
7: Akin et masanto ni ray arum ya agew nen saray arum, anggaman a namparan saksakey ya agew so onbubutay ya inagew-agew ed kapag taon?
8: Lapud indoma ra na Katawan diad impangibiig tod sikaran mablin agew tan pista.
9: Ginawa ton masanto tan manona iray arum ya agew tan ordinario iray arum.
10: Dalin so nanlapwan na balang too, a singa si Adan nen saman.
11: Balet say Katawan, diad kakabatan to, ginawa to ran doma ya amin tan initdan to ra na nandoroman kimey.
12: Binindisionan to ray arum; ginawa to ran apagalangan tan masanto, tan panaayamen to rad abay to. Insamba to ray arum; pinaabeba to ra tan inekal to ra ed kipapasen da.
13: No panon a walad lima na gumagaway banga so damili a nayarian ton gawaen so labay to, ontan met a wala itayod lima na Manamalsa tayo tan nayarian ton gawaen so labay to.
14: Kamaungan so kabalingling na kaogsan, bilay so kabalingling na patey, tan kasalanan so kabalingling na panangarod Katawan.
15: Nudnunot moy nipaakar ed saya: ginawa na Katawan a sampaparis ya amin iray bengatla, say sakey kabalingling na sananey.
16: No para siak, naonur ak ya onsabin mankimey, a singa oonla ed kaubasan a mantortor na bunga ya atilak na saray bumuborbor. Balet binindisionan ak na Katawan, et maung so asumpalay kimey ko, a singa bumuborbor a napnoy panagpespesay ubas to.
17: Balet labay kon naamtaan yo ya ag ko ginawa ra yan amin a para siak labat, no ag ingen para siopaman a labay toy makaaral.
18: Dengel yo ak, amin yon matalonggaring a pangulo! Amin yon pangulo na saray tipon, dengel yoy labay kon ibaga!
19: Legan a mambibilay ka, ag mon balut aabuloyan a naoleyan ka na siopamananggan anak mon laki, asawam, agim a laki, odino kaarom. Ag mo iiter ed siopaman so kayaryan mo; nayarin mangoman so kanunotan mo, et babawien mo.
20: Legan a walay linawad laman mo, ag mo aabuloyan ya iwanwan na siopaman so bilay mo para sika.
21: Magmaung nin akasaral ed sika iray anak mo nen say sika so akasaral ed sikara.
22: Nepeg a wala lawas ed pakaoley mo iray amin a gagawaen mo; ag mo aabuloyan a nadotakan na antokaman so ngaran mo.
23: Alagar moy kaonuran a bekta na bilay mo, no mampapanabos ka la, insan mo apagey kayaryan mo ed saray mananawir mo.
24: Say asno nepeg ya itdan na dayami tan say sakbaten to, tan nepeg a leweten. Say aripen nepeg ya itdan na kakanen tan kimey to, tan nepeg a peteken.
25: No pankimeyen moy aripen mo, napareen moy kanunotan mo. No ag mo itday gawaen to, anapen toy kawayangan.
26: Nayarian mon bistian tan pakoan so ayep, pian napaamo, tan nayarian mon pairapen ed bartolina so aripen.
27: Pankimey mo lan pankimey, tan ag mo pampapainawaen; nibangat labat a manggaway gunigon no anggapoy gawaen to.
28: Kimey so nakaukolan to. No ag to ka onuren, golunggolungan mo.
29: Balet ag mo papairapen a mapalalo so siopaman, tan ag kan balut manangibiig.
30: No walay aripen mo, gawam ed sikato so labay mo; sinaliw mo na kuartan bungay nanlingetan mo.
31: Ipasen mon sakey ya agi; nakaukolan mo a singa pankaukolan mod sikan dili. No maoges so gawaen mod sikato, et ibatikan to ka, iner so laen mon pananapan ed sikato?