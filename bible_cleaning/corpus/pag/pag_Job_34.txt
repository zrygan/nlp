12: Sikayo ran lalaki, makabat tan makatalus kayo;
: dengel yo natan iray ibagak.
3: Nibaga yon mananam so kakanen no natawayan yo;
: balet ag yo nibagan napnoy kakabatan iray salita no narengel yo ra.
4: Sikatayon dili so mamili tan mangipasen no anto so maung tan maptek.
5: Onung ed kinen Job, anggapoy kasalanan to,
: tan ag iiter na Dios so kanepegan to.
6: Tetepeten nen Job, Panoy pantilak diad pangibagak ya alingo ak?
: Ompapatey ak lad inkasugat ko, balet anggapoy kasalanan ko.
7: Akanengneng kayo lay toon singa si Job?
: Anggapon balut so panamagalang tod Dios.
8: Labalabay toy miolup ed saray totoon maoges,
: tan milmilad saray makasalanan.
9: Ibabaga to ya anggapon balut so naalan kaabigan diad pangonur na linaway Dios.
10: Sikayon totoon makatalus, dengel yo ak.
: Manggawa kasi na maoges so Makapanyarin-amin a Dios?
11: Tutumangan to ray totoo ed saray gagawaen da,
: tan iiter tod sikaray kanepegan da.
12: Ag manggagawa na kaogsan so Makapanyarin-amin a Dios;
: ag ton balut pipikeweten so katonungan.
13: Wala tay toon angiter ed Dios na pakapanyari to?
: Wala tay angipasen ed sikato a manoley ed mundo?
14: No babawien na Dios so ingas na bilay,
15: ompatey ya amin iray totoon mabilay
: tan ompawil irad dabuk.
16: No makabat kayo, dengel yo natan iray ibagak.
17: Abaloan yon kabosul na Dios so katonungan?
: Pankakasalananen yoy matonung a Dios?
18: Dudusaen na Dios iray arari tan saray manoley,
: no andi-kana tan maoges ira.
19: Pinalsa na Dios so balang sakey;
: ag to pipilaan iray manoley,
: odino kikilingan iray mayaman tan papaulyan iray mairap-bilay.
20: Nayarin biglan ompatey ed labi so sakey a too.
: Kakabilen na Dios iray totoo et ompatey ira;
: mainomay ton pateyen iray makapanyarin totoo.
21: Iimanoen na Dios so balang kutdang na too.
22: Diad imaton na Dios anggapoy bilonget a nayarin mananib ed makasalanan.
23: Ag nakaukolan na Dios so mangiganay panaon
: a panintinsia tod saray totoo.
24: Ag to nakaukolan so panalaysay tod saray pangulo pian naekal tan nasalatan to ra.
25: Lapud amta toy gagawaen da,
: tataloen to ra tan dederalen to ra ed labi.
26: Dudusaen na Dios iray makasalanan diad arap na saray totoo,
27: lapud tinondaan day itotombuk dad sikato
: tan ag da la ikabkabilangan iray ganggan to.
28: Pinasoot dan ontawag ed Dios iray mairap-bilay,
: et denengel toy ikekerew day tulong.
29: No labay na Dios ya anggapon balut so gawaen to,
: anggapoy makapambalaw ed sikato.
: No paolyan na Dios so sankamundoan,
: antoy nagawaan na too?
30: Anggapoy nagawaan na anggan dinanman a bansa
: a pakapaliis tod panoley na saray maruksa.
31: Job, impatuam lad Dios iray kasalanan mo
: tan insipan mon ag ka la mankasalanan lamet?
32: Kinerew mo lad Dios ya ipanengneng tod sika ray kasalanan mo,
: tan akipakna kan tondaan mo lay panggawam na kaogsan?
33: Bangta ipopolisay moy gagawaen na Dios,
: naalagar mo ta a gawaen toy labay mon pagawa?
: Sika so mampili, aliwan siak; ibagam natan no antoy walad kanunotan mo.
34: Anggan siopan too a walay kalakal onabubon ed siak;
: siopaman a makabat a makadngel ed siak ibaga to
35: ya ag natatalusan nen Job so sasalitaen to,
: tan andi-kakanaan iray ibabaga to.
36: Dalepdep yon maung iray sasalitaen nen Job;
: naamtaan yod satan a mansasalitan singa toon maoges.
37: Aaruman to na pananumlang iray kasalanan to;
: diad arap tayon amin luludlureyen toy Dios.