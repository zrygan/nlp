1: Say Kakabatan et sikatoy libro na saray ganggan na Dios, say Ganggan a mansiansia ya anggad angga. Mambilay iray ompepeket ed sikato, balet ompatey iray mangikakaindan ed sikato.
2: Singger kayod Kakabatan, sikayon totood Israel, tan peket kayod sikato. Tombuk yoy dalan a mamaarap ed karlangay liwawa to.
3: Ag yo isusuko ed arum a totoo iray mapagalang a palabon niiter ed sikatayo.
4: Agaylay liket tayo, sikatayon totood Israel, ta amta tayo so pakaliliketan na Dios!
5: Mampabiskeg kayoy linawa, totook; sikayoy mampapasiansian mabilay so ngaran na Israel.
6: Nilako kayo ed saray bansa da ray Hintil, balet aliwan pian ompatey kayo. Lapud impanpasnuk yoy Dios, impalima to kayod pakayari na saray kalaban yo.
7: Nen angisaklang kayo na saray bagat yod saray dimonyo, anta diad Dios komun, impanpasnuk yo so nanggawad sikayo.
8: Alingwanan yo so Andi-anggaan a Dios a nanasikasod sikayo nen ogaw kayo ni, kanyan angyakar kayo na kaermenan ed Jerusalem, a singa sakey ya ina ed sikayo.
9: Anengneng na Jerusalem a dudusaen kayo na Dios lapud pamapasnuk to, tan inkuantod saray kaliber-liber a siudad, Nengneng yo so ontan lan kairapan ya inyakar na Dios ed siak.
10: Anengneng kon adakep iray anak kon lalaki tan bibii, say impakadakep ya inyakar ed sikara na Andi-anggaan a Dios.
11: Pinabaleg kon kataruk na liket iray anak ko, balet inmakis ak tan nanermen ak nen nala ra ed siak.
12: Anggapo komuy manliket ed paniirap ko, natan ta sakey ak a balo tan amayamay ed saray anak ko so nalad siak. Imbeneg da so Ganggan na Dios, tan lapud saray kasalanan da nagmaliw ak a begtebegtew a siudad.
13: Ag da inngalngalep iray ganggan to tan ag da ra inkanad impanbilay da; ag da labay ya iwanwan to ra ed dalan na inkatonung.
14: Amin yon kaliber-liber a siudad, gali dia tan motektek yo no panon ya imbantak na Andi-anggaan a Dios iray anak ko ed saray arum a bansa.
15: Tinawag ton onsumpad sikara so sakey a bansan sananey so salita to tan anggapoy panangigalang tod saray mamatakken tan anggapoy panangasi tod saray ogogaw.
16: Saray totood sayan bansa et inaala da ray inararok ya anak a lalaki tan bibii, et atilak ak a sakey a balo, sigput a bukbukor to.
17: Anak ko ran nibantak ed arum a bansa, anggapoy nagawaan kon itulong ed sikayo.
18: Say angyakar ed sikayo na sayan dusa so makapangyagel labat ed sikayo ed saray kalaban yo.
19: Ituloy yoy dilin pankukurang yo, anak ko; mambilay kayo onung na labay yo! Bukbukor ko la.
20: Inekal koy kawes ya isosolung ko no panaoy kareenan, tan nankawes ak a singa toon maneermen. Ontawag ak ed Andi-anggaan a Dios ya onkerew na tulong legan a mambibilay ak.
21: Pabiskeg yoy linawa yo, anak ko, tan kerew kayod Dios na tulong. Iyagel to ka yod panamairap, diad pakayari na saray kalaban yo.
22: Mailalo ak ya, ag la mabayag, ibolus kayo na Andi-anggaan a Dios. Paliketen ak na samay Masanto, say andi-anggaan a manangilaban yo, no kasian to kayo.
23: Inmakis tan naningel ak nen inawit da kayo, balet ipawil kayo na Dios tan pagmaliwen to ak a maliket ya andi-anggaan.
24: No panoy impanbantay na saray kaliber-liber a siudad nen niakar kayon adakep, ontan met so asingger lan pakanengneng dad Andi-anggaan a Dios ya onsasabin napnoy kagalangan a mangyagel ed sikayo.
25: Anak ko, anosan yon itepel so pananusa na Dios. Pinapairap kayo na saray kalaban yo, balet magano lan nanengneng yo ran napatey tan walad leksab na panangasi yo.
26: Anak ko, dineral ta kayo na panangaro, balet nepeg yon nanakaran iray matibagkol a dalan; nibatik kayon singa saray karniron narel nen linmoob iray kalaban.
27: Mampabiskeg kayoy linawa, anak ko, tan kerew kayod Dios na tulong. Dinusa to kayo, balet ag to kayo lingwanan.
28: No panoy talek yon angibeneg ed Dios nen saman, natan singger kayod sikato tan manlingkur kayod sikato a mamimpuloy talek yo.
29: Say angyakar ed sikayo na sarayan kairapan et iyagel to kayo tan itdan to kayo na andi-anggaan a gayaga.
30: Mampabiskeg kay linawa, Jerusalem. Say Dios, ya angiter ed sika na ngaran, so manligliwad sika natan.
31: Onsabiy kairapan ed saray amasegsegang ed sika, insan ira nanliket nen naplag ka.
32: Onsabiy kairapan ed saray siudad ya angaripen ed saray anak mo. Kairapan so pansumpalan na Babilonia, samay siudad ya angakmun ed saray anak mon lalaki.
33: No panoy impanliket na saman a siudad nen naplag ka tan impanggayaga tod inkaderal mo, ontan met so panermen to no sikatoy nikaindan.
34: Pagmaliwen kon ermen iray mapaatagey a panagpasirayew to tan ibatik ko ray ipapasirayew ton dakerakel a totoo to.
35: Siak, say Andi-anggaan a Dios, so mangipelag ed sikato na apoy, tan ompool a piga-pigay agew. Panayaman a mabayag na saray dimonyo iray deral-deral to.
36: Nengneng kad bokig, Jerusalem, ta nengneng moy liket ya iyaakar ed sika na Dios.
37: Nengneng mo, onsesempet iray anak mo, saray anak a nalad sika. Atipon ira a nanlapud bokig tan sagur diad panamegley na ganggan na Dios, say Masanto. Natan onsesempet ira, tan panliliketan da so kagalangan na Dios.