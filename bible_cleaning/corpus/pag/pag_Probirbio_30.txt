1: Sikara yay balikas nen Agur a lakin anak nen Jake
: Arawid siak so Dios, arawid siak so Dios,
: tan pangaskasiyay kipapasen ko.
2: Alabas niy inkaayep ko nen say inkatook;
: anggapod siak so pakatalus na too.
3: Ag ak akaaral na kakabatan,
: tan anggapoy amtak a nipaakar ed Dios.
4: Siopa lay akagawan sigput so mangatatawen a pakaamta to?
: Siopa lay akaakup na dagem?
: Odino siopa lay akaponggos na danum ed panyo?
: Odino siopa lay akapangilira na saray ketegan na mundo?
: No amtam, ibagam no siopa? Siopay anak ton laki?
5: Susumpalen na Dios so balang sipan to. Say Dios aliling toy sakey a samper ed amin da ray papaiyagel ed sikato.
6: No ibagam ya imbaga toy bengatlan ag to imbaga, pampasnukan to ka tan ipanengneng ton matila ka.
7: Kekerewen kod sika, O Dios, ya iter mo pad siak so duaran bengatla kasakbayan ya ompatey ak
8: ag mo pa iyaabuloy a mantila ak, tan ag mo pa iyaabuloy ya onyaman ak odino onirap so bilay ko. Iter mo pa labat ed siak sirin so nakaukolan kon tagano.
9: Ta no daakan so kakanen ko, ompan ibagak ya ag ta ka nakaukolan. Balet no mairap so bilay ko, ompan mantakew ak, et nipelag kod kababaingan so Dios ko.
10: Ag mo papaogesen ed amo to so aripen ompan isamba to ka, et sikay nairapan.
11: Wala ray totoon isasamba ray kaamaan da, tan ag da pisasalamatan iray kainaan da.
12: Wala ray totoon ipapasen dan malinis so kabibilay da, balet diad tuay ontan lay inkarotak da.
13: Wala ray totoon ipapasen day sikaran dili a maumaungon, abaloan dan ontan lay kamaung da!
14: Wala ray totoon maruksa so panlalames dad saray mairap-bilay tan saray walad pankaukolan; onyay anapay bilay da.
15: Say linta walay duaran anak ton bii, tan say ngaran dan dua, Itdan mo ak!
: Walay apatiran bengatla ya ag iran balut napepenek;
16: say pasen a panaayaman da ray inaatey,
: say biin anggapoy anak to,
: say kinmelang a dalin a mankaukolan na oran,
: tan say pool ya ag la nasebseban.
17: Say toon luludlureyen toy ama to odino balbalawen toy akolaw lan ina to et nepeg a kanen na saray buitri, odino ipatoktok ed saray wawak ed katakelan iray mata to.
18: Wala ray apatiran bengatlan makapakelaw ya ag ko natalusan
19: say agilan mantiktikyab ed tawen,
: say oleg a maniilas ed tapew na baton-dampay,
: say bapor a mankukurang ed tapew na dayat,
: tan say paniinarowan na laki tan bii.
20: Onyay kagagawa na biin aliwan matoor ed asawa to; mikaloguran, manames, insan kuanto, Anggapoy ginawak a maoges!
21: Walay apatiran bengatla ya ag nayarin abuloyan na sankamundoan
22: say aripen a magmaliw ya ari,
: say toon makulang-kulang a sawasawaan so kakanen to,
23: say makolkol a biin miasawa,
: tan say biin aripen a salatan toy kipapasen na amo ton bii.
24: Diad mundo wala ray apatiran ayayep ya ankekelag, balet mapalaloy inkasilib da
25: Saray gilata: maletey ira, balet mantitipon iray kanen da no tiagew.
26: Saray konihod bato: aliwa met iran mabiskeg, balet diad ankakabaleg a batoy panggagawaan day abung da.
27: Saray dorun: anggaman ya anggapoy ari ra, balibaliy panoolup dan amin.
28: Saray tiki: nabembenan moy sakey ed sikara, balet narumog mo rad saray palasioy ari.
29: Wala ray apatiran bengatla a marakep iran bantayan no manaakar ira
30: saray lion, sankabiskegan irad amin ya ayayep tan anggapoy tatakotan da;
31: saray mapasirayew a lalung, saray kanding, tan saray arari diad arap da ray totoo ra.
32: No makulang-kulang ka ed panagpaatagey mo tan manggegetma kan manggaway maoges, tonda ka tan mannunot ka!
33: No batien moy gatas, napapaway moy kiso. No ponitien moy eleng na kaparam a too, ondala. No songluran moy pasnuk, golo so nasagmak mo.