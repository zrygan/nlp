1: Anak ko, insipan mo a sikay onebat ed utang na arum a too?
2: Narel ka na saray dilin salitam, apatitan ka na saray dilin sipan mo?
3: On anak, wala kad pakayari na satan a too, balet onyay pakaokpus mod lima to: mangganat kan onlad sikato, ta mikasi kad sikaton ibolus to ka.
4: Ag mo aabuloyay sikan dili a makaogip odino ontondan mampainawa.
5: Paway kad patit a singa manok odino singa sakey ya ulsan ibabatikan toy umaanup.
6: Mangingiras a totoo, laka yod kawalaan da ray gilata; imano yoy panagbilay da, pian makaaral kayod sikara.
7: Anggapoy pangulo, opisyal, odino manoley da,
8: balet mantitipon ira no tiagew na pambilay dad nepnep.
9: Anggad kapigan so panilakilak na mangiras a too ed dokulan to? Kapigan so ibangon tod ogip to?
10: Mampainawa ak a magano, ikuanto; mantalikepkep ak tan mampainawa ak a magano.
11: Balet legan ton naogip, onsabid sikatoy kairapan na bilay a singa isabi na matakew a walay awit ton armas.
12: Onlan manliber-liber a mantila iray totoon maoges tan andi-kana.
13: Mankindat tan mansinyas ira pian napalikdo da ka,
14: legan dan mamplaplanoy kaogsan, tan manggagaway golo ed amin a pasen.
15: Lapud saya, anggapoy pasakbay tan bigla-biglan onsabid sikaray deral, tan ipatey day kasugat da.
1619: Wala ray pitoran bengatla a kabosul tan ag labay na Katawan
: Say mapaatagey a nengneng,
: say matilan dila,
: saray liman managpatey na totoon anggapoy kasalanan,
: say kanunotan a managplano na saray kaogsan,
: saray salin masiglat a managgaway kaogsan,
: say tasin mantotombukay tila to,
: tan say toon manangigapoy golo ed saray sankakaaro.
20: Anak ko, onur moy ganggan na amam tan ag mo lilingwanan so bangat na inam.
21: Iyan mo ra lawas ed olom tan isulat mo rad pusom.
22: Say bangat da iwanwan da kad pankurang mo, iyagel da ka no labi, tan simbawaan da ka no agew.
23: Saray bilin da singa ra liwaway silew; say panametek da ibangat da ka no panoy pambilay mo.
24: Niarawi da kad saray marotak a bibii tan nipaliis da kad makaayat a panagsalita da ray asawa na arum a lalaki.
25: Ag ka patutuksod ganggana ra; ag ka pasasagyat ed panagkindat da.
26: Say sakey a laki nayarin nabayaran to na sakey a pan di bara so sakey a marotak a bii, balet diad pikakaloguran naalan amin so kayaryan to.
27: Naakwal moy apoy ya ag napoolay kawes mo?
28: Makapanakar kad ngalab ya ag nasinit so salim?
29: Onya so nagawa no miakdul so sakey a laki ed asawa na arum a laki. Nadusa so siopaman a manggawa ed saya.
30: Ag balawen na saray totoo so matakew no mantakew na nakan no sikatoy narasan;
31: balet no narel, ipawil ton mamimpitoy karakel imay tinakew toiter toy amin a kayaryan to.
32: Balet anggapoy kalakal so lakin mikakaloguran. Dederalen to labat so sikaton dili.
33: Sakit na laman tan kaandiay kagalangan so nasagmak to; ag manganggay pakapelag tod kababaingan.
34: Mapalaloy petang na olo na asawan laki no sikatoy mangimon; ag manganggay ibawi to.
35: Ag to mangawat na antokaman a bayar; anggapoy rigalon makapabetel na pasnuk to.