1: Katawan , misasalamat ak ed sika ed intiron pusok;
: Kakantaan ta kay panangidayew diad arap da ray diriyos.
2: Ondadakmomo ak ed arap na masanton Timplom
: tan idadayew koy ngaran mo,
: lapud ag mangoman a panangarom tan katooran mo,
: ta impanengneng mon sankatageyan so ngaran mo tan saray ganggan mo.
3: Inebatan mo ak nen tinmawag ak ed sika;
: pinabiskeg mo ak na pakayarim.
4: Katawan , idayew kay amin ya ararid dalin,
: ta nadngel da ray sipan mo.
5: Ikanta ray nipaakar ed ginagawam
: tan say nipaakar ed baleg a kagalangan mo.
6: Anggaman a wala kad atagtagey a pasen,
: aasikasoen mo ray abebbebay kipapasen,
: tan ag ka niamutan na saray mapaatagey.
7: Anggan aliber ak na saray gunigon,
: iyaarawi mo ak ed kairapan;
: Susumlangen mo ray mamapasnuk a kalaban ko,
: tan ilalaban mo ak diad panamegley na pakayarim.
8: Sumpalen mon amin iray insipan mod siak;
: Katawan , andi-anggaan so panangarom.
: Sumpal mo pay kimey ya inggapom.