1: Inanosan koy nanalagar ed tulong na Katawan ;
: insan tinalineng to ak tan dinengel toy tawag ko.
2: Inaon to ak ed abut na kaatapan
: tan diad gayungayun na patey.
: Inlira to ak ed tapew na baton-dampay
: et niarawi ak ed kaatapan.
3: Imbangat to ak a mankantay balon kanta,
: sakey a kantan pangidayew ed Dios tayo.
: Ontakot iray amayamay a makanengneng ed saya
: tan manmatalek irad Katawan .
4: Maliket iray manmamatalek ed Katawan ,
: saray ag onsisingger ed saray talintaoy diriyos
: odino mibabalid saray mangigagalang ed saray tila-tilan diriyos.
5: Katawan a Dios mi, amayamay iray ginagawam a para sikami;
: anggapoy miparad sika!
: Amayamay iray makapakelaw a planom a para sikami.
: Ag kon balut nibitla ran amin
: dakerakel iran tuloy!
6: Ag mo labay iray bagat tan saray saklang;
: ag mo kekerewen iray bagat a popoolan
: o saray bagat a para kasalanan.
: Initdan mo ak ingen na layag a pandengel kod sika,
7: kanyan inmebat ak, Wadya ak;
: saray bilibilin mod siak et wala rad libro na Ganggan.
8: Agaylay liket kon mangoonur na linawam, O Dios ko!
: Yaatul kod pusok so bangat mo.
9: Diad pantitipon da ray amin a totoom, O Katawan ,
: imbagak so maung a balitan Manangilaban ka.
: Amtam ya ag ak balut ontondan mangibagad saya.
10: Ag ko pinokuk ed siak a dili so balitay panangilaban mo;
: lawas kon sasalitaey katooran tan say pananulong mo.
: Diad pantitipon da ray amin a totoom ag ko inyamut
: so ag mangoman a panangarom tan say katooran mo.
11: Katawan , amtak ya ag mon balut tondaan so pangakasim ed siak!
: Say ag mangoman a panangarom tan say katooran
: mo et iyarawi da ak lawas ed kaatapan.
12: Aliber ak na amayamay a gunigondiad karakel da, ag ko ra nabilang!
: Tinabunan ak na saray kasalanan ko,
: kanyan ag ak la makanengneng;
: dakel ira nen say buek na olok, et nakal so biskeg na linawak.
13: Katawan , ilaban mo ak pa!
: Tulongan mo ak pa natan!
14: Sigput a natalo tan nagewgew komun
: iray manggegetman mamatey ed siak!
: Napasener tan napelag komun ed kababaingan
: iray manliliket ed kagugunigon ko.
15: Onkapoy komun so linawa ra lapud inkatalo iray manluludlurey ed siak.
16: Manliket tan manggaya komun
: ya amin iray ondaragod sika.
: Amin a misasalamat lapud panangilaban mo
: et ikuan da komun lawas, Agaylay talonggaring na Katawan !
17: Makapkapoy ak tan pakaskasi ak, O Katawan,
: balet nununoten mo ak.
: Sikay mananulong tan manangilaban ko;
: dago mo ak pa lan tulongan, O Dios ko!