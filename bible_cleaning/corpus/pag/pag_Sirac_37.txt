1: Nayarin ibaga na siopaman a sikatoy kaarom, balet wala ray totoon kakaaro ed salita labat.
2: Singa patey so ermen ya iiter na impanbarungan na malet a sankaaro.
3: Walad sikatayo yan maoges a liknaan! Akin et wala ya? Panon ton pinano so mundo na panamalikdo?
4: Wala ray totoon mansiansian kakaarom labat no maung ya amiy nagagawa, balet sumpaen da ka no gunigon lay onsabi.
5: Say tuan kaaro tulongan to ka sumpad saray kalaban mo tan iyagel to ka no walay laban.
6: Ag mo lilingwanan itan a kaiba no bakal; pinabang mod saray agunggonad impanalo.
7: Nayarin mangiter na simbawa so balang too, balet wala ray manisimbawa a pankaabigan da labat so nununoten da.
8: Manalwar ka no walay manimbawad sika. Amtaen mo nin onona no akin et labay to kan simbawaan, ta andi-duaruwan manonan nununoten toy sikaton dili. Akin et sikatoy walad tapew, aliwan sika?
9: Ibaga tod sikan maung so nagagawa, insan bantayan toy nagagawad sika.
10: Ag ka onkekerew na simbawa ed toon anggapoy talek tod sika, tan ag ka mangiiter na simbawa ed toon mangiimon ed sika.
11: Ag ka onkekerew na simbawa ed sakey a bii nipaakar ed kasamsam tod panangaro,
: ed sakey a matakot nipaakar ed bakal,
: ed sakey a nigosianti nipaakar ed bili na sasaliwen,
: ed sakey a sumasaliw nipaakar ed panaglako,
: ed sakey a toon maigot nipaakar ed pisasalamat,
: ed sakey a toon maruksa nipaakar ed panangasi,
: ed sakey a toon mangiras nipaakar ed kimey,
: ed sakey a toon walay getar na pankimey to nipaakar ed panumpal na kimey,
: ed sakey ya aripen nipaakar ed mairap a kimey.
: Ag mo dedengelen so antokaman a simbawa ra.
12: Ingen, saral ka ed sakey a toon rilihioso tan bibirbiren a mangoonur ed saray ganggan na Katawan, sakey a toon walay pililikna tod sika, tan maermen ed pakanengneng ton ag ka mampapalabo.
13: Tan manmatalek kad dilin panagnunot mo; anggapoy lalon napanmatalkan a simbawa nen say dilin simbawam.
14: No maminsan dakel ni so nibaga na dilin liknaan mo nen saray pitoran bantay a walad atagey a tori.
15: Manonad amin, ipikasim ed Sankatageyan ya ipanengneng tod sika so nepeg mon gawaen.
16: Walad beneg na amin a nagagawa so panagplano tan panagnunot.
1718: Apatiran bengatla so pibabalian na kanunotan: say maung tan say maoges, say bilay tan say patey. Onggagapo ran amin ed kanunotan, balet say dila so sigput a manoley da.
19: Nayarin marunong a mambangat so sakey a too, balet nayarin ag ya onkanad sikato.
20: Nayarin maung so pananalita to, balet nabigut ed kaonuran lapud kabosul na saray totoo.
21: Nayarin onyay nagawa no ag to ikakanay kalakal to, no say Katawan et ag to initdan na karunongan.
22: Nayarin ipasen na sakey a too so sikaton dili a makabat tan ipaamta tod sika ya anggapoy duaruwa to nipaakar ed saray amta to.
23: Siopamay peteg a makabat et magmaliw a bumabangat na saray totoo to, tan ag da napanduaruwaan a katwaan so ibangat to.
24: Satan a too idayew na amin a totoo tan salitaen da a mapalar.
25: Nabilang iray agew na bilay na too, balet ag nabilang iray agew na bilay na Israel.
26: Naala na makabat a too so panagmatalek na saray totoo to, tan nanunotan da ed anggad angga.
27: Anak, diad pambibilay mo, dangkaan moy panangan mo, tan ag mo kakanen so antokaman ya amtam a makapoy ed sika.
28: Aliwan amin a kakanen et nayari ed balang too, tan nandoroma so labay a kanen na balang too.
29: Ag mo ipapasen a nakaukolan mon kanen ya amin iray masasamit a kakanen, tan ag ka kapaakan ed dinanman a kakanen.
30: No alabas so pangan mo, mansakit ka, tan no labasen mon naynay, onsakit lawas so eges mo.
31: Amayamay lay totoon inatey lapud inkasiba. Paliisan mo ya, et mambilay ka na andokey.