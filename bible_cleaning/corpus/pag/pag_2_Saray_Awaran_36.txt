1: Pinili na saray totood Juda si Joacas a lakin anak nen Josias, insan da nilanaan ed Jerusalem ya onsalat ed kinen ama to.
2: Duamplo tan taloy taon to nen nagmaliw ya ari na Juda, tan nanoley ed Jerusalem na taloy bulan.
3: Adakep nen Ari Neco na Egipto si Joacas tan impanbuis toy Juda na talon libo tan liman lasus a kilon pilak, tan talomplo tan liman kilon balituk.
4: Impasen ton ari na Juda si Eliakim a lakin agi nen Joacas tan sinalatan toy ngaran to na Joakim. Inawit nen Neco si Joacas ed Egipto.
5: Duamplo tan limay taon nen Joakim nen nagmaliw ya ari na Juda, tan nanoley ed Jerusalem na labinsakey taon. Nanggagawa na kaogsan ed arap na Katawan a Dios to.
6: Nilooban nen Ari Nabucodonosor na Babilonia so Juda, adakep toy Joakim, tan inawit ton agolunggolungan ed Babilonia.
7: Inala nen Nebucodonosor so pigaran kayamanan na Timplo, insan to ra inyan ed palasio Tod Babilonia.
8: Saray arum a ginagawa nen Ari Joakim ed pati saray makapaingungot a kagagawa to tan say kaogsan a ginagawa to et nikorit ira ed Say Awaran da ray Ararid Israel tan Juda . Si Joakin a lakin anak to so sinmalat ed sikaton nanari.
9: Labinwaloy taon nen Joakin nen nagmaliw ya ari na Juda, tan nanoley ed Jerusalem na taloy bulan tan samploy agew. Nanggagawa met na kaogsan ed arap na Katawan .
10: Nen sinmabiy tiagew, si Ari Nabucodonosor inawit toy Joakin a sakey a priso ed Babilonia, tan inala to ray kayamanan na palasioy ari. Insan si Nabucodonosor ginawa ton ari na Juda tan Jerusalem si Sedekias a pangamaen nen Joakin.
11: Duamplo tan sakey so taon nen Sedekias nen nagmaliw ya ari na Juda, tan nanoley ed Jerusalem na labinsakey taon.
12: Nanggagawa na kaogsan ed arap na Katawan , tan ag dinmengel a sipapabeba ed kinen propita Jeremias ya angibawag na salitay Katawan .
13: Linmaban si Sedekias ed Ari Nabucodonosor ya amasoot ed sikaton mansamba diad ngaran na Dios a magmaliw a matoor ed ari. Anawet so puso to kanyan ag nagbabawi o pinmawil ed Katawan a Dios na Israel.
14: Ontan met, saray pangulo na Juda, saray papari, tan saray karaklan et ag da tinoor so Dios, ta inalig da ray kaogsan da ray bansan walad kaliber-liber da diad impangigalang dad saray talintaoy diriyos. Diad onya, dinotakan day Timplo a pinasanto na Katawan .
15: Intuloy na Katawan a Dios na saray lalaki ra so angibaki na saray totoon mamasakbay ed sikara, lapud labay ton niagel iray totoo to tan say Timplo to.
16: Balet niludlurey da ray totoon imbabaki na Dios, ag da dinengel iray salita to, tan inelek-elekan da ray propita to. Diad kaonuran, ontan lay pasnuk na Katawan ed sikara kanyan ag la ra makapaliis.
17: Kanyan imbaki na Katawan so ari na Babilonia ya ondogpad sikara. Pinapatey na ari iray tobun-balon lalaki a taga Juda, anggan diad Timplo. Anggapoy panangasi to ed anggan siopa, malangwer may matakken, laki may bii, mansasakit may maksil so laman. Say Dios impalima to ran amin ed sikato.
18: Say ari na Babilonia inala to ray kagawaan ed Timplo, saray kayamanan a walad panagsinupan ed Timplo, tan saray kayamanan na ari tan saray opisyal to, insan to ra inawit ya amin ed Babilonia.
19: Pinoolan toy Timplo tan say siudad, pati saray palasio to tan saray kayamanan to, insan inggeba to ray padir na siudad.
20: Siopaman ya apaliisan toy patey et inawit ira nen Nabucodonosor ed Babilonia, tan diman to ra inaripen, pati saray kabyangay boleg da, ya anggad inkiletneg na Impirio na Persia.
21: Sikato yay impakasumpal na samay impasakbay na Katawan diad panamegley nen propita Jeremias: Magmaliw ya andi-kabaliksan a pitomploy taon so dalin, pian nasalatan iray ag angilinan ya Agew na Panagpainawa.
22: Nen ononan taon na panooley ed Babilonia nen Impirador Ciro na Persia, imbaga na Katawan ed sikato a mangipaakseb na sakey a ganggan, paisulat to, insan to paibasay maksil ed inerman a pasen ed impirio. Agawa ya pian napatwa so imbaga na Katawan diad panamegley nen propita Jeremias.
23: Sikato ya so ganggan nen Ciro ya Impirador na Persia. Say Katawan a Dios na Tawen ginawa to ak a manoley ed intiron mundo tan ingganggan to ak a mamaalagey na sakey a timplo to diad Jerusalem na Juda. Amin yo sirin a totoo na Dios, pawil kayo lad Jerusalem. Mila komun ed sikayo so Katawan a Dios yo.