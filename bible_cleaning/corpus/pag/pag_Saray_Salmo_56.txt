1: Kasian mo ak pa, O Dios, ta dodogpaan da ak;
: ag ak totondaan a papairapen na saray kalaban ko.
2: Sanagew a dodogpaan ak na saray onsusumpad siak.
: Agaylay karakel na onlalaban ed siak.
3: No ontakot ak, O Katawan a Makapanyarin-amin,
: manmatalek ak ed sika.
4: Manmamatalek ak ed Dios, kanyan ag ak antakot;
: idadayew ko lapud insipan to.
: Antoy nagawaan ed siak na too?
5: Inagew-agew lawas a gugunigonen ak na saray kalaban ko,
: say nununoten dan naynay et say pakapasakit dad siak!
6: Mantitipon ira ed saray pasen a masolinek
: tan sisiimen day amin a gagawaen ko,
: diad panatalaran dan mamatey ed siak.
7: Dusam pa ra, O Dios, lapud kaogsan da;
: diad pasnuk mo, talom pa ra!
8: Kabat mo so ontan lan kagugunigon ko;
: susukaten moy karakel na luak
: tan ililistam ira ed libro.
9: Diad agew ya itatawag kod sika,
: ompopoliktar iray kalaban ko.
: Say amtak saya: say Dios et gampid siak
10: say Katawan a saray sipan to et idadayew ko.
11: Manmamatalek ak ed sikato, kanyan anggapoy takot ko.
: Antoy nagawaan ed siak na too?
12: O Dios, sumpalen koy insipan kod sika;
: isaklang kod sikay bagat kon pisasalamat,
13: ta inlaban mo ak ed patey,
: tan ag mo inabuloyan a natalo ak.
: Kanyan mankukurang ak ed arap na Dios,
: diad silew ya onsisindag ed saray mabilay.