1: Kayariy impatey nen Moises ya aripen na Katawan , say Katawan akitongtong ed kinen Josue a lakin anak nen Nun tan katulong nen Moises.
2: Inkuanto, Inatey la si aripen kon Moises. Mamparaan kayo la sirin, sika tan amin da ray totood Israel; baliw yoy Ilog na Jordan diad iyakar yod dalin ya iiter kod sikayo.
3: Onung na imbagak ed kinen Moises, inter kod sika tan diad amin a totook so intiron dalin a nadalan yo.
4: Saray ketegan na dalin yo et manlapud kalawakan ed abalaten ya anggad Kapalandeyan na Libano diad baybay; manlapud baleg ya Ilog na Eufrates diad bokig, beltangen toy dalin da ray Heteo, ya anggad Dayat na Mediteraneo diad sagur.
5: Josue, anggapoy manalod sika legan mon mambilay. Olupen ta ka a singa impangolup kod kinen Moises. Olupen ta ka lawas; ag ta kan balut ikaindan.
6: Pabiskeg moy linawam tan manmatalek ka, ta sika so pangulo da ra yan totoo diad iloob dad dalin ya insipan kod saray lalaki ra.
7: Pabiskeg mo labat so linawam tan manmatalek ka; pampelengan mon onuren so intiron Ganggan ya inter ed sika nen Moises ya aripen ko. Ag mo papaolyan ya onuren so anggan dinan a parti na sayan Ganggan et onaligwas ka ed anggan iner a laen mo.
8: Nepeg a pampelengan mo a say libro na Ganggan et nibasa lawas no mangigalang kayod siak. Aral mod agew tan labi, tan pampelengan mon onuren iray amin a nisulat. Diad satan onaligwas ka tan maung so pansumpalan mo.
9: Ag mo lilingwanan ya ingganggan ta kan mampabiskeg na linawa tan manmatalek. Ag ka ontatakot tan ag mo pakakapoyey linawam, ta siak a Katawan a Dios mo et olupen ta ka ed iner man a laen mo.
10: Kayari to ya, ingganggan nen Josue iray pangulo
11: a manliber irad loob na kampo, ta ikuandad saray totoo, Mamparaan kayo na saray nakan, ta diad loob na taloy agew, baliwen yoy Ilog na Jordan diad panakop yod dalin ya iiter ed sikayo na Katawan a Dios yo.
12: Inkuanen Josue ed saray tribu di Ruben, Gad, tan kapalduay tribu nen Manases,
13: Nunot yo man so imbaga nen Moises ya aripen na Katawan ya iter ton panayaman yo yan dalin diad nibokig na Jordan.
14: Natilak ira diay kaasawaan yo, saray anak yo, tan saray ayayep yo, balet saray sondalo et ombaliw iran akaarmas ya onaan da ray kapara ran Israelita pian natulongan da ra
15: anggad nasakop day dalin a sagur na Jordan, say dalin ya inter ed sikara na Katawan a Dios yo. No nilira to la ran maligen iray amin a tribu na Israel, ompawil kayo lad satan dia tan manayam kayo lad dalin yod bokig na Jordan ya inter ed sikayo nen Moises ya aripen na Katawan .
16: Inmebat irad kinen Josue, Sumpalen miy amin ya imbagam ed sikami tan onla kamid iner man a pasen a pangibakian mod sikami.
17: Onuren mi ka a singa impangonur mi lawas ed kinen Moises; wala komun ed sika so Katawan a Dios mo a singa inkiwala tod kinen Moises!
18: Pateyen so siopaman ya onsumpad pakaoley mo tan onsumlang ed saray ganggan mo. Mampabiskeg kay linawam tan manmatalek ka!