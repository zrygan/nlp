1: Ebatan ka komuy Katawan no nagugunigon ka!
: Iyagel ka komuy Dios nen Jacob!
2: Iter to komud sikay tulong a manlapud Timplo to,
: tan salimbeng a manlapud Palandey na Sion.
3: Awaten to komun ya amin iray isaklang mo
: tan napaliket ed amin da ray ibagat mo.
4: Iter to komun iray pampipilalekan mo
: tan pampalaboen to ray iplaplanom.
5: Diad satan maneyag itayod liket
: tan silibraan tayoy impanalom diad pangidayew ed Dios tayo.
: Iter komun na Katawan ya amin iray kerew mo!
6: Natan amtak a say Katawan et panataloen toy pinili ton ari;
: eebatan to manlapud masanton tawen,
: tan diad panamegley na pakayari to, iitdan to na saray baleg a pananalo.
7: Saray arum a totoo manmamatalek irad karwahi ra,
: tan saray arum diad saray kabayo ra,
: balet manmamatalek itayod pakayari na Katawan a Dios tayo!
8: Natumba tan napelag ira yan totoo,
: balet ombangon tan mabisbiskeg itayon onalagey.
9: Panalom pay ari, O Katawan ;
: ebatan mo kami pa no ontawag kamid sika.