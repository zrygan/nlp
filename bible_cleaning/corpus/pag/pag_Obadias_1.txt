1: Sikato yay propisiya nen Obadiassay imbaga na Katawan a DIOS nipaakar ed bansa na Edom.
: Say Katawan imbaki tod saray bansa so managbalita to,
: et nadngel mi so imbalita to
: Mamparaan kayo! Onla itayon mibakal ed Edom!
2: Say Katawan kuantod Edom,
: Pagmaliwen ta kan saginonur ed saray bansa;
: mapalaloy kabalaw-balaw mo.
3: Pinalikdo ka na panagpaatagey mo.
: Manaayam ka ed tirinsiran malmalet a baton-dampay;
: walad toktok na saray palandey so abung mo,
: kanyan kuanmod sikan dili,
: Siopay makapangileksab ed siak?
4: Anggan ipaalagey mod atagtagey a pasen so abung mo,
: ya atagtagey a singa kawalaan na obung na agila,
: ta pian singa ka walad kawalaan da ray bitewen,
: igoyur ta kan siansia ed leksab.
5: No onloob ed labi iray matatakew,
: alaen da labat iray labalabay da.
: No mamborbor na ubas iray totoo,
: walan walay ikera dan natortor.
: Balet sigput kayon dineral na saray kalaban yo.
6: Sikayo ran kabyangay boleg nen Esau, asamsam iray kayamanan yo.
7: Pinalikdo kayo na saray kagampi yon bansa;
: pinataynan da kayo ed dilin bansa yo.
: Dinakep kayo la natan na saray totoon kakaaro yo nen saman.
: Pinatitan kayo na saray totoon malmalet yon kakaaro;
: ikuandad sikayo, Iner natan so kawalaan na kasiliban da?
8: Diad agew a dusaen koy Edom,
: deralen ko ray masilib dan totoo
: tan paandipaten koy amin a kakabatan da.
9: Nataktakot iray mibabakal a lalaki a taga Teman,
: tan napatey ya amin iray sondalo na Edom.
10: Lapud tinakewan tan pinapatey yo
: ray agagi yon kabyangay boleg nen Jacob,
: napelag kayod kababaingan tan napaandi kayon anggad angga.
11: Nen saray kalaban da et nilooban da ray puirta ra,
: manalalagey kayo labat ed bandad arawi.
: Kaparpara yon maoges ira may taga arum a bansan nansasamsam
: na kayamanan na Jerusalem, insan da inaapag ed sikaran dili.
12: Ag yo nepeg a nanliketan komun
: imay makapasinagem ya agawad saray agagi yod Juda.
: Ag yo nepeg so nanliket komun
: ed samay agew na inkaderal da.
: Ag yo nepeg ya ineelekan ira komun
: diad samay inkaermenan da.
13: Ag yo nepeg a nilooban komun so siudad na saray totook,
: pian napanliketan yo so kairapan da
: tan nasamsam yo ray kayamanan da
: diad samay agew na inkaderal da.
14: Ag yo nepeg so nanalagey komun ed nansasalipongpongay dalan,
: pian naerel yo ray ombabatik ya onarawid kalaban.
: Ag yo nepeg ya impalima ra komun ed saray kalaban da diad samay agew na inkairapan da.
15: Asingger lay agew a siak a Katawan
: et sintinsiaan ko ray amin a bansa.
: Edom, no antoy ginawam, ontan met so nagawad sika.
: No antoy intanem mo, sikatoy anien mo.
16: Saray totook et ininom day ampait a kupa na dusa diad masanton palandey ko.
: Balet amin da ray bansad kaliber-liber inomen day lalon ampait a kupa na dusa;
: inomen da ya amin tan maandipat ira.
17: Balet wala ray pigaran makabatik ed Palandey na Sion,
: tan sikatoy magmaliw a masanton pasen.
: Saray totoon kabyangay boleg nen Jacob
: et kayaryanen da lamet so dilin dalin da.
18: Saray totoon kabyangay boleg nen Jacob tan Jose
: et magmaliw iran singa apoy;
: deralen da ray totoon kabyangay boleg nen Esau
: a singa pamool na apoy ed dayami.
: Anggapoy makaliktar a kabyangay boleg nen Esau.
: Siak, say Katawan , so nansalita.
19: Saray totoon taga abalaten na Juda et kayaryanen dan panayaman so Edom;
: dakepen na saray taga sagur a manaayam ed alusadsar na kapokdulan so Filistia.
: Kayaryanen na saray Israelita so dalin na Efraim tan Samaria;
: kayaryanen na saray totoon kabyangay boleg nen Benjamin so Galaad.
20: Saray sondalon taga baybay na Israel a nibantak iran adakep ed arum a bansa
: et ompawil ira tan nadakep day Fenicia ya anggad Sarefat.
: Saray taga Jerusalem a nibantak iran adakep ed Sardis
: et nadakep da ray baley ed abalaten na Juda.
21: Saray analon lalakid Jerusalem,
: et dogpaan day Edom tan oleyan da.
: Say Katawan a dili so manari.