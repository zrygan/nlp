1: Manlapud bagyo, say Katawan
: akisalitad kinen Job
2: Siopa kan manduaruwa ed kakabatan ko
: diad panamegley na saray andi-kakanaan a salitam?
3: Alagey kan sakey a laki,
: ta ebatan mo ray tepeten kod sika.
4: Wadman ka nen palsaen koy mundo?
: No dakel so amtam, ibagam irad siak.
5: Siopay angigetar na kabaleg na mundo?
: Siopay anukat?
: Amtam so ebat da ra ya?
6: Antoy angipatoonan ed saray lusek a mangaagtod mundo?
: Siopay angilira na sankakanaan a bato na mundo?
7: Diad saman a palbangon nankakasakey a nankanta ray bibitewen,
: tan inmeeyag ed liket iray anghil.
8: Siopay angisara na saray puirta a manamper ed danum na dayat
: nen pinmaway a nanlapud dalem na dalin?
9: Siak so anakbung na saray lorem ed dayat tan amalkut na bilonget.
10: Siak so angyan na ketegan na dayat
: tan impokuk ko ed pasen ya akatalak iray puirta to.
11: Imbagak ed dayat, Angga ka dia labat tan ag ka la onlalabsan!
: Dia mangangga iray mabiskeg a daluyon mo.
12: Job, nanlapud inkianak mo,
: asalim lan ingganggan ya onsabiy palbangon na sakey ya agew?
13: Ingganggan mo lay palbangon a singkaten toy mundo
: tan yegyegen toy kawalaan da ray maoges a totoo pian onpaway ira?
14: Lapud liwaway agew mapatpatnag ray pokdul tan saray patar;
: singa ra akonsen-kosen a kawes,
: tan malinew iran singa bakat na timbri ed saray dalin.
15: Maliwliwawan tuloy so liwaway agew ed saray totoon maoges,
: kanyan patotondaen to ran manggaway kaogsan.
16: Akakar ka la ed saray sobul ed dalem na dayat?
: Asabim la so kaaraleman na dayat?
17: Wala lay angipanengneng ed sika na saray puirta
: a mamaarap ed ambilonget a kawalaan da ray inaatey?
18: Amtam so kabaleg na mundo?
: Ebatan mo ak no amtam.
19: Amtam no iner so panlalapwan na liwawa,
: odino iner so panlalapway bilonget?
20: Nipanengneng mod sikara no iner so anggaay sabien da,
: odino napapawil mo ra?
21: No naebatan mo ra ya, mapatnag sirin a masikesiken ka la
: tan wala ka la nen apalsay mundo.
22: Alooban mo la ray kuarton panagsinupan
: ya anginan ko na yilo tan kristal ya oran?
23: Imparaan ko ran para panaon na gunigon,
: para agew na bakal tan laban.
24: Nakar mo lay papawayan na agew,
: odino say pasen a panlalapway dagem ed bokig?
25: Siopay angotkot na saray ilog ya aagosay maples ya oran?
: Siopay angiparaan na dalaney karul?
26: Siopay mangipepelag na oran ed kalawakan ya anggapoy manaayam?
27: Siopay manasalog ed amaga tan kinmelang a dalin,
: pian ontubo ray dika-rika?
28: Walay ama na oran o linaew?
29: Siopay ina na yilo o ambetebetel a panaon,
30: a papaaweten dan singa bato so danum tan pakikigtelen da so tapew na dayat?
31: Napankakasakey mon singeren so olup na bitewen a tatawagen na Pliyadis?
: Naokbar mo ray singer na olup na bitewen a tatawagen na Orion?
32: Niwanwan mo ed kapag panaon iray bitewen,
: tan nitonton mo ray olup na bitewen a tatawagen na Baleg tan Melag ya Uso?
33: Amtam iray totontonen a mangooksuy na katawenan;
: tan nipakanam ira diad tapew na dalin?
34: Nakelyawan mon iganggan iray lorem,
: a poyoten da ka na oran?
35: No iganggan moy kirmat,
: ondagod sika tan ikuanto, Sipaparaan ak a manlingkur ed sika?
36: Siopay mangibabagad manok ya ibis a manelap so Ilog na Nilo,
: odino mangibabagad lalong ya ompelag so oran?
37: Siopay makabat a nayarian ton bilangen iray lorem,
: tan pigaren to ra pian nepelag so oran,
38: say oran a mamakolnet ed dabuk?
39: Iyaanapan mo na kakanen iray lion,
: tan pepeselen mo ray narasan a mamalangwer a lion,
40: no onaamut irad saray ongib da,
: odino mandokdokul iran manaalagar ed ayaman da?
41: Siopay mamapakan ed saray wawak
: no liber-liber iran narasan,
: no saray sibong da et onkekerew irad siak na nakan?