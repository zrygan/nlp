1: Kayari to ya, angalay Absalom na sakey a karwahi tan pigaran kabayo, tan limamplon sondalo ya ombatik ed onaan to.
2: Masaksakbay ya ombangun, onlad puirtay siudad tan manalagey ed abay na dalan. No walay onlad man a walay kaso to tan labay ton pasintinsiaan ed ari, tawagen nen Absalom tan tepeten to no taga iner. Kayarin ibaga na samay too so tribun nanlapwan to,
3: ikuanen Absalom, Nengneng mo, walay katonungan mo, balet anggapoy toon tinoro na ari a manalaysay na kasom.
4: Insan to iyarum ya ikuan, Ag ak la sakey a huis! Diad satan ondagod siak so siopamay toon walay kaso to odino mananap na katonungan to, et itdan koy katonungan.
5: No samay too et ondagod kinen Absalom tan ondakmomod arap to, awaten to, bembenan to tan anguban to.
6: Ginawa ya nen Absalom ed balang sakey ya Israelita ya ondagod ari a mananap na katonungan, kanyan apaasingger to rad sikato.
7: Kalabas na apat taon, inkuanen Absalom ed kinen David, Abuloyan mo ak pan onlad Hebron, ta sumpalen koy sipan kod Katawan .
8: Nen manaayam ak ed Gesur, diad Siria, insipan kod Katawan a no papawilen to ak ed Jerusalem, igalang ko ed Hebron.
9: Inkuan na ari, Lakan walay kareenan. Linma sirin ed Hebron si Absalom.
10: Balet angibakid amin a tribu ed Israel tan impaikuanto, No narengel yoy trumpita, iyeyag yo, Nagmaliw ya ari ed Hebron si Absalom!
11: Inimbitaan nen Absalom so duan lasus a lalakin nanlapud Jerusalem, et akila rad sikato; anggapoy amta ran balut nipaakar ed komplut, tan akila ran maung so getma ra.
12: Nen mangibabagat si Absalom, angibakid baley na Gilo na mangawit ed kinen Ahitofel a sakey ed saray managsimbawa nen Ari David. Binmiskeg so komplut a sumpad ari, tan dinmakel iray akiolup ed kinen Absalom.
13: Inkuan na sakey ya ibabaki ed kinen David, Migagampi ray Israelita ed kinen Absalom.
14: Kanyan inkuanen David ed saray opisyal ton kaiba tod Jerusalem, Nakaukolan ya ontaynan tayon tampol no labay tayon nibatikay Absalom! Ganatan yo! Ta ag mabayag onsabi la, taloen to itayo, tan pateyen to ray amin a walad siudad!
15: Inmebat ira, On, Kagalang min Ari, wadya kamin akaparaan a manggawa na antokaman ya ibagam.
16: Kanyan tinmaynan so ari a kaiba to ray amin a kabyangay pamilya to tan saray opisyal to, likud ed saray samploran asawa to a pinatilak to ran mangasikasoy palasio.
17: Nen say ari tan amin a totoo to et tataynan day siudad, tinmonda ra ed kasamputan ya abung.
18: Manalalagey ed diking to ray amin ya opisyal to, legan a linmabas ed arap to ray managbantay ed sikato. Linmabas met ed arap to iray anem a lasus a sondalon nanlapud Gat a tinmombuk ed sikato.
19: Inkuan na ari ed kinen Itai a pangulo ra, Akin et mimila ka ed sikami? Pawil ka la ta mikakasakey kad balon ari. Taga ka sananey a bansa, mimiayam ka dia labat, tan arawi kad dilin bansam.
20: Aganggano ka nin manaayam dia, kanyan akin et panakar-akaren ta kan kaibak? Ag ko anggan amta no iner so laen ko. Pawil ka la tan itagar mo la ra tay kabansaan mo. Mapangasi tan matoor komun so Katawan ed sikayo.
21: Balet inmebat si Itai, Kagalang kon Ari, sambaan kod sika diad ngaran na mabilay a Katawan , a mila ak lawas ed sika anggan iner so laen mo, patey may pansumpalan tayo.
22: Inmebat si David, Sigi sirin, kurang ki la! Akila sirin si Itai tan amin iray totoo to, a pati saray kabyangay pamilya ra.
23: Manorangal iray totoo nen tinmaynan iray totoo nen David. Binaliw nen David so Kolus na Cedron, tinombuk na saray totoo to, tan nampaarap iran amin ed kalawakan.
24: Kaiba ray pari a si Sadoc. Saray Levita so nanawit na Kaban na Sipanan na Dios. Inggaton da tan ag da inala ya anggad amin a totoon kaiba nen David et akataynan la rad siudad. Wadman met si Abiatar a pari.
25: Insan inkuan na ari ed kinen Sadoc, Ipawil mo lad siudad so Kaban na Sipanan. No maung so linawa na Katawan ed siak, papawilen to ak a nengnengen ko tan say pasen a kawalaan to.
26: Balet no aliwan maung so linawa tod siak, akaparaan ak a mangawat ed antokaman a labay ton gawaen ed siak.
27: Intuloy ton inkuan ed kinen Sadoc, Sigi, awit moy Ahimaaz ya anak mo tan si Jonatan ya anak nen Abiatar; pawil ki lan walay kareenan ed siudad.
28: Manalagar ak ed saray babaliwan ed ilog diad kalawakan, anggad pakapasabik na balitan manlapud sika.
29: Kanyan si Sadoc tan si Abiatar impawil dad Jerusalem imay Kaban na Sipanan tan nanayam irad man ed siudad.
30: Tinmatdang si David ed Palandey na Kaolibaan; manakakis, akasali-sali tan sinakbungan toy olo to a pangipanengneng toy ermen to. Sinakbungan met na amin a totoo to so olo ra tan manakakis met ira.
31: Nen nibagad kinen David a si Ahitofel et akikomplut ed kinen Absalom, nampikasi, Pikasik ed sika, Katawan , a pagmaliw mon andi-kakanaan so simbawa nen Ahitofel!
32: Kasabi nen David ed toktok na pokdul a kawalaay pasen na panangigalangan ed Dios, inabet nen Cusai ya arkita ya apilat so kawes to tan walay dabuk na olo to.
33: Inkuanen David ed sikato, Anggapoy nitulong mo no mila kad siak,
34: balet natulongan mo ak no ompawil kad siudad tan no ibagam ed kinen Absalom a matoor kan manlingkur ed sikato a singa impanlingkur mod kinen ama to. Gawam met so anggaay nayarian mon manumlang ed antokaman a simbawa nen Ahitofel.
35: Wadman ira di paparin Sadoc tan Abiatar; ibagam ed sikara so antokaman a narengel mod palasio.
36: Kaiba da ray anak dan si Ahimaaz tan si Jonatan, kanyan nayarian mo ran ibaki dia a mangibagad siak na antokaman a narengel mo.
37: Kanyan pinmawil ed siudad si Cusai a kaaro nen David nen onsasabi lay Absalom.