1: O Dios, ag ka labat pa mareereen;
: ag ka pa mareereen, o anggapoy eseesel!
2: Nengneng mo! Manggogolo ray kalaban mo
: tan onsusumpa ray mamobosul ed sika.
3: Iplaplano ray panilib dad saray totoom;
: mankokomplut ira sumpad saray iyaagel mo.
4: Kuanda, Gali dia, deralen tayoy bansa ra,
: pian nalingwanan lan andi-anggaan so Israel.
5: Onaabubon iran amin ed plano ra,
: tan nankakasakey iran onsumpad sika
6: saray totood Edom tan saray Ismaelita;
: saray taga Moab tan saray Agareno;
7: saray taga Gebal, Ammon, tan Amalec;
: saray taga Filistia tan Tiro.
8: Saray taga Asiria ya akimoyung met irad sikara;
: mabiskeg ira yan kaiba na saray kabyangay boleg nen Lot.
9: Gawam pad sikaray ginawam ed saray Madianita,
: tan diad kindi Sisera tan Jabin, diad Ilog na Kison.
10: Tinalom irad Endor, tan aboluk-boluk ed dalin iray bangkay da.
11: Gawam pad saray pangulo ra so ginawam ed kindi Oreb, tan Zeeb;
: talom ya amin iray manoley da a singa impanalom ed kindi Zeba tan Zalmuna,
12: ya angikuan, Kayaryanen tayo so dalin a kien na Dios.
13: Dios ko, ibuybuyak mo pa ran singa dabuk,
: singa taep ya ipalir-palir na dagem.
14: No panoy pamopool na apoy ed katakelan,
: singa panisinit na dalang ed kapokdulan,
15: ontan pa met so pangosil mod sikara diad panamegley na bagyom,
: tan taktakot mo ra diad panamegley na mabiskeg a dagem mo.
16: Katawan , sakbungan mo pa na kababaingan so kalupaan da,
: tan ipabirbir mod sikaray pakayarim.
17: Andi-angga komun a natalo tan nataktakot ira;
: ompatey ira komun a naplag a sigput ed kababaingan.
18: Naamtaan da komun a sika labat so Katawan
: say Sankatageyan a manoley ed sankamundoan.