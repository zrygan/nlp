1: Say Dios kuanto,
: Mandeen kayo tan dengel yo ak, sikayo ran arawin dalin!
: Mamparaan kayon mangiparontal
: na kaso yo ed korti;
: nawalaan kayoy pankanawnawan
: mansalita.
: Mantitipon tayon manimbang
: no siopay walad katonungan.
2: Siopay angyakar na mananalod bakal a taga bokig
: tan panataloen to ya anggad iner so laen to?
: Siopay mangiiter ed sikatoy
: pananalo ed saray arari tan saray bansa?
: Wawasiwasen to ra na ispada to, et nikayat iran singa dabuk.
: Bubuyaken ira na saray pana to, et magmaliw iran singa osang ya itiktikyab na dagem.
3: Oosilan to ra, et arawi lawas ed kaatapan no onoosil;
: ontan lay peles to a ngalngali ag ondapo so sali to!
4: Siopay angyabuloy ya onyay nagawa?
: Siopay angigetar na amin ya agawgawa ed imbeneg?
: Siak a Katawan a wala la ed gapoy gapo,
: tan siak a Katawan so niwala ed kasamputan.
5: Saray totood saray arawin dalin anengneng day ginagawak;
: manggiwgiw irad takot da.
: Kanyan nantitipon iran amin tan dinmago ra.
6: Saray marunong a kumikimey tan
: platiro et mantutulongan tan mampapabiskegan iray linawa.
7: Say karpintiro kuantod platiro, Marakep itay ginawam!
: Say iskotur a titiktikan toy mantilyo pian napino so talintaoy diriyos
: et pabibiskegen toy linawa na toon manotoop ed talintao.
: Ikuanda, Marakep so inkapainang to
: insan da ipeket na pasak imay talintao.
8: Balet sikayo, Israelitan aripen ko,
: sikayo ray totoon pinilik
: saray kabyangay boleg nen Abraham a kaarok.
9: Inala ta kayon manlapud saray samput na dalin;
: tinawag ta kayod saray sankaarawian a sokung na mundo
: tan kuantod sikayo, Sikayo ray aripen ko.
: Ag ta kayo impolisay, no ag ingen pinili ta kayo.
10: Ag kayo natatakotwala ak ed sikayo!
: Siak so Dios yoag yo aabuloyan a taktakoten kayo na antokaman!
: Pabiskegen tan tulongan ta kayo;
: iyagel tan ilaban ta kayo.
11: Amin da ray ampetang so olo rad sikayo
: et nakabatan day kababaingan na inkatalo.
: Ompatey iray onlalaban ed sikayo
12: tan naandipat irad tapew na dalin.
13: Siak so Katawan a Dios yo;
: Pabiskegen ta kayo tan ibagak ed sikayo,
: Ag kayo natatakot; tulongan ta kayo.
14: Say Katawan kuanto,
: Daiset may makapoy kayon Israelita,
: ag kayo natatakot, tulongan ta kayo.
: Siak, say masanton Dios na
: Israel, so mangyaagel ed sikayo.
15: Pagmaliwen ta kayon singa sagar,
: a balo tan matmatdem iray tarem to.
: Sagaran yo ray kapalandeyan tan deralen yo ra;
: ondabuk iray kapokdulan ed kamekmek da.
16: Ibontuk yo ra ed tagey;
: ibatik ira na dagem,
: tan itaytayak ira na bagyo.
: Diad satan manliket kayo ta siak so Dios yo;
: idayew yo ak, say masanton Dios na Israel.
17: No diad pankaukolan na saray totook
: et mananap ira na danum,
: no amaga lay kolokolung da lapud inkapgaan,
: siak ed satan a Katawan et ebatan koy pikakasi ra;
: siak, a Dios na Israel et ag ko ran balut ikaindan.
18: Saray ilog paagosen kod saray kapokdulan ya anggapoy tanaman
: tan paagosen kod saray patar iray sobul.
: Pagmaliwen kon dipositoy danum so kalawakan;
: pagmaliwen kon managagos a danum so amagan dalin.
19: Patuboen kod kalawakan iray sidro,
: akasia, mirto, tan saray oliba.
: Magmaliw a takel so dalin ya anggapoy tanaman,
: natuboan na saleng, sipris, tan olmo.
20: Nanengneng ya na saray totoo tan
: naamtaan da a siak, say Katawan so nanggawad saya.
: Natalusan dad satan a say masanton
: Dios na Israel so angyabuloy a nagawa ra ya.
21: Say Katawan ya ari na Israel kuanto
: Sikayo ran diriyos na bansa, iparontal yoy riklamo yo.
: Ipaway yo la ray sankaabigan a paneknek yo!
22: Gali dia, ta ipasakbay yo no antoy nagawa,
: pian naamtaan mi no nagawa la.
: Ipaliwawa yod korti no anto ray agawa ed imbeneg a panaon,
: tan ibaga yod sikami ray kabaliksan da.
23: Ibaga yod sikami no antoy nagawad arapen
: pian nabirbiran mi a diriyos kayo!
: Manggawa kayoy antokaman a kamaungan odino antokaman a deral,
: et diad ontan ontakot tan onkelaw kami!
24: Sikayo tan amin da ray gagawaen yo et anggapoy kabaliksan;
: makapaingungot iray mangigagalang ed sikayo!
25: Nampili ak na toon manaayam ed bokig,
: manlapud baybay awiten kon ondogpa.
: Gagatin-gatinan to ray manoley ya aliling day pitek,
: sikatoy singa managgaway banga a manggatin-gatin ed pitek.
26: Siopad sikayoy nampasakbay a nagawa ya,
: pian nibaga mi a dugay impasakbay yo?
: Anggapod sikayoy akasalita na nipaakar ed saya;
: anggapoy akadngel a walay imbaga yo!
27: Siak, say Katawan , so inmonan angibalitad Sion;
: Angibaki ak na angibalitad Jerusalem a kuanto,
: Onsasabi ray totoom! Onsesempet la ra!
28: Nen nananap ak ed saray diriyos,
: anggapoy nibaga na anggan siopad sikara;
: anggapod sikaray makaebat ed saray tinepet ko.
29: Andi-kana ra yan amin a diriyos
: anggapon balut so nagawaan da
: makapoy tan anggapoy pakayari ira yan talintaoy diriyos.