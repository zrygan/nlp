1: Manlalapud Katawan so amin a kakabatan,
: tan anggad angga a walad sikato so Kakabatan.
2: Siopay makabilang ed saray terter na oran odino saray buer ed gilig na dayat?
: Siopay makabilang ed saray agew na andi-anggaan a panaon?
3: Panon kaatagey so tawen? Panon kaawang so dalin?
: Panon kaaralem so dayat? Panon kalaknab so Kakabatan?
: Walay toon makarumog na ebat na sarayan tepet?
4: Apalsa so Kakabatan kasakbayan na inkapalsa na arum a bengatla;
: wala lawas so pakatalus.
6: Wala lay toon angipanengneng no iner so panlalapway Kakabatan?
: Walay toon makakatalus na ontan lan inkasilib na Kakabatan?
8: Walay saksakey labat a makabat,
: et nepeg tayoy manalalagey ya atalagnaw ed arap na trono to.
9: Say Katawan a dili so amalsa ed Kakabatan;
: anengneng to tan abirbir toy kakanaan to,
: kanyan pinano to na Kakabatan so balang bengatlan pinalsa to.
10: Agetaran so Kakabatan ya inter tod balang too,
: balet imbung to so Kakabatan ed saray mangaaro ed Katawan.
11: No takotan moy Katawan, nakayaryan moy galang tan dayew;
: nalingbus kay liket tan gayaga.
12: Liket na puso so pamagalang ed Katawan;
: itdan to ka na andokey tan maliket a bilay,
13: tan maung ya amiy kasumpalan mo no kaonuran na saray agew mo.
: Bindisionan ka na Dios ed agew na ipatey mo.
14: Say itakot ed Katawan so ononan kupbang a mamaarap ed Kakabatan.
: Niiter la so Kakabatan ed saray totoon matoor anggan wala ni rad eges na ina ra.
15: Abaybayag lan panaon ya akilimug ed sikatayo so Kakabatan
: tan manmatalek ed Kakabatan iray kailalakan ya onsabi.
16: Asigsigput a Kakabatan so itakot ed Katawan;
: sigput a pepeneken to itayo na saray rigalo to
17: tan papanoen to ray kaabungan tan saray kamalir tayo
: na amin a pilalek na kapusoan tayo.
18: Say itakot ed Katawan et rosas na Kakabatan
: a mangiiter na kareenan tan abig-laman.
19: Singa oran a mangipepeleg na pakatalus tan pakaamta,
: tan pararakelen toy kagalangan na saray mangaawat ed sikato.
20: Say itakot ed Katawan et lamut na Kakabatan;
: andokey a bilay iray sanga-sanga to.
22: Anggapoy nibaraan ed andid katonungan a pasnuk; makapangipelag ed sika.
23: Manalagar tan mananos ka, et ag mabayag onggayaga ka lapud nanalagar tan nananos ka.
24: Mandeen ka ya anggad manepeg a panaon na pansalita, et napagalangan ka lapud dugan panagnunot.
25: Say Kakabatan walay panagsinupan to na saray makabat a balikas, balet panagbalaw ed inkasanto so wala labat ed saray makasalanan.
26: No labay moy magmaliw a makabat, onur mo ray ganggan na Katawan, et itdan to kay daakan a Kakabatan.
27: Kakabatan so itakot ed Katawan tan sakey ya aral. Napapaliket so Katawan lapud inkatoor tan panagpaabeba.
28: Magmaliw kan matoor ed panagrilihion mo; no igalang mo so Katawan gawam ed intiron pusom.
29: Alwaran moy amin ya ibabagam, tan ag ka mansisimpisimpitan.
30: Ag ka mapaatagey; nayarin natumba ka tan napelag kad kababaingan. Iparontal na Katawan so iyaamut mo tan paabebaen to ka ed arap na balang sakey a too ed sinagoga, lapud ag ka linmad man a sigagalang ed Katawan, no ag ingen napno na pansimpisimpitan so pusom.