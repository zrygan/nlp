1: Aanosan kon aalagarey pangilaban na Dios ed siak;
: sikato labat so panmamatalkan ko.
2: Sikato labat so mangyaagel tan mangilalaban ed siak;
: sikatoy manangyagel ko,
: et ag ak balut natalo.
3: Kapigay itonda na idodogpa yon amin ed sakey a toon
: diad kapkapoy to et aliling toy ageban padir?
4: Labay yo labat ya iyabeban manlapud matalonggaring a kipapasen to;
: panliliketan yo ray tila.
: Mansasalita kayoy panamindision,
: balet isasamba yo ed dalem na kapusoan yo.
5: Say Dios labat so panmamatalkan ko;
: sikatoy paniilaloan ko.
6: Sikato labat so mangyaagel tan mangilalaban ed siak;
: sikatoy manangyagel ko,
: et ag ak balut natalo.
7: Walad Dios so kilalaban tan kagalangan ko;
: sikatoy mabiskeg a manangyagel ko;
: sikatoy salimbeng ko.
8: Sikayon totook, manmatalek kayod Dios diad amin a panaon.
: Ibaga yod sikatoy amin a gunigon yo,
: ta sikatoy salimbeng tayo.
9: Singa labat ingas iray totoo;
: anggapoy kana da ray totoon walad abeba odino atagey a kipapasen.
: Pantitipon mo ran simbangen et anggapoy belat da;
: anlemew ni ra nen say ingas.
10: Ag yo panmamatalkay panagduksa;
: ag yo iilaloan a walay nagonggona yod panagtakew;
: anggan ondakel so kayamanan yo,
: ag yo panmamatalkan.
11: Aliwan amimpinsan a nadngel koy Dios ya imbaga to
: a kayaryan toy pakayari,
12: tan ag mangoman so panangaro to.
: Sikan dili, O Katawan, so ontutumang ed balang sakey a too
: onung ed saray gawgawa to.