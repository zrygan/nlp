1: Say Katawan akisalitad kinen Moises diad tagey na Palandey na Sinai tan ingganggan to
2: ya iter tod saray Israelita iray onggendan a totontonen. No makaloob kayo lad dalin ya iter ed sikayo na Katawan , nepeg yon igalang so Katawan diad ag yo pantanem ed dalin kapag kumapiton taon.
3: Taneman yon anem taon iray kaalogan yo, potutan yoy wakawakal na saray kaubasan yo, tan ani yoy bunga na saray tanaman yo.
4: Balet say kumapiton taon, sikatoy taon a pampainawan sigput na dalin, say taon a nisaklang ed Katawan . Ag yo tataneman iray kaalogan yo odino popotutan so wakawakal na saray kaubasan yo.
5: Ag yo anggan aanien iray trigon tinmubon bukor, tan ag yo boborboren so bunga na saray kaubasan ya ag yo pinotutan so wakawakal da; sikatoy taon a pampainawan sigput na dalin.
6: Anggaman ya ag adalusan so dalin ed satan a taon, itdan to kayo na kanen yo, saray aripen yo, saray uupaan yon totoo, saray sangkailin manaayam ed sikato,
7: saray amon ayayep yo, tan saray atap ya ayayep a wala rad kaalogan yo. Amin a bungan iter na dalin et nayarin pantagano.
8: Mambilang kayoy pitoran sampipiton taon, kanyan magmaliw ya apataplo tan siam a taon ya amin.
9: Insan diad kumaplon agew na kumapiton bulan, say Agew na Pangekal na Kasalanan, mangibaki kayo na sakey a lakin mamaknul na trumpita ed intiron bansa.
10: Onyay pangibiig yod kumalimamplon taon tan pangibawag yoy kawayangan ed amin a manaayam ed dalin. Legan na sayan taon amin a kayaryan ya inlako nepeg ya ipawil ira ed gendat ya akankayaryan, odino diad saray kabyangay boleg to; tan balang toon inlakon aripen nepeg ya ompawil ed pamilya to.
11: Ag yo nepeg a taneman iray kaalogan yo odino anien iray trigon tinmotubun bukor; ag yo met boborboren so bunga na saray kaubasan ya ag yo pinotutan so wakawakal da.
12: Nepeg ya ipasen yon masanto so intiron taon; kanen yo labat iray bungan iter na dalin.
13: Diad sayan taon amin a kayaryan ya inlako nepeg ya ipawil ira ed gendat ya akankayaryan.
14: Kanyan no mangilako kayoy dalin ed kapara yon Israelita odino manaliw kayod sikato, ag yo sasaolen.
15: Say bili na dalin et nepeg ya itukoy ed karakel na taon a pakapambunga to kasakbayan na ontombuk a Taon na Panangipawil.
16: No dakel niy taon, paatageyan yoy bili to; balet no daiset lay taon, paabebaan yoy bili, lapud say ilalako et say karakel na bungan iter na dalin.
17: Ag yo sasaolen so kapara yon Israelita, no ag ingen takotan yo so Katawan a Dios yo.
18: Onur yoy amin a ganggan tan bilin na Katawan , pian mambilay kayon arawid kaatapan ed dalin a panayaman yo.
19: Say dalin mangiter na bunga to tan nawalaan kayo na amin a labay yon kanen tan mambilay kayod man ya arawid kaatapan.
20: Nayarin walay mantepet no antoy pambilay yo legan na kumapiton taon, ag taneman iray kaalogan tan ag borboren iray bungay tanaman.
21: Say Katawan bindisionan toy dalin diad kumanem a taon pian magenap a pambilay a duay taon so iter ton tagano.
22: No mantanem kayod kaalogan yo no kumawalon taon, say pambibilay yo nid satan say naani yo ed kumanem a taon tan duga nin pambilay yo ya anggad pakaani yo lad intanem yo.
23: Say dalin ag nepeg ya ilakon anggad angga lapud ag yo kayaryan; say Dios so akankayaryan, tan singa kayo sangkailin naabuloyan a mangikana ed dalin.
24: No alako so dalin, nepeg a birbiren so kanepegan na gendat ya akankayaryan a manondon.
25: No mairap so bilay na sakey ya Israelita tan apilitan ya angilako na dalin to, say sankaasinggeran a kanayon to so manondon.
26: Say toon anggapoy kanayon ton manondon nayarin onaliguas ed arapen a panaon tan nayarian to lan dondonen.
27: No onyay nagawa nepeg ton iter ed toon analiw na dalin to so bili a kapetekan na saray taon a nakdaan a kasakbayan ya onsabiy Taon na Panangipawil, ta diad satan a taon et nipawil lamlamang ed sikato may dalin to.
28: Balet no anggapoy kuarta ton panondon ed dalin to, say dalin mansiansian kayaryan na analiw ya anggad onsabiy Taon na Panangipawil. Diad satan a taon say dalin nipawil ed gendat a makankayaryan.
29: No say sakey a too et mangilako na abung a walad dalem na pinadir a siudad, walay kanepegan ton manondon ed legay sakey taon manlapud agew na impangilako to.
30: Balet no ag to narondon legan na sakey taon, naandid sikatoy kanepegan a manondon, tan say abung magmaliw lan kayaryan ya anggad angga na analiw tan saray kabyangay boleg to; ag ipawil so abung ya anggan Taon na Panangipawil.
31: Balet saray abung ed saray barion ag pinaliberay padir et ipasen ira a singa alog; say gendat ya akankayaryan walay kanepegan ton manondon, tan saray abung nepeg ya ipawil ira no Taon na Panangipawil.
32: Balet saray Levita walay kanepegan dan manondon, anggan kapigan, ed kayaryan da a walad dalem na saray siudad a nipabetang ed sikara.
33: No say sakey ya abung ed sarayan siudad et inlako na sakey a Levita tan ag arondon, nepeg ya ipawil no Taon na Panangipawil, lapud saray abung a kayaryan na saray Levita ed saray siudad da et kayaryan da ran anggad angga ed dalin na Israel.
34: Balet say dalin a panagpastolan ed kaliber-liber da ray siudad na Levita et nepeg ya ag balut ilako; kayaryan dan anggad angga.
35: No nagmaliw a mairap so bilay na kapara yon Israelita a kaabay yo tan ag to nayarian a bilayen so sikaton dili, nepeg yon itdan na pantagano to a singa pangiter yod toon uupaan yon mankimey, pian nayarian toy mansiansian manayam ed abay yo.
36: Ag yo pangaabangen; ingen toluk yoy Dios tan abuloyan yon manayam ed abay yo so kapara yon Israelita.
37: Ag yo pangaabangen ed kuartan ipabayes yod sikato, tan ag yo panotoboan ed kakanen ya ilako yod sikato.
38: Sikato yay ganggan na Katawan a Dios yo ya angipaway ed sikayo manlapud Egipto ta iter tod sikayoy dalin na Canaan tan magmaliw a Dios yo.
39: No magmaliw a mairap so bilay na kapara yon Israelita a kaabay yo tan ilako tod sikayo so sikaton dili ya aripen, ag yo pankikimeyen a singa sakey ya aripen.
40: Manayam ed sikayo a sakey a kumikimey a miuupa tan panlingkuran to kayo ya anggad Taon na Panangipawil.
41: Diad satan a taon sikato tan saray anak to et taynan da kayo tan ompawil lad pamilya to tan diad kayaryan na saray lalaki to.
42: Saray Israelita et aripen ira na Katawan , tan impaway to ra manlapud Egipto; ag ira nepeg ya ilakon aripen.
43: Ag yo ra papairapen, no ag ingen toluk yo so Dios yo.
44: No nakaukolay yoy aripen manaliw kayo lad saray kaliber-liber a bansa.
45: Nayarin saliwen yo met iray anak na saray sangkailin manaayam ed dalin yo. Saratan ya anak a nianak ira ed dalin yo et nayarin magmaliw iran kayaryan yo,
46: tan nayarin ipatawir yo ra ed saray lalakin anak yo, a panlingkuran da ra legan dan mambilay. Balet ag yo nepeg a pairapen so siopaman a kapara yon Israelita ya agi yo.
47: No bilang ta minmayaman so sakey a sangkailin manaayam ed dalin yo, balet nagmaliw a mairap so bilay na sakey a Israelita tan ilako toy sikaton dili ya aripen ed sayan sangkaili odino diad sakey a kabyangay pamilya to,
48: no alako la, wala niy kanepegan ton narondon. Say sakey ed saray agagi ton lalaki
49: odino say pangamaen to odino say kapinsan to odino say sakey ed saray asingger a kanayon to so nayarin manondon ed sikato; odino no bilang ta akalmoy malaem, nayarin saliwen ton dili so kawayangan to.
50: Nepeg a mikuintaan ed angaliw ed sikato, tan bilangen da so karakel na taon a manlapud samay impangilako tod sikaton dili ya anggad arapen a Taon na Panangipawil; say bili na pakabolus to nepeg ya ipara ra ed upa na toon miuupa.
5152: Nepeg ya ipawil toy parti na impanaliw ed sikato onung ed bilang na saray nakdaan a taon,
53: a singa sikatoy tinaon ya inupaan. Nepeg ya ag pairapen na amo to.
54: No ag narondon ed sayan polaing, sikato tan saray anak to et nibolus ed arapen a Taon na Panangipawil.
55: Ag nayarin naaripen ya anggad angga so sakey ya Israelita lapud saray totood Israel et aripen ira na Katawan . Impaway to ra manlapud Egipto; sikato so Katawan a Dios da.