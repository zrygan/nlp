1: Say Katawan kuanto, Mangyakar ak ed Babilonia tan saray totoo to na managderal a dagem.
2: Mangibaki ak na saray totoon taga arum a bansa a manderal ed Babilonia; a singa dagem a mangitikyab na taep ed arawi. No onsabi tan ya agew na panagderal, ondogpa ra manlapud amin a dapag tan taynan da ya anggapoy nakeraan so dalin.
3: Ag yo la iitdan na panaon iray sondalo na Babilonia a mamana odino mangisolung na saray armas da. Ag yo kakasian iray tobun-balon lalaki! Patey yoy amin a sondalo!
4: Nasugatan ira tan ompatey ira ed saray dalan da ray siudad da.
5: Siak, say Katawan a Dios a Makapanyarin-amin, ag ko inkaindan so Israel tan Juda, anggaman a nankasalanan irad siak a Masanto na bansan Israel.
6: Ibatikan yoy Babilonia! Batik kayo diad pangilaban yod bilay yo! Ag kayo papapatey, lapud kasalanan na Babilonia. Ombabawi ak la natan tan dudusaen ko onung na kanepegan to.
7: Nen saman, say Babilonia et singa balituk a kupa a walad limak, tan buebueken koy intiron mundo. Ininom na saray bansa so alak to, kanyan nakalan iray kalakal.
8: Biglan atalo so Babilonia, tan aderal! Ermenan yo! Iyalaan yoy tambal, ta ag la pigan onabig.
9: Saray taga arum a bansan manaayam diman kuanda, Sinali min tutulongan so Babilonia, balet anggapo lay nagawaan mi. Taynanan ti la, ta ompawil ti lad dilin bansa tayo. Dinusa na Dios ed anggaay pakayari to so Babilonia tan dineral ton sigput.
10: Say Katawan kuanto, Iyeeyag na saray totook, Impanengneng na Katawan a wala itayod katonungan. Onla tayon mangibagad saray totoo ed Jerusalem na ginawa na Katawan a Dios tayo.
11: Dinagdag na Katawan iray arari na Media, lapud getma ton deralen so Babilonia. Onya so ibawi to lapud samay inkaderal na Timplo to.
: Saray opisyal ya ondodogpa igaganggan da, Tareman yo ray pana yo! Iparaan yo ray samper yo!
12: Isinyas yon dogpaan iray padir na siudad na Babilonia. Paletan yo so panagguardia! Mangyan kayo na saray guardia! Mangipasen kayo na saray mansanib.
: Ginawa na Katawan so imbaga to lan gawaen to ed saray totood Babilonia.
13: Amayamay iray ilog na Babilonia tan saray baleg a kayamanan to, balet asabi lay oras to tan apongpong lay pabilo na bilay to.
14: Say Katawan a Makapanyarin-amin et sinambaan tod sikaton dili a mangyakar na amayamay a lalakin ondogpa ed Babilonia a singa ra dakerakel a dorun, tan iyeyag day panalo ra.
15: Say Katawan ginawa toy mundo diad panamegley na pakayari to;
: diad panamegley na kakabatan to pinalsa toy dalin,
: tan impanat toy katawenan.
16: Diad ganggan to onuungol so danum ed katawenan;
: manlapud amin a sokung na mundo papaatageyen toy lorem.
: Pakikirmaten to no peles na oran,
: tan manlapud panagsinupan to ibabaki toy maples ya oran.
17: Diad pakanengneng ed saya magmaliw a makulang-kulang
: tan anggapoy pakatalus ya amin iray totoo;
: magmaliw a mangamanga iray managgaway talintao,
: lapud tila-tila tan anggapoy bilay iray diriyos a gagawaen da.
18: Andi-kakanaan ira kanyan nepeg day balawen;
: ompatey ira no onsabiy agew na panusay Katawan ed sikara.
19: Say Dios nen Jacob et aliwan singa sikara;
: sikatoy nanggawa ed amin a bengatla,
: tan pinili ton totoo ton dili so Israel.
: Yahweh a Makapanyarin-amin so ngaran to.
20: Say Katawan kuanto,
: Babilonia, sikay masok, say armas kod bakal.
: Inkana ta kan nanmemekmek ed saray bansa tan saray nanarian,
21: nambibingkas ed saray kabayo tan saray akakabayo,
: nandederal ed saray karwahi tan saray kutsiro,
22: nampapatey ed saray lalaki tan saray bibii,
: nampapatey ed saray mamatakken tan saray mamalangwer,
: naneekal na bilay da ray babalolaki tan saray mamarikit,
23: nampapatey ed saray pumapastol tan saray karniro ra,
: nampapatey ed saray dumaralus tan saray kabayon panagbaka ra,
: nanooyus na bilay da ray manoley tan saray atatagey ya opisyal.
24: Say Katawan kuanto, Naimatunan yoy paningil kod Babilonia tan saray totoo to, lapud amin a kaogsan a ginagawa ra ed Jerusalem.
25: Babilonia, singa ka sakey a palandey a maneral ed intiron mundo, balet kalaban mo ak, siak a Katawan . Egnaan ta ka, ipalanas ta kad dalin, tan padapulen ta ka.
26: Anggapoy baton naalad saray deral-deral mo a nikanad paalagey. Magmaliw kan singa andi-anggan andi-kakanaan a pasen. Siak, say Katawan , so nansalita.
27: Isinyas yoy idogpa! Paknul yoy trumpita pian narengel na saray bansa! Pamparaan yo ray bansa a mibakal ed Babilonia! Ibaga yo ya ondogpa ray nanarian na Ararat, Minni, tan Askenaz. Mamili kayo na opisyal a mangipangulo ed bakal. Mangyakar kayo na saray kabayon singa amayamay a dorun so karakel da.
28: Iparaan yon mibakal ed Babilonia iray bansa. Awiten iray arari ed Medo, saray pangulo tan saray opisyal da, tan amin iray bansan walad leksab na pakaoley da.
29: Manggiwgiw so sankamundoan lapud susumpalen na Katawan so plano to a pagmaliwen a nikaindan a pasen so Babilonia; kanyan anggapo lad may toon malabay a manayam.
30: Tinondaan la na saray sondalo na Babilonia so mibakal tan nanayam la rad tirinsira ra. Nakalan iray biskeg na linawa, tan nagmaliw iran singa bibii. Ageba ray puirta na siudad tan apoolan iray kaabungan.
31: Nansosoblayan iray angibaga ed ari na Babilonia ya alooban la ed anggad iner a dapag so siudad to.
32: Adakep la na kalaban so babaliwan ed ilog tan apoolan la ray amin a tirinsira. Ag da la amtay gagawaen da iray sondalon taga Babilonia.
33: Ag mabayag, gapasen ira la na saray kalaban tan gatin-gatinan da ran singa ilik ed panagilikan. Siak, say Katawan a Makapanyarin-amin a Dios na Israel, so nansalita.
34: Tinetegteg na ari na Babilonia so Jerusalem,
: insan to kinan.
: Impagmaliw toy siudad a singa pasig a nakalay karga;
: singa dragon ya ayep ya angakmon ed siudad.
: Inaala toy labalabay to,
: insan to imbantak iray nakdaan.
35: Ibaga komun na saray taga Sion,
: Ebatan komun na Babilonia so duksan ginagawa tod sikatayo!
: Ibaga komun na saray taga Jerusalem,
: Ebatan komun na Babilonia so kairapan a nilikna tayo!
36: Kanyan say Katawan kuantod saray taga Jerusalem, Iyalageyan ta kayo, tan ibawian ta kayod saray kalaban yo, lapud saray ginagawa dad sikayo. Paekaten koy sobul na danum na Babilonia, tan paekaten ko ray ilog to.
37: Insan magmaliw a bunton na deral-deral so Babilonia tan panayaman na saray ayayep ed katakelan. Makapataktakot a nengnengen; anggapod may toon manayam, tan nataktakot ya amin iray makanengneng ed agawa.
38: Saray taga Babilonia mangwam ira a singa saray lion, tan manngengem iran singa saray anak na lion.
39: Masiba ra? Iparaanan ko ray sakey a ponsia, tan bueken tan panliketen ko ra. Onogip ira tan ag ira lan balut ombangon.
40: Tengtengen ko ran singa papatasen a kordiro, kanding, tan kalakyan a karniro. Siak, say Katawan , so nansalita.
41: Say Katawan kuanto nipaakar ed Babilonia: Adakep la so Babilonia, say siudad ya idadayew na intiron mundo! Makapasinagem a nengnengen na saray bansa so nagmaliwan na Babilonia!
42: Sinmapat ed Babilonia so danum na dayat, tan tinabunan to na manungol iran daluyon.
43: Nagmaliw a makapataktakot a nengnengen iray baley to, tan nagmaliw iran andiay danum a kabueran, ya anggapo lad may toon manaayam odino ondadalan.
44: Dusaen koy Bel a dios na Babilonia, tan paipawil kod sikato ray tinatakew to; ag la igalang na saray bansa.
: Atumba ray padir na Babilonia.
45: Totoon taga Israel, ibatikan yo la so Babilonia! Ibatikan yoy ontan lan pasnuk ko diad pangyagel yod bilay yo.
46: Ag yo pakakapoyey linawa yo odino ontatakot lapud saray dengel-dengel yon balita. Tinaon a doma so onkakayat a dengel-dengel a balitasaray balitan nipaakar ed panagduksa ed dalin tan saray nipaakar ed pibabakal na sakey ya ari ed kapara ton ari.
47: Kanyan sirin, onsabiy oras a dusaen ko ray talintaoy diriyos na Babilonia. Nabaingan so intiron bansa, tan napatey ya amin iray totoo to.
48: Oneyag ed liket ya amin iray bengatlan walad tawen tan diad dalin no say Babilonia et napelag ed lima da ray totoon manlapud baybay a maneral.
49: Say Babilonia so makasengeg na inateyan na saray totood intiron mundo, tan napelag so Babilonia lapud samay impanpapapatey tod saray amayamay ya Israelita. Siak, say Katawan so nansalita.
50: Say Katawan kuantod saray totoo ton walad Babilonia: Apaliisan yoy patey! Laki la natan! Ag kayo la manaabala! Anggaman ya arawdawi kayod bansa yo, nudnunot yo ak a Katawan yo, tan say Jerusalem.
51: Kuanyo, Naplag kamid kababaingan tan apabaingan kami; sigput ya apanbanday kami lapud saray taga arum a bansa et sinmalin irad saray masanton pasen ed Timplo.
52: Kanyan sirin, ibabagak ya onsabiy panaon a dusaen ko ray talintaoy diriyos na Babilonia, tan manay-ay ed intiron bansa iray sugatan.
53: Anggan makasegep ed tawen so Babilonia, tan manggawad may mabiskeg a tirinsira, siansian mangibaki ak na saray totoon maneral ed sikato. Siak, say Katawan , so nansalita.
54: Say Katawan kuanto,
: Dengel yoy panakis ed siudad na Babilonia,
: say panermen lapud inkaderal na intiron bansa.
55: Dederalen koy Babilonia
: tan ag ko paeeselen.
: Singa manungol a daluyon so peles da ray sondalo,
: tan maneyaeyag iran ondogpa.
56: Sinmabi ran maneral ed Babilonia;
: adakep iray sondalo na Babilonia,
: tan apoter-poter iray pana ra.
: Siak so Dios a manudusad kaogsan,
: tan dusaen ko so Babilonia onung ed kanepegan to.
57: Bueken ko ray manoley to
: saray makabat ton totoo, saray pangulo to, tan saray sondalo to.
: Onogip ira tan ag ira lan balut ombangon.
: Siak, say ari, so nansalita;
: siak so Katawan a Makapanyarin-amin.
58: Nageba ya anggad dalin iray makapal a padir na Babilonia,
: tan napoolan iray atatagey iran puirta to.
: Magmaliw ya andi-kakanaan ya amin iray kimey da ray totood saray bansa,
: tetemeken na apoy ya amin iray nansagpotan da.
: Siak, say Katawan a Makapanyarin-amin, so nansalita.
59: Si Seraias a lakin anak nen Nerias tan apo nen Maasias et dilin mananulong nen Ari Sedekias na Juda. Diad kumapat a taon na panooley nen Sedekias ed Juda, linmad Babilonia si Seraya a kaiba toy Sedekias, et walay bilin kod sikato.
60: Insulat kod sakey a libro so amin a nagawan panagderal ed Babilonia, tan saray arum a bengatlan nipaakar ed Babilonia.
61: Inkuankod kinen Seraias, No kasabim ed Babilonia, ibasam ya andi-saew ed saray totoo iray amin a nisulat dia.
62: Insan ka mampikasi, Katawan , imbagam a deralen mo yan pasen, pian anggapo lay antokaman a mabilay a manayam dia, totoo may ayayep, tan magmaliw a singa ando lan andon kabueran.
63: Seraias, no kasumpal mon ibasa yan libro ed saray totoo, isinger mod baton baleg, tan ibantak mod Ilog na Eufrates,
64: tan ikuanmo, Onyay nagawa ed Babiloniaonlereg tan ag lan balut makaimwas, lapud deral ya iyakar dia na Katawan .
: Dia mansasamput iray salita nen Jeremias.