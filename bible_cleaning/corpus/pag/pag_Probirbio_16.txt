1: Nayarin mamplano tayo, balet say Dios so makaoley ed pakasumpal da.
2: Nayarin abaloan mo a maptek ya amin so gagawaen mo, balet say Katawan sisintinsiaan to ray gagalam.
3: Kerew mod Katawan a bindisionan to ray planom, et nagawam ira.
4: Amin a ginawa na Katawan walay pansumpalan da; et saray totoon maoges deral so kasumpalan da.
5: Kabosul na Katawan ya amin iray mapaatagey; ag to abuloyan a paliisan day dusa.
6: Magmaliw kan matoor tan maonur, et pirdonaen na Dios so kasalanan mo. Pagalangan moy Katawan , et anggapoy maoges a nagawad sika.
7: No makapaliket kad Katawan , napagmaliw mon kakaarom iray kalaban mo.
8: Magmaung niy daiset a kayaryan a nalad malinis ya anapan, nen say dakerakel a kayaryan a nalad kasaolan.
9: Nayarin mamplano ka, balet say Katawan so mangiwawanwan ed saray gawam.
10: Mansasalitan walay pakayari na Dios ed sikato so ari; maptek lawas iray iiter ton sintinsia.
11: Labay na Katawan a saray simbangan tan sukatan et anggapoy kasaolan tan anggapoy tilaan ed panaglako.
12: Ag nepeg ya abuloyan na saray arari so panggawa na kaogsan, ta say inkatonung so mamapabiskeg ed pakaoley.
13: Labay a dengelen na ari so katwaan, tan aroen to ray mansasalita na katwaan.
14: Say toon makabat gawaen toy anggaay nayarian ton paliketen lawas so ari; no mampasnuk so ari, nayarin walay toon ompatey.
15: Say maung a linawa na ari et singa lorem a mangipepelag na oran no tiagewwadman so bilay.
16: Maung nin amimpiga so nawalaan na kakabatan tan pakaamta nen say nawalaan na balituk tan pilak.
17: Dalan ya anggapoy kaogsan so pankukurangan da ray totoon maung a totoo; kanyan nengneng moy lalaen mo, ta nayarin ilaban toy bilay mo.
18: Say panagpaatagey mansusumpal ed kaderal, tan say panaglastug, diad katumba.
19: Magmaung niy toon mapaabeba tan mairap-bilay nen say sakey ed saray mapaatagey tan miaapag ed saray asamsam da.
20: Dengel moy nibabangat ed sika, et onaligwas ka; manmatalek kad Katawan , et manliket ka.
21: Amta so toon makabat lapud pakatalus to. No lalon marakep iray salita to, sikatoy lalon makaayayat.
22: Say kakabatan sakey a sobul na bilay na saray makabat; balet darak na panaon labat so pangibangat ed saray totoon makulang-kulang.
23: Saray totoon makabat mannununot ira kasakbayan a mansalita ra; say ibaga rad satan et lalon makaayat.
24: Saray marakep a salita et singa ra dilomasamit tan maabig ed laman mo.
25: Say dalan ya abaloan mon duga et nayarin mamaarap ed patey.
26: Lapud siba na kumikimey lalon mankokoli, ta labay ton ekaley eras to.
27: Saray totoon maoges manaanap ira na pamasakit dad arum a totoo; anggan saray salita ra manliub ya apoy.
28: Saray totoon maoges so mangikakayat na talabutob; manangigapo ray golo tan managderal iray pankakaaro.
29: Saray totoon maruksa papalikdoen da ray kakaaro ra tan iwawanwan da rad deral.
30: Manalwar kad saray totoon mankindat tan manimimis ed sika; walay nunot dan maoges a gawaen.
31: Say andokey a bilay et sikatoy tumang na saray totoon matonung; mapagalang a korona so ampotin buek.
32: Magmaung niy toon maanos nen say toon makapanyari. Magmaung niy toon dadangkaan toy sikaton dili nen say toon ooleyan toy intiron siudad.
33: Saray totoo pampapalaranan dan amtaen so linaway Dios, balet say Dios a dili so mangiiter na ebat.