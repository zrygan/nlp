1: Sikara yay salita na Managpulong, say lakin anak nen David, tan ari na Jerusalem.
2: Tuan andi-kakanaan, andi-kakanaan, kuay Managpulong. Andi-kakanaan so bilay, andi-kakanaan ya amin.
3: Antoy nagunggonay too, anggaman a mankimey lan mankimey legan na bilay to?
4: Mansosoblay so kailalakan ya onsabi, balet anggapo niy angomanan na mundo.
5: Ombubutay tan onseselek so agew, tan ompapawil ed nanlapwan to.
6: Onsisiplug so dagem ed abalaten, onsisiplug ed baybayontetelek tan ompapawil tan pawil-pawil labat ya onsiplug.
7: Amin da ray ilog onaagos ed dayat balet siansian ag ni ra napno, ompawil ed sengeg na saray ilog so danum, insan onagos lamet ed dayat.
8: Amin a bengatla mansusumpal ed kapagaankapagaan ya ag nayarin ibalikas. Ag napepenek so mata ed inenengneng to; ag met napepenek so layag ed idedengel to.
9: No antoy agawa la nen saman nagawa lamet. Naolit-olit labat so nagagawa. Anggapoy antokaman a balo diad tapew na dalin.
10: Kuanda, Nengneng yo! Nia so bengatlan balo! Balet andi, agawa la nen saman, abayag la kasakbayan a nianak itayo.
11: Anggapoy toon makanununot no anto so agawa ed linmabas, tan anggapo so toon makanunot no anto so nagawa manlapud natan ya anggad arapen iran agew.
12: Siak, say Managpulong, nanari ak ed intiron Israel diad Jerusalem.
13: Ginetmak a sukiten tan aralen ya amin iray nagagawa diad tapew na dalin.
: Say Dios impasen to itayod makapasinagem a kipapasen.
14: Anengneng kon amin iray agawa diad mundo, et nengneng yo, andi-kakanaan ya amin. Singa oosilan mo so dagem.
15: Ag mo nayarin peteken so pikewet; ag mo nayarin bilangen so anggapo.
16: Inkuankod siak a dili, Nagmaliw ak a matalonggaring a too; lalon makabat ak nen say siopaman ya akaonan nanoley ed Jerusalem. Amtak no anto so tuan kakabatan tan pakatalus.
17: Ginetmak ya aralen so pandomaan na pakatalus tan inkakulang-kulang, say kakabatan tan say kaambagelan. Balet naamtaan ko a singa ak onoosil ed dagem.
18: No dakel so kakabatan mo, dakel met so kapagaan mo; no kaonungay amtam, ontan met so panermenan mo.