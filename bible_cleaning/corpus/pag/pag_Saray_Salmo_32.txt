1: Maliket iray totoon apirdona la
: ray kasusumlang da tan apaandi la ray kasalanan da.
2: Maliket so too a say Katawan et ag to aakusaen a nanggaway kaogsan
: tan anggapod puso to so antokaman a panamalingo.
3: Nen ag ko ni impatwa ray kasalanan kod sika, Katawan ,
: makapkapoy ak lapud impanaakis kon inagew-agew.
4: Agew-labin dinudusa mo ak, Katawan ;
: nakal lan sigput so biskeg ko,
: a singa bengatlan ambasa a pinamagay petang ed panaoy tiagew.
5: Insan impatwak iray kasalanan kod sika;
: ag ko inyamut iray maoges a ginagawak.
: Ginetmak ya ipatwak irad sika,
: et pinirdonam ya amin iray kasalanan ko.
6: Kanyan amin a matoor a totoom et nepeg day mampikasid
: sika no panaoy pankaukolan;
: no onsabiy baleg a delap na gunigon, ag nasabiy kawalaan da.
7: Sikay pasen a panaamutan ko;
: sikay mangipaliis ed siak ed gunigon.
: Maksil ya ikantak so panangilaban mo,
: ta iyaagel mo ak.
8: Kuay Katawan , Iwanwan ta kad dalan a nepeg mon tombuken;
: ibangat tan simbawaan ta ka.
9: Ag yo aaligen so anggapoy kalakal a kabayo o mulo,
: a pakalatan tan rindaan pian napatoluk.
10: Amayamay so panirapan na totoon maoges,
: balet saray manmamatalek ed Katawan
: iyaagel iray ag mangoman a panangaro to.
11: Sikayo ran totoon matonung, manliket tan manggayaga kayo,
: lapud saray ginagaway Katawan !
: Amin yon matoluk ed sikato, iyeyag yoy liket yo!