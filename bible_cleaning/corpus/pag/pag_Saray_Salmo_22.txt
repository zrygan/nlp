1: Dios ko, Dios ko, akin et inkaindan mo ak?
: Manay-ay ak a kinmerew na tulong,
: balet ag ni sinmabi.
2: Tatawagen ta ka no agew, Dios ko,
: balet ag mo ak eebatan;
: Tatawagen ta ka no labi,
: balet ag ak nainawaan.
3: Balet sika so Masanto ya akayorung ed trono,
: say dadayewen na Israel.
4: Nanmatalek ed sika iray lalaki mi;
: nanmatalekan da ka et inlaban mo ra.
5: Kinmerew iray tulong ed sika et nipaliis irad kaatapan;
: nanmatalekan da ka, et ag ira abaingan.
6: Balet aliwa ak lan sakey a too; sakey ak lan alumbayar,
: a balbalawen tan pabpabaingan na saray totoo!
7: Luludlureyen ak na amin da ray makanenengneng ed siak;
: dilat-dilatan tan mameyeng-peyeng ira.
8: Kuanda, Nanmatalek kad Katawan ,
: Akin et ag to ka ilaban?
: No talagan inaro to ka,
: akin et ag to ka tulongan?
9: Sikay angipapaway ed siak nen nianak ak;
: sikay nantalimad siak nen ogaw ak ni.
10: Sinmaral ak ed sika nanlapu lad inkianak ko,
: tan sika lawas so Dios ko.
11: Ag mo ak pa aarawian!
: Asingger lay gunigon,
: et anggapoy arum ya ontulong ed siak.
12: Amayamay iray kalaban a singa ra bakan kalakyan ya onlalakub ed siak;
: wala rad kaliber-liber ko a singa ra
: saray masebeg a bakan kalakyan a nanlapud dalin na Basan.
13: Onsasangi ran singa lion;
: mangwam iran mamibingkas ed siak.
14: Anggapo lay biskeg ko;
: naandin singa danum a naibung ed dalin.
: Akidkidwas la ray amin a pokepokel ko;
: atonaw a singa kandila so pusok.
15: Say kolukolung ko et amagaan a singa dabuk,
: tan ompepeket so dilak ed tawen-tawen ko.
: Tinaynan mo ak ya ompapatey ed dabuk.
16: Aliktub ak na saray totoon maoges,
: singa ra olup na saray ason ondodoklus ed siak;
: bibingkasen da ray limak tan saray salik.
17: Sankanengneng la ray pokel ko.
: Nengnengnengen tan molmolagatan ak na saray kalaban ko.
18: Pampapalaranan da ray kawes ko
: tan panaapagan da.
19: Ag mo ak pa aarawian, O Katawan !
: Ganatan mo pa so pangilaban ed siak.
20: Ilaban mo ak pad ispada;
: iliktar mo pad sarayan aso so bilay ko.
21: Iyagel mo ak pad sarayan lion;
: sarasarag ak na sarayan kalakyan a bakad katakelan.
22: Ibagak ed saray kadalaan ko no anto ray ginagawam;
: idayew ta kad ulopan da
23: Idayew yoy Katawan , sikayo ran aripen to!
: Itanduro yo, sikayo ran kabyangay boleg nen Jacob;
: igalang yo, sikayo ran totood Israel!
24: Say Katawan , ag to papaolyan iray mairap-bilay,
: tan ag to lilingwanan so kairapan da;
: ag to met ira bebenegan,
: no ag ingen eebatan to ra no onkekerew iray tulong.
25: Idayew ta kad baleg ya olupan, lapud saray ginagawam;
: isaklang ko ray insipan kon bagat
: ed arap da ray mangigagalang ed sika.
26: Saray mairap-bilay mangan iray labalabay da;
: saray ondaragod Katawan igalang da.
: Onaligwas ira komun ed ando lan ando!
27: Amin da ray bansa et nanunotan day Katawan .
: Manlapud amin a sokung na mundo onlingaw irad sikato; igalang na amin a katoowan.
28: Ari so Katawan ,
: tan ooleyan to ray bansa.
29: Ondakmomod sikato iray amin a totoon mapaatagey;
: ondakmomod sikato iray amin a totoon manganggay bilay da.
30: Saray mantombuk a kailalakan et panlingkuran day Katawan ;
: saray totoo ibaga rad onsoblay a kailalakan so nipaakar ed sikato.
31: Nibagad saray totoon iyanak ed arapen a panaon
: Inlaban na Katawan iray totoo to.