1: Nen akabaliw lad Jordan iray amin a totoo, say Katawan kuantod kinen Josue,
2: Mamili kay labinduan lalaki, sakey ed kapag tribu,
3: tan iganggan mo ran mangalay labinduan bato diad pegley na Ilog na Jordan, diad samay pasen a nanalageyan na saray papari. Ibagam ed sikaran awiten da ra man a bato tan ilira da rad pasen a pankampoan yo natad sayan labi.
4: Tinawag sirin nen Josue ira may labinduan lalakin pinili to,
5: tan inkuantod sikara, Laka yod man ed Jordan diad onaan na Kaban na Sipanan na Katawan a Dios yo. Balang sakey ed sikayo et manakbat na sakey a bato a para balang tribu na Israel.
6: Saratan a bato et mangipanunot ed ginagawa na Katawan . Diad arapen a panaon, no tepeten na saray anak yo so kabaliksan na saratan a bato,
7: ibaga yod sikara a tinmondan onagos so danum na Jordan nen imbaliw diman so Kaban na Sipanan na Katawan . Saratan a bato et mangipanunot lawas ed saray totood Israel na nipaakar ed agawa dia.
8: Sinumpal na saramay lalaki imay ganggan nen Josue. Onung na ingganggan na Katawan ed kinen Josue, angala ra may lalaki na labinduan batod pegley na Jordan, sakey a bato so para kapag tribu na Israel, inawit da rad pasen a pankampoan da, tan inlira da rad man.
9: Angilira met si Josue na labinduan bato ed pegley na Ilog na Jordan, dimad nanalageyan na saramay anakbat na Kaban na Sipanan. Wadman ni ra man a bato.
10: Nanalagey ed pegley na Jordan ira may papari anggad asumpal ya amin iray ingganggan na Katawan ya ibaga nen Josue a gawaen na saray totoo. Sikato yay ingganggan nen Moises.
: Nangganat a binmaliw ira may totoo.
11: Nen akabasil la ra, inmonad sikara iray paparin manasakbat na Kaban na Sipanan na Katawan .
12: Saramay lalakin kabyangan na saray tribu di Ruben, Gad, tan kapalduay Manases, ya akaparaan iran mibakal, et inmona ran binmaliw onung na imbaga nen Moises a gawaen da.
13: Diad arap na Katawan sakey ya apataplon libon lalaki ya akaparaan a mibakal so binmaliw a linmad patar ya asingger ed Jerico.
14: Lapud saman a ginawa na Katawan ed saman ya agew nitandurod arap na totood Israel si Josue. Pinagalangan da legan ton nambilay, a singa impamagalang dad kinen Moises.
15: Insan imbaga na Katawan ed kinen Josue
16: ya iganggan to ra may paparin manasakbat na Kaban na Sipanan ya ontatdang la rad Jordan.
17: Inonur nen Josue may imbagad sikato na Katawan ,
18: et nen akasabi rad pandel na ilog ira may papari, inmagos lamet imay ilog tan asapat toy anggad saray pandel.
19: Diad kumaplon agew na ononan bulan saray totoo binaliw day Jordan tan nankampo rad Gilgal a nibokig na Jerico.
20: Inlirad man nen Josue ira may labinduan baton inala rad Jordan.
21: Insan to inkuan ed saray totood Israel, Diad arapen a panaon, no tepeten na saray anak yo so kabaliksan na saratan a bato,
22: ibaga yod sikara so nipaakar ed imbaliw na saray Israelita ed Jordan diad amagan dalin.
23: Ibaga yod sikara a say Katawan a Dios yo pinaekat toy Jordan a singa samay impamaekat tod Dayat ya Ambalanga legan tayon dinmalan.
24: Lapud saya naamtaan na balang sakey a too ed tapew na dalin so ontan lan kabaleg na pakayari na Katawan , tan igalang yod anggad angga so Katawan a Dios yo.