1: Misalamat kayod, Katawan , ta sikato et maung;
: andi-anggaan so panangaro to!
2: Olit yo ra yan salita a pangidayew ed Katawan ,
: amin yon inlaban to.
: Inyagel to kayod saray kalaban yo,
3: impawil to kayon manlapud saray nandoroman bansa,
: manlapud bokig tan sagur, manlapud baybay tan abalaten.
4: Saray arum nanakar-akar irad anggapoy basbas a kalawakan,
: tan ag da narumog so dalan a mamaarap ed sakey a siudad a panayaman da.
5: Naeras-erasan tan naap-apgaan ira,
: kanyan nakalan iray ilalo.
6: Insan diad inkagunigon da, tinmawag irad Katawan ,
: et inyagel to rad paniirap da.
7: Inwanwan to rad maptek a dalan
: a mamaarap ed sakey a siudad a napanayaman da.
8: Nepeg dan pisalamatan so Katawan , lapud ag mangoman a panangaro to,
: lapud makapakelaw iran ginagawa ton para sikara!
9: Pepeneken to ray nanaapgaan,
: tan pepeselen to ra na maung a bengatla iray nanaerasan.
10: Nambibilay iray arum ed bilonget tan ermen;
: priso ran maniirap ya agolunggolungan,
11: ta sinusumlang da ray salita na Dios a Makapanyarin-amin
: tan impopolisay da ray simbawa to.
12: Apunaw ira lapud kairapay kimey;
: atumtumba ra, et anggapoy ontulong ed sikara.
13: Insan diad inkagunigon da, tinmawag irad Katawan ,
: et inyagel to rad paniirap da.
14: Impaway to ra a nanlapud kawalaan dan bilonget tan ermen,
: tan pinopoltut to ray golunggolung da.
15: Nepeg dan pisalamatay Katawan lapud ag mangoman a panangaro to,
: lapud makapakelaw iran ginagawa ton para sikara.
16: Gegebaen to ray gansan puirta,
: tan popoteren to ray balatyang a balewet.
17: Saray arum a totoo et makulangkulang ira;
: maniirap ira lapud saray kasalanan da tan saray kaogsan da;
18: ag da napaloob so antokaman a kakanen,
: tan ngalngali la ra ompatey.
19: Insan diad inkagunigon da, tinmawag irad Katawan ,
: et inyagel to rad paniirap da.
20: Lapud ganggan to pinaabig to ra,
: tan inlaban to rad lobuk.
21: Nepeg dan pisalamatay Katawan , lapud ag mangoman a panangaro to,
: lapud makapakelaw iran ginagawa ton para sikara.
22: Nepeg dan pisalamatan diad panamegley na saray bagat,
: tan ibawag day ginagawa to diad panamegley na saray kanta na liket.
23: Saray arum nambabapor iran nambaroy ed dayat;
: diad saray dayat so nanaalaan day pambilay da.
24: Anengneng da no anto ray ginagaway Katawan ,
: saray makapakelaw a ginagawa tod dayat.
25: Nangganggan, et sinmiplug so mabiskeg a dagem,
: ya amadaluyon na ankakabaleg.
26: Binmobontatuk iray bapor
: et linmelereg irad kaaralman.
: Diad onman a kaatapan, saray lalaki nakal so biskeg na linawa ra;
27: mamparugso tan mandongilngil iran singa saray abuek
: nagmaliw ya anggapoy kabaliksan so dunong da.
28: Insan diad inkagunigon da, tinmawag irad Katawan ,
: et inyagel to rad paniirap da.
29: Pinatonda toy maksil a bagyo,
: et dinmeen iray daluyon.
30: Lapud linminak, makaliliket ira
: tan inyakar to rad puirto a labay dan laen.
31: Nepeg dan pisalamatay Katawan lapud ag mangoman a panangaro to,
: lapud makapakelaw iran ginagawa ton para sikara.
32: Nepeg dan ibawag so inkatalonggaring to diad tipon da ray totoo,
: tan igalang da diad tipon da ray pangulo.
33: Say Katawan sigput ton pinaekat iray ilog,
: tan pinatonda ton onagos iray sobul.
34: Impagmaliw ton maasin tan ag natobuan so mabonan dalin,
: lapud kaogsan da ray manaayam diman.
35: Ginawa ton danum iray kabueran,
: tan impagmaliw ton managagos a sobul so amagan dalin.
36: Impanayam to rad may totoon narasan,
: tan nanggawa ray sakey a siudad a panayaman da.
37: Pinasekan da ray kaalogan tan tinaneman day ubas,
: et akaani ra na daakan.
38: Binindisionan to ray totoo to et nanaanak iray amayamay;
: ag to inabuloyan ya ondaiset iray baka ra.
39: Sanen atalo tan apaabeba iray totooy Dios
: lapud maruksan panamairap, gunigon, tan kaermenan,
40: pinabaingan to ray mamapairap ed sikara,
: tan impanakar-akar to rad kalawakan ya anggapoy basbas.
41: Balet inyagel tod kairapan da iray walad pankaukolan
: tan pinarakel ton singa karniro iray pamilya ra.
42: Saray matonung nanenengneng da ya et magayaga ra,
: balet ag makaskasel ya amin iray totoon maoges.
43: Nudnunoten komun na saray makabat ira yan bengatla;
: motekteken da komun so ag mangoman a panangaroy Katawan .