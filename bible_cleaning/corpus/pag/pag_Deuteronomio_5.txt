1: Impantitipon nen Moises iray amin a totood Israel tan kuantod sikara, Totood Israel, dengel yo ray amin a ganggan ya iter kod sikayo ed sayan agew. Aral yo ra tan pampelengan yo ran onuren.
2: Diad Palandey na Sinai akisipanan so Katawan a Dios tayo,
3: aliwan diad saray atateng tayo labat, no ag ingen pati diad sikatayon amin a mabilay natan.
4: Manlapud apoy diad toktok na palandey say Katawan akisalitan lupa-lupaan ed sikayo.
5: Diad saman nanalagey ak ed nampegleyan yo tan say Katawan pian nibagak ed sikayo so imbaga to, lapud antakot kayod samay apoy tan ag kayo kinmalab ed palandey.
: Say Katawan kuanto,
6: Siak so Katawan a Dios yo ya angipaway ed sikayod Egipto ya akaaripenan yo.
7: Ag mo igagalang iray arum a diriyos; siak labat so igalang mo.
8: Ag mo igagawaay sikan dili na talintao odino antokaman a kaolibay na bengatlan walad tawen odino walad tapew na dalin odino bengatlan walad danum ed dalem na dalin.
9: Ag ka ondadakmomo, ni mangigagalang ed saraya, ta siak, say Katawan a Dios mo et maimon ak. Dusaen ko ray mamosul ed siak tan saray kabyangay boleg da ya anggad kumatlo tan kumapat a kailalakan.
10: Balet aroen ko ray nilibon kailalakan na saray mangarod siak tan mangonur na saray ganggan ko.
11: Ag mo ikakanad maoges iran getma so ngaran ko a Yahweh, a Dios mo, ta dusaen koy siopaman a mangikanad ngaran ko diad andi-kakanaan a pamaakaran.
12: Ngilinan moy Agew na Panagpainawa tan ipasen mon masanto, onung na ingganggan ko, siak a Katawan a Dios mo, ed sika.
13: Anem agew a makapankimey ka,
14: balet say kumapiton agew et sikatoy agew na panagpainawa a nisaklang ed siak. Diad sayan agew anggapoy toon mankimey: sika, saray anak mo, saray aripen mo, saray ayep mo, odino saray sangkailin manaayam ed bansam. Nepeg a mampainawa iray aripen mo a singa pampainawam.
15: Nunot mo ya aripen ka nen saman ed Egipto, tan siak a Katawan a Dios mo et impaway ta kad man diad panamegley na baleg a pakayarik tan biskeg ko. Kanyan igaganggan ta kan ngilinan mo so Agew na Panagpainawa.
16: Igalang moy amam tan say inam, onung na ingganggan ko, siak a Katawan a Dios mo, ed sika, pian maung lawas so kipapasen mo tan andokey so pambilay mo ed dalin ya iter kod sika.
17: Ag ka mamapatey.
18: Ag ka mikakaloguran.
19: Ag ka mantatakew.
20: Ag ka mantitila no mantasi ka sumpad kaparam a too.
21: Ag mo iibegan so asawa na kaparam a too; ag mo iibegan so abung to, say dalin to, saray aripen to, saray baka to, saray asno to, odino antokaman a kayaryan to.
22: Sikara yay ganggan ya inter ed sikayo na Katawan nen nantitipon kayo ed palandey. Nen nansalitad sikayo diad panamegley na makapanyarin bosis a nanlapud apoy tan nanlapud makapal a lorem, inter to ra yan ganggan tan anggapo lay arum. Insan to ra intatak ed duaran tapiak a bato tan inter to rad siak.
23: Nen napopoolan imay intiron palandey tan nadngel yoy bosis a nanlapud kabilongetan, dinmagod siak iray pangulo na saray tribu yo tan saray mamatakken yo
24: tan kuanda, Say Katawan a Dios tayo et impanengneng tod sikatayo so pakapanyari tan kagalangan to nen nadngel min nansalita a nanlapud apoy! Anengneng mi la natan a siansian mambilay so sakey a too, anggaman ya akisalitad sikato so Dios.
25: Balet akin et iposta mi lamet so bilay mi? Pateyen to kami man ya apoy. Andi-duaruwan ompatey kami no narengel min mansalita lamet so Katawan a Dios tayo.
26: Wala tay toon nambilay kayari ton nadngel a nansalitan nanlapud apoy so mabilay a Dios?
27: Pawil ka, Moises, ta dengel moy amin ya ibaga na Katawan a Dios tayo. Insan ka ompawil dia, ta ibagam ed sikami so imbaga to. Ondengel tan ononur kami.
28: Nen nadngel ya na Katawan , inkuantod siak, Nadngel koy imbaga na sarayan totoo, et tuay imbaga ra.
29: Oy la komun ta ontan lawas so liknaan da! Oy la komun ta igalang da ak lawas tan onuren da ray amin a ganggan ko, pian maung lawas so kipapasen tan saray kabyangay boleg da ed anggad angga.
30: Laka, ta ibagam ed sikara ya ompawil la rad katuldaan da.
31: Balet sika, Moises, tilak ka ni dia, ta iter kod sika ray amin a ganggan tan bilin ko. Ibangat mod saray totoo, pian naonur da ra no wala la rad dalin ya iter kod sikara.
32: Sikayo ran totood Israel pampelengan yon sumpalen iray amin ya ingganggan na Katawan a Dios yo. Ag yo susumlangen so anggan dinan a ganggan to.
33: Onur yo ran amin, pian maung lawas so kipapasen yo tan mansiansia kayon mambilay ed dalin a panayaman yo.