1: Say Dios nansalita a kuanto
2: Siak so Katawan a Dios yo ya angipaway ed sikayod Egipto ya akaaripenan yo.
3: Ag mo igagalang iray arum a diriyos; siak labat so igalang mo.
4: Ag mo igagawaay sikan dili na talintao odino antokaman a kaolibay na bengatlan walad tawen odino walad tapew na dalin odino bengatlan walad danum diad dalem na dalin.
5: Ag ka ondadakmomo odino mangigagalang ed saraya, ta siak, say Katawan a Dios mo, et maimon ak. Dusaen ko ray mamosul ed siak tan saray kabyangay boleg da ya anggad kumatlo tan kumapat a kailalakan.
6: Balet aroen ko ray nilibon kailalakan na saray mangarod siak tan mangonur na saray ganggan ko.
7: Ag mo ikakanad maoges iran getma so ngaran ko a Yahweh a Dios mo, ta dusaen koy siopaman a mangikanad ngaran ko diad andi-kakanaan a pamaakaran.
8: Ngilinan moy Agew na Panagpainawa tan ipasen mon masanto.
9: Anem agew a makapankimey ka,
10: balet say kumapiton agew et agew na panagpainawa a nisaklang ed siak. Diad sayan agew nepeg ya anggapoy toon mankimey: sika, saray anak mo, saray aripen mo, saray ayayep mo, odino saray sangkailin manaayam ed bansam.
11: Diad loob na anemiran agew siak a Katawan et pinalsak so tawen tan dalin, saray dayat tan amin a logan da, balet diad kumapiton agew nampainawa ak. Sikato yay makasengeg a siak a Katawan et binindisionan koy Agew na Panagpainawa tan ginawak a masanto.
12: Igalang moy amam tan say inam, pian andokey so pambilay mo ed dalin ya iter kod sika.
13: Ag ka mamapatey.
14: Ag ka mikakaloguran.
15: Ag ka mantatakew.
16: Ag ka mantitila no mantasi ka sumpad kaparam a too.
17: Ag mo iibegan so abung na kaparam a too; ag mo iibegan so asawa to, saray aripen to, saray baka to, saray asno to, odino antokaman a kayaryan to.
18: Nen nadngel na saray totoo so karul tan say tanul na trumpita tan anengneng day kirmat tan manasasewek a palandey, manggiwgiw irad takot da tan nanalagey irad arawdawin pasen.
19: Inkuandad kinen Moises, No mansalita kad sikami, ondengel kami; balet ag mo pansasalitaen ed sikami so Dios, ta ompan ompatey kami.
20: Inmebat si Moises, Ag kayo natatakot; sinmabi so Dios, ta suboken to kayo tan labay to kayon mangonur lawas ed sikato, pian ag kayo mankasalanan.
21: Balet nansiansian nanalagey ed arawdawi a pasen iray katoowan, tan si Moises labat so sinmingger ed abay na makapal a lorem a kawalaan na Dios.
22: Say Katawan ingganggan toy Moises ya ibaga tod saray Israelita: Anengneng yon dili a siak a Katawan et nansalita ed sikayo manlapud tawen.
23: Ag yo igagawaay sikayon dili na saray diriyos a pilak odino balituk, insan kaibak iran galangen yo.
24: Manggawa kayo na dalin ya altar a para siak tan diad tapew to so pambagatan yo na karniro yo tan baka yo a sikaray bagat a popoolan tan bagat a para kareenan. Diad amin a pasen ya ibiig kon pangigalangan yod siak, onla ak ed sikayo tan bindisionan ta kayo.
25: No manggawa kayoy baton altar a para siak, aliwan saray tinabas a bato so ikana yo, ta no mangikana kayo na sinsil ed saray bato, pagmaliwen yo ran aliwan manepeg ya ikanak.
26: Ag kayo manggagawa na altar a para siak a wala ray balitang to; ta no wala ray balitang to, nanengneng so laman yo no ontakayan kayo.