1: Saray Filisteo binakal da ray Israelita diad Palandey na Gilboa. Amayamay iray inaatey ya Israelita balet akabatik iray arum.
2: Nabot na saray Filisteo si Saul tan saray lalakin anak to, tan pinatey da ray talora ed saray anak to a di Jonatan, Abinadab, tan Milkisua.
3: Pinasiay laban ed kawalaan nen Saul, et pinana na saray kalaban da, tan mapalaloy inkasugatan to.
4: Inkuantod balolakin umaawit na armas to, Oyus moy ispadam tan patey mo ak, ompan panggalaw-galawan da ak ira yan anggapoy Dios. Balet ag ginawa na samay balolaki, ta mapalaloy takot to. Kanyan inala nen Saul so dilin ispada to, insan to intakbay laman to ed samay ispada.
5: Nen anengneng na samay balolaki ya inatey lay Saul, intakba to met so laman to ed dilin ispada to, et inatey a kaiba toy Saul.
6: Onyay impatey nen Saul, saray taloran anak ton lalaki, tan samay balolaki; diad saman ya agew inaatey iray amin a totoo nen Saul.
7: Nen saray Israelitan manaayam ed biek a dapag na Patar na Jezreel tan bokig na Ilog na Jordan et nadngelan dan kibatiktik iray sondalo na Israel tan apatey si Saul tan saray anak ton lalaki, tinaynanan da ray baley da. Insan sinmabi ray Filisteo tan nanayam irad saraman a baley.
8: Diad kaimbuas na kayariy bakal, saray Filisteo linma ran mangalay antokaman a naala rad saray bangkay. Nalmo ray bangkay nen Saul tan saray taloran lalakin anak to a kibalatar irad Palandey na Gilboa.
9: Pinotut day olo nan Saul tan inala ray armas to, insan ira angibaki ed Filistia na pigaran totoo a mangibagay maung a balita ed saray talintaoy diriyos da tan diad saray totoo ra; impaawit dad sikara imay olo tan saramay armas nen Saul.
10: Insan da inyan ed dalem na timplo na diosan Astarot iray armas nen Saul, tan impasak day kabalgan tod padir na siudad na Bet-san.
11: Nen nadngelan na saray totood Jabes diad Galaad so ginawa na saray Filisteo ed kinen Saul,
12: amin a sankasebegan a lalaki, nanakar iran sanlabi a linmad Bet-san. Inala rad padir iray bangkay di Saul tan saray anak ton lalaki, insan inyakar da rad Jabes a diman da ra pinoolan.
13: Inala da ray pokel tan inkotkot da rad silong na tamarisko, diad baley na Jabes, insan ira nanayuno a pitoy agew.