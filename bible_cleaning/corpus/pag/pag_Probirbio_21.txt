1: Mainomay ya iwanwan na Katawan so kanunotan na ari, a singa kinainomay na panangiwanwan tod agos na kolus.
2: Nayarin abaloan mon maptek iray gagawaen mo, balet nunot mo a sisimbangen na Katawan iray getmam.
3: Say panggawa na kaptekan tan katonungan et makapaliket ed Katawan nen say pangisaklang na saray bagat ed sikato.
4: Say panagpaatagey tan say ag pangitaltalek so manooley ed saray totoon maoges; saya et kasalanan.
5: Apiger moy mamplano, et nawalaan ka na daakan; no magangganat kan manggawa, et kakulangan so nagonggonam.
6: Say kayamanan a nanaalam ed saol et kabebekta naandipat, balet aliwan kasakbayan na pangiwanwan tod sika ed sangabay lobuk.
7: Saray totoon maoges dudusaen ira na dilin inkaruksa ra, lapud ag da labay so manggaway kaptekan.
8: Pikewet so kabibilay na toon managkasalanan, balet maptek so kabibilay na toon matonung.
9: Magmaung niy manayam ed atep na abung nen say miamung ed biin makolkol.
10: Mampipilalek lawas a manggaway kaogsan iray totoon maoges; anggapoy panangasi rad anggan siopa.
11: No nadusa so toon mapaatagey, makaaral so toon anggapoy amta. Say toon makabat makaaral ed nibabangat ed sikato.
12: Say Dios a sikatoy matonung, amta to so nagagawa ed abung da ray totoon maoges, ipelag to rad kaderalan da.
13: No ag mo dengelen so pikekerew da ray mairap-bilay na tulong, ag met narengel so pankerew mo na tulong.
14: No walay mamapasnuk ed sika, say rigalon niiter a maamut pakepaen toy pasnuk to.
15: No say inkatonung so nagagawa, maliket iray totoon matonung, balet maermen iray totoon maoges.
16: Siopamay ag to ikakanay olo to manaalagar ed sikato so patey.
17: Say panangarod alablabas a liket, alak, tan masamit a panangan et ag to kan balut payamanen.
18: Saray totoon maoges iyaakar dad sikaran dili so kairapan ya iiter dad saray totoon matonung.
19: Magmaung niy manayam ed disirto nen say miamung ed makolkol tan mariklamon asawan bii.
20: Saray totoon makabat mambibilay iran daakay kayamanan, balet saray makulang-kulang masiglat dan gagastosen so kuarta a singa inkasiglat na impakala ra.
21: Mambilay kan mapangasi tan maptek, et andokey so bilay mo; pagalangan ka na arum a totoo tan ag da ka saolen.
22: Say makabat a pangulo na saray sondalo nalooban toy siudad ya iyaagel na saray mabiskeg a totoo, tan nigeba to ray padir a panmamatalkan da.
23: No labay mon naarawiay golo alwaran moy panagsalitam.
24: Ipanengneng mod siak so toon mapaatagey et ipanengneng kod sikay toon malastug, matangsit, tan anggapoy panangasi.
25: Say toon mangiras ya ag to labay so mankimey et papateyen to labat so sikaton dili;
26: say gagawaen to labat say pannununot to no antoy labay ton naala. Balet say toon matonung makaiter tan mangiiter a mabonluk.
27: Kabosul na Katawan iray bagat na saray totoon maoges, nagkalalo la no maoges iray getma ran mangibagat.
28: Ag napanisiaan so panagtasi na toon matila, balet napanisiaan so siopaman ya aralem so pannununot tod bengatla.
29: Saray totoon matonung amta ran dugay gagawaen da, balet saray totoon maoges gagawaen day anggaay nayarian dan mankonkonwanan.
30: Anggapoy kakanaay kakabatan, pakatalus, tan say pakaamta na too, no sumpa so Katawan ed sika.
31: Nayarian mon iparaan ed bakal iray kabayo, balet say Katawan so mangiiter na pananalo.