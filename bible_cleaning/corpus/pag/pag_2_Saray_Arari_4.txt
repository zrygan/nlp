1: Linmad kinen Eliseo so sakey a biin balo na sakey a kabyangan na grupo da ray propita tan kuanto, Inatey lay asawak! Amta yo met la a walay takot tod Dios imay asawak, balet linmad siak so lakin akautangan to, ta aalaen ton aripenen iray duaran lalakin anak ko a pinagkabayar na utang na asawak.
2: Antoy nitulong kod sika? tepet nen Eliseo. Antoy kayaryan mon walad abung mo?
: Anggapo, likud ed sakey a melag a pasig a napnoy larak na oliba, ebat to.
3: Laka, ta bayes kad saray kakaabay mo na anggan pigaran pasig ya anggapoy karga, inkuanen Eliseo ed samay bii.
4: Insan loob ka tan saray lalakin anak mo ed dalem na abung, ikaput yoy puirta, insan yo balesay larak iray pasig. Ibiig yoy balang napano.
5: Kanyan linma may bii tan saray lalakin anak to ed dalem na abung, inkaput day puirta, inala na samay bii so sampasig a larak, insan to binalesan na larak so balang pasig ya iyaasingger ed sikato na saray anak to.
6: Nen napno da lan amin iray pasig, tinepet to no wala niy arum. Samput la ya, ebat na sakey ya anak to. Insan tinmonda lan tinmoro may larak.
7: Pinmawil imay bii ed kinen Eliseo a too na Dios tan imbaga toy agawa. Inkuan na propita ed sikato, Ilakom so larak tan bayaran mo ray utang mo; wala nid satan so nakeraan a kuartan pambilay mo tan saray anak mo.
8: Aminsan ya agew, linmay Eliseo ed baley na Sunem a dimay panaayaman na sakey a biin mayaman. Binagaan na sayan biin mayaman a mangan si Eliseo, tan nanlapud saman diman la mamangan si Eliseo kapag onlad saman a baley.
9: Inkuan na samay bii ed asawa to, Anggapoy duaruwak a masanton too yay mabetbet a mipupondo dia.
10: Manggawa tad toktok na abung na kuarto, inan tay sakey a katri, sakey a lamisaan, sakey a yorungan, tan sakey a lamparaan; diman la manayam kapag onla dia.
11: Aminsan ya agew, pinmawil ed Sunem si Eliseo tan nampainawad kuarto to.
12: Imbaga tod aripen ton si Giezi a tawagen to may bii. Kasabi to may bii ed kawalaan nen Eliseo,
13: inkuanen Eliseo ed kinen Giezi, Tepet mo no antoy nitulong kod sikato a pakabales ed sikatod pangiiter toy nakaukolan ta dia. Angangko labay ton onla ak ed ari odino pangulo na saray sondalo tan isalitaan ko.
: Inmebat imay bii, Wadya ak ed saray kakanayon ko tan wala lan amiy nakaukolan ko.
14: Tinepet nen Eliseo ed kinen Giezi, Anto kasiy nayarian kon itulong ed sikato?
: Inmebat si Giezi, Anggapoy anak to tan masiken lay asawa to.
15: Ibagam ya onla dia, ganggan nen Eliseo. Dinmago may bii tan nanalagey ed puirta,
16: insan inkuanen Eliseo ed sikato, Diad onya ran agew ed arapen a taon manampopo kay sakey ya anak mon laki.
: Tua? inkuanto, Ag mo ak kari titilaan. Sakey kan too na Dios!
17: Balet, onung na imbaga nen Eliseo, nananak na sakey a laki may bii kayari na ngalngalin sakey taon.
18: Aminsan ya agew nen baleg la may ogaw, linmad kinen ama to diad alog a kawalaan da ray manaani.
19: Kabebekta inmeyag ed kinen ama to may ogaw, Ansakit so olok! Ansakit so olok!
: Awit mo yay ogaw ed kinen ina to, inkuanto may ama ed sakey ya aripen.
20: Inawit na aripen imay ogaw ed kinen ina to, inakwal na samay ina ya anggad kaagwan, insan inatey.
21: Inyakar tod samay kuarto nen Eliseo, imparokul tod katri, insan tinmaynan kayari ton inkaput so puirta.
22: Tinawag to may asawa to tan kuantod sikato, Mangibaki ka diay aripen a sankaawit toy sakey ya asno. Nakaukolan ya onla ak ed kinen propita Eliseo, insan ak dia ompawil a tampol.
23: Akin et natay iyakar mod sikato? tepet na samay asawa to. Aliwan Agew na Panagpainawa natan tan aliwa met a Pista na Balon Bulan.
: Andi bali, ebat to.
24: Kanyan kinmabayod samay asno tan ingganggan tod samay aripen, Pabatik mod anggaay nayarian to, tan ag mo pantatantanen likud no ibagak ed sika.
25: Pinmikal sirin tan amaarap ed Palandey na Carmelo, a dimay panaayaman nen Eliseo.
: Arawi ni may bii, anengneng la nen Eliseo, kanyan kuantod si aripen ton Giezi, Nengneng monitan la may biin taga Sunem!
26: Ganatan mon abeten tan tepet mo no maung so kipapasen dan sankapamilyaan.
: Imbaga na samay bii ed kinen Giezi a maung so kipapasen da,
27: balet kasabi tod kinen Eliseo dinmakmomod arap to tan binembenan tod sali. Ipolisay lawari nen Giezi, balet inkuanen Eliseo, Paolyan mo labat. Ag mo nanenengneng a maerermen? Ag ni ya imbaga ed siak na Katawan .
28: Inkuan na samay bii ed sikato, Kinmerew ak tad sika na sakey ya anak a laki? Ag ko ta imbagad sika nen saman ya ag mo ak titilaan?
29: Inkuanen Eliseo ed kinen Giezi, Ganatan mo! Alam imay bastun ko, ta laka la. Ag ka ontotondan mangibanod siopaman a naabet mo, ta no walay mangilugay ed sika ag ka la manaabalan mibanowan. Tuloy-tuloy mo lay abung tan itapew mod lupad bangkay na ogaw so bastun ko.
30: Inkuan na samay bii ed kinen Eliseo, Mansasamba ak diad inkatoor kod mabilay a Katawan tan diad sika ya ag ta ka taynan! Kanyan akilay Eliseo ed samay bii nen pinmawil.
31: Inmona lay Giezi, insan to intapew ed lupay bangkay na ogaw imay bastun nen Eliseo, balet anggapoy tanul o pakapatnagan a mabilay imay ogaw. Kanyan pinmawil, ta abeten toy Eliseo. Insan inkuanto, Ag linmiing so ogaw.
32: Kasabi nen Eliseo, linmoob a bukor ed kuarto tan anengneng ton inatey lan akarokul ed katri imay ogaw.
33: Inkaput toy puirta tan nampikasid Katawan .
34: Insan to tinikleban so bangkay ya impetek toy sangi, mata, tan lima tod sangi, mata, tan lima to may ogaw. Legan ya akaonat so laman tod samay bangkay, pinmetang so laman to may ogaw.
35: Binmangon si Eliseo, nanakar-akar ed dalem na kuarto, insan tinmikleb lamet ed samay bangkay. Amimpiton binmasis imay ogaw, insan linmimata.
36: Tinawag nen Eliseo si Giezi tan imbaga tod sikaton tawagen toy ina to may ogaw. Kasabi to may bii, inkuanen Eliseo ed sikato, Niay anak mo.
37: Sinmabid datal so lupa to may bii diad indakmomo tod saliyan nen Eliseo; insan inala toy anak to tan pinmaway ed kuarto.
38: Aminsan ya agew nen dinmalay eras ed intiron bansa, pinmawil ed Gilgal si Eliseo. Legan ton babangatan iray propita, imbaga tod samay aripen to a mangitoon na baleg a sayap, ta ilutoan to ray kanen da.
39: Linmad alog so sakey ed sikara, ta mangalay pising. Akalmoy wakal a balang, tan namborbor na anggaay nayarian ton awiten a bungan singa kalubasa. Insempet to ra tan ginalip to ran insambung ed samay iluluto, anggaman ya ag to amta no anto man a bunga.
40: Nen aluto la imbales da, ta mangan la ra may totoo. Balet kapanaway da ineyag dad kinen Eliseo, Samal ya!kanyan ag da labay a kanen.
41: Akialay Eliseo na daiset ya arina, impelag tod samay banga tan kuanto, Mangibales kayo lamet, ta mangan ira may totoo. Ag la natan makasamal.
42: Aminsan met, walay toon sinmabin nanlapud Baal-salisa. Inawitan toy Eliseo na duamplon tinapay a ginawad ononan inani a sibada ed saman a taon, tan pigaran kapanggetel a dawa a nikargad sako. Imbaga nen Eliseo ed samay aripen to ya ipakan to ya ed saray propita,
43: balet inmebat imay aripen, Onduga ya kasin kanen na sanlasus a totoo?
: Inmebat si Eliseo, Isaklang mod sikara, ta imbagay Katawan a mangan ira, et wala niy nakeraan.
44: Kanyan samay aripen insaklang tod sikara, et angan iran amin tan wala niy akeraan onung na imbagay Katawan .