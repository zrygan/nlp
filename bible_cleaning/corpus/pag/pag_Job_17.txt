1: Magano lay pangangga na bilay ko;
: wala ak la ed sangaban na lobuk.
2: Bambantayan koy ontan lan pait na panagbalaw da ray totoo ed siak.
3: Ag ak mantitila, O Dios.
: Sisiam iray ibabagak.
: Anggapoy arum a mamaneknek ed ibabagak.
4: Sikay angikaput na kanunotan da kanyan ag ira makatalus;
: ag mo pa aabuloyan a sikaray manalo ed siak natan.
5: Ibabaga na samay daan ya oliran a say toon palikdoen toy kakaaro to lapud kuarta,
: manirap iray anak to lapud saya.
6: Natan saray totoo ikakana ra yan oliran sumpad siak;
: saray totoo ondarago ran onlulukda ed lupak.
7: Korarap so pakanengneng ko lapud kaermenan;
: singa toruk la ray taklay ko tan saray salik.
8: Mankelaw iray ipapasen day sikaran dili a matonung,
: tan ipapakasalanan dad siak ya anggapoy Dios ko.
9: Saray ipapasen day sikaran dili a maptek laloy panisia ra a sikaray duga.
10: Balet no ondago ran amin a manalagey ed arap ko,
: anggapod sikaray makabat a narumog ko.
11: Linmabas lay panaon ko; aderal iray planok;
: naandi lay ilalok.
12: Balet ibabaga na saray kakaarok ya agew so labi;
: ibabaga ran asingger lay liwawa,
: balet amtak a kabilongetan so kawalaan ko nin siansia.
13: Say ilalok labat say pasen a panaayaman da ray inaatey,
: a dimay dokulan kon onogip ed kabilongetan.
14: Ibagak a say lobuk so amak,
: tan saray bigis a mangay laman ko sikaray inak tan bibiin agagik.
15: Iner ni sirin so kawalaay ilalok?
: Siopay makanenengneng a walay ilalok?
16: Ag milad siak so ilalo
: no onla ak ed pasen a panaayaman da ray inaatey.