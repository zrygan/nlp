1: Saray pangulo da ray pamilya na saray Levita linma rad kinen Eleazar a pari, si Josue a lakin anak nen Nun, tan saray pangulo da ray pamilya na amin a tribu na Israel.
2: Diad Silo ed dalin na Canaan inkuandad sikara, Ingganggan na Katawan diad panamegley nen Moises a nepeg a naitdan kami na saray siudad a panayaman mi tan saray dalin ed kaliber-liber da a pampastolan mid saray ayayep mi.
3: Kanyan onung ed ingganggan na Katawan saray totood Israel initdan da ray Levita na saray siudad tan saray dalin a panagpastolan a tinaksing dad saray dalin da.
4: Say ononan naitdan na saray siudad et saray boleg nen Coat a Levita. Nipabetang ed saray pamilya a say sengeg da et si Aaron a pari so labintalon siudad ya ataksing ed saray dalin na Juda, Simeon, tan Benjamin.
5: Nipabetang ed saray arum a kabyangan na boleg nen Coat so samploran siudad ya ataksing ed saray dalin na Efraim, Dan, tan say kapalduay Manases.
6: Nipabetang ed boleg nen Gerson so labintalon siudad ya ataksing ed saray dalin na Isacar, Aser, Neftali tan say kapalduay Manases.
7: Nipabetang ed saray pamilya na boleg nen Merari so labinduan siudad ya ataksing ed saray dalin na Ruben, Gad, tan Zabulon.
8: Diad panamegley na pampapalaranan, saray totood Israel impabetang dad saray Levita ira yan siudad tan saray dalin a panagpastolan da, onung na ingganggan na Katawan diad panamegley nen Moises.
9: Sikara yay kangaranan na saray siudad ya ataksing ed saray dalin na Juda tan Simeon, a niiter
10: irad saray kabyangay boleg nen Aaron a kabyangan ira na boleg nen Coat a say sengeg to et si Levi. Sikara so ononan naitday betang.
11: Niiter ed sikara so siudad na Arba si Arba so ama nen Anak, a tatawagen natan na Hebron, diad nipokdul a dalin na Juda; niiter met ed sikara so dalin a panagpastolan ed kaliber-liber to.
12: Balet saray kaalogan ed siudad tan pati saray baley to et niiter la ran kayaryan nen Caleb a lakin anak nen Jefone.
13: Likud ed Hebron sakey ed saray siudad a salimbengan, saray onggendan a siudad et nipabetang ira ed saray kabyangay boleg nen Aaron a pari: Libna,
14: Jatir, Estemoa,
15: Holon, Dibir,
16: Ayin, Juta, tan Bet-semes a pati saray dalin a panagpastolan da; siamiran siudad iran amin a nanlapud rad tribu di Juda tan Simeon.
17: Manlapud dalin na Benjamin niiter ed sikara so apatiran siudad: Gabaon, Geba,
18: Anatot, tan Almon, a pati saray dalin a panagpastolan da.
19: Labintalon amin a siudad a pati saray pastolan dan dalin, so niiter ed saray papari a kabyangan na boleg nen Aaron.
20: Saray arum a pamilyay Levita a kabyangan ira na boleg nen Coat et apabetangan ira na pigaran siudad ya ataksing ed dalin na Efraim.
21: Niiter ed sikara so apatiran siudad: Sikem tan saray dalin a panagpastolan to ed kapokdulan a dalin na Efraim sakey ed saray siudad a salimbengan, Gezer,
22: Kibzaim, tan Bet-horon, a pati saray dalin a panagpastolan da.
23: Manlapud dalin na Dan niiter ed sikara so apatiran siudad: Elteke, Gibeton,
24: Ayalon, tan Gat-rimon, a pati saray dalin a panagpastolan da.
25: Manlapud dalin na kapalduay Manases niiter ed sikara so duaran siudad: Taanac, tan Gat-rimon, a pati saray dalin a panagpastolan da.
26: Akaawat ira yan pamilya ed boleg nen Coat na samploran siudad a pati saray dalin a panagpastolan da.
27: Say sananey a grupoy pamilya na saray Levita a kabyangan iray boleg nen Gerson et akaawat ira na duaran siudad ya ataksing ed dalin na kapalduay Manases: Golan na Basan sakey ed saray siudad a salimbengan tan Be-estera, a pati saray dalin a panagpastolan da.
28: Manlapud dalin na Isacar naawat da so apatiran siudad: Cision, Daberat,
29: Jarmut, tan En-ganim, a pati saray dalin a panagpastolan da.
30: Manlapud dalin na Aser naawat da so apatiran siudad: Misal, Abdon,
31: Helcat, tan Rehob, a pati saray dalin a panagpastolan da.
32: Manlapud dalin na Neftali naawat da so taloran siudad: Kedes na Galilea, a pati saray dalin a panagpastolan to sakey ed saray siudad a salimbengan, Hamot-dor, tan Cartan a pati saray dalin a panagpastolan da.
33: Akaawat ira yan nandoroman pamilya na boleg nen Gerson na labintalon siudad, pati saray dalin a panagpastolan da.
34: Saray arum a pamilya da ray Levita a kabyangan iray boleg nen Merari et naawat da so apatiran siudad ya ataksing ed dalin na Zabulon: Jocneam, Carta,
35: Dimna, tan Nahalal a pati saray dalin a panagpastolan da.
36: Manlapud dalin na Ruben naawat da so apatiran siudad: Bezer, Jahaz,
37: Kedemot, tan Mefaat, a pati saray dalin a panagpastolan da.
38: Manlapud tribu nen Gad naawat da so apatiran siudad: Ramot na Galaad, a pati saray dalin a panagpastolan to sakey ed saray siudad a salimbengan, Mahanaim,
39: Hesbon, tan Jazer a pati saray dalin a panagpastolan da.
40: Kanyan nipabetang ed boleg nen Merari so labinduan siudad.
4142: Manlapud dalin na saray totood Israel niiter ed saray Levita so apataplo tan walon siudad, pati saray dalin a panagpastolan da.
43: Kanyan say Katawan inter tod Israel so intiron dalin a sinambaan ton iter ed saray lalaki ra. Nen akayaryan da lay dalin, nanayam irad man.
44: Say Katawan impanari to so kareenan ed intiron dalin onung na insipan tod saray lalaki ra. Anggapoy anggan sakey ed amin a kalaban da ray Israelita so analod sikara, ta impanalo ra na Katawan .
45: Sinumpal na Katawan iray amin ya insipan tod saray totood Israel.