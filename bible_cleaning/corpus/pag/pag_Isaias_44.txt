1: Say Katawan kuanto,
: Dengel ka natan, Israel, ya aripen ko,
: saray totoon pinilik, saray kabyangay boleg nen Jacob.
2: Siak so Katawan ya amalsad sika;
: nanlapud inkianak mo, tinutulongan ta ka.
: Ag ka natatakot; sika so aripen ko,
: say toon pinilik tan inarok.
3: Itdan ko na danum so amagamagan dalin
: tan paagosen ko so kinmelang a dalin na sobul na danum.
: Ikalbok ed saray anak mo so ispirituk;
: iter kod saray kabyangay boleg mo so bindision ko.
4: Ontubo ran singa dikan malambut lawas ed kasasalug to,
: singa ra kiew a sausi ed gilig na managagos a danum.
5: Sansakey ya ibagad satan na saray totoo, Kayaryan ak na Katawan .
: Ondago ran mikasakey ed saray totood Israel.
: Balang too itatak tod taklay to so ngaran na Katawan
: tan tawagen toy sikaton dili a sakey ed saray totooy Dios.
6: Say Katawan a manooley tan mangyaagel ed Israel,
: say Katawan a Makapanyarin-amin, kuanto,
: Siak so sankaonaan tan say sankaonuran;
: anggapo lay arum a Dios no ag say siak labat.
7: Nayarian ta na siopaman a gawaen so singa ginawak?
: Siopay akapangipasakbay ed amin ya agawa
: nanlapud gapo ya anggad samput na panaon?
8: Ag kayo natatakot, totook!
: Amta yo a nanlapud saman a panaon ya anggad natan
: impasakbay koy amin ya agawa,
: et sikayo ray tasik.
: Wala ta niy arum a Dios?
: Wala ta niy makapanyarin dios ya ag kon balut akabatan?
9: Andi-kakanaan iray amin a manggagaway talintaoy diriyos, tan anggapoy kana iray pabpablien dan diriyos. Bulag tan anggapoy mata iray mangigagalang ed sarayan diriyostan napelag irad kababaingan.
10: Anggapoy iter ton kaabigan so panggaway mital a talintao ya igalang a dios!
11: Napaabeba ya amin iray mangigagalang ed talintaoy dios. Totoo labat iray manggagawa na talintaoy diriyos. Ondago ra komun a mantitipon tan salaysayen iranataktakot ira tan napelag irad kababaingan.
12: Say managpanday na talintaon mital et tonawen tod apoy so mital. Martilyoen to na mabiskeg a taklay to so mital pian nagawan sakey ya imahin. Diad pankimey to, naerasan, naapgaan, tan nakesawan.
13: Sokaten na iskotur so sakey a poter na tibokel a kiew. Igolis to na tisa ed samay kiew iray nepeg ton gawaen. Kitikitan tod satan na saray kagawaan to, gawaen ton sakey a kaparpara na sakey a guapon laki, ta ilira tod dalem na abung to.
14: Nayarin mamatang na kiew a sidro ya ikana to, odino pilien toy kiew a lugo o saleng diad takel. Odino mantanem na kiew a lauril tan alagaren ton ompelag so oran a mamatubo ed intanem to.
15: Say sakey a too ikana ton itotongo iray arum a kabyangan na kiew tan say arum a kabyangan et gawaen ton talintao. Saray arum a parti parlangan to a pandangdangan to tan panggawaan to na tinapay; say arum a parti gawaen ton sakey a talintaoy dios, insan to galangen.
16: Parlangan to iray arum a parti na kiew; pankalutan to na karni, kanen to, tan napesel. Mandangdang tan ikuanto, Agaylay abig ta apetangan ak! Agaylay dakep yan apoy!
17: Say arum a parti na kiew gawaen ton sakey a talintaoy dios, insan to dakmomoan tan igalang. Pampikasian to tan kuanto, Sika so dios koilaban mo ak pa!
18: Diad gaway inkakulang-kulang da ra yan totoo ag da amtay gagawaen da. Ikokopit day mata ra tan sasaraan day kanunotan da ed katwaan.
19: Saray managgaway talintao et anggapoy pakatalus odino liknaan dan mangikuan, Namparlangan ko ray arum a kiew. Nanggawaan ko na kanen iray ngalab, tan nankalutan ko na karni insan ko kinan. Say arum ed samay kiew et ginawak a talintaoy dios. Et natan antoy agawak; anta sakey a poter na kiew et nakar kon dadakmomoan!
20: Say ginawa to may too et anggapoy pidomaan tod pangan na dapul. Pinalikdo na makulang-kulang a kanunotan to, kanyan ag nayarian a tulongan. Ag to birbiren ed sikaton dili a say sankabembenan ton talintao et aliwan dios lamlamang.
21: Say Katawan kuanto,
: Tandaan mo ya, Israel;
: tandaan mo a sikay aripen ko.
: Pinalsa ta ka a magmaliw ya aripen ko,
: tan ag ta kan balut lingwanan.
22: Saray kasalanan mo et impapalir ko ra a singa lorem.
: Pawil kad siak; siak so mangilalaban ed sika.
23: Eyag kayod liket, sikayon katawenan!
: Eyag kayo, sikayon aralem a pasen na dalin!
: Eyag kayod liket, sikayon kapalandeyan, tan amin yon kakiewan ed katakelan!
: Diad impangilaban tod saray totoo ton Israel
: impanengneng toy inkatalonggaring to.
24: Siak so Katawan a manangilaban mo;
: siak so amalsad sika.
: Siak so Katawan a Manamalsad amin a bengatla.
: Siak labat so angipanat ed katawenan;
: nen pinalsak so mundo, anggapoy tinmulong ed siak.
25: Pagmamaliwen kon andi-kabaliksan iray managbuyon
: tan andi-kakanaan iray managparles.
: Susumlangen ko ray salita na saray
: makabat tan ipapanengneng kod sikaran anggapoy kabaliksan so kakabatan da.
26: Balet no walay ipasakbay na aripen ko,
: no walay ibakik a mangipaamta na saray planok
: gagawaen kon ontua ira man a pasakbay tan planok.
: Ibabagak ed Jerusalem a manayam lamet iray totood man,
: tan ibagak ed saray siudad na Juda a nipaalagey ira lamet.
: Onalagey lamet iray siudad ya aderal-deral.
27: Diad sakey a ganggan ko namamagaan so dayat.
28: Ikokuankod kinen Ciro, Sikay mangilaman ed siak a manoley;
: onuren mo so labay kon pagawad sika;
: iganggan mon nipaalagey lamet so Jerusalem
: tan nilira iray pundasion na Timplo.