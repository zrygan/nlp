1: Tawen tan dalin, dengel yo ray salitak,
: dengedengel yoy ibagak.
2: Napelag a singa oran so bangat ko
: tan magmaliw a singa linaew ed dalin.
: Saray salitak ompelag a singa mayamaya
: ed saray malangwer a tanaman,
: singa makalkalnan oran ya ompelag ed malambut iran dika.
3: Idayew ko so ngaran na Katawan ,
: tan saray totoo to ibawag day inkatalonggaring to.
4: Say Katawan so makapanyarin manangyagel yo,
: ayadyari tan matonung ya amin so gagawaen to;
: Matoor tan matwa so Dios yo;
: say katonungan tan kaptekan so gagawaen to.
5: Balet aliwan matoor kayod sikato,
: aliwa kayon manepeg a totoo to;
: makasalanan tan managpalikdo kayon bansa.
6: Onya so labay yon ibales ed Katawan ,
: sikayon totoon makulang-kulang tan anggapoy liknaan?
: Sikato so ama yo ya amalsad sikayo,
: inletneg to kayo a sakey a bansa.
7: Nunot yo so apalabas, say abaybayag lan panaon nen saman;
: tepet yod kaamaan yo ta ibaga rad sikayo so agawa,
: tepet yod saray mamasiken ta ibaga rad sikayo so agawad apalabas.
8: Say Sankatageyan impabetang tod saray bansa iray dalin da;
: sikatoy angilira ed saray katoowan no iner so panayaman da.
: Anoro na sakey a mangatatawen a pinalsa a para balang sakey a bansa,
9: balet pinili ton para sikaton dili iray kabyangay boleg nen Jacob.
10: Arumog to ran manaakar-akar ed maawang a kabueran,
: sakey a kalawakan ya andi-kakanaan tan maples so onsisiplug a dagem.
: Inyagel to ra tan tinalima to ra,
: a singa panangyagel tod sikaton dili.
11: Say Katawan pansiansiaen ton ag napelag so Israel,
: singa sakey ya agilan babangatan ton ontikyab so sibong to,
: sasampaten to rad saray akabuskag a payak to.
12: Say Katawan a bukor so angiwanwan ed saray totoo to
: ya anggapoy tinmulong a dios na arum a bansa.
13: Inabuloyan ton manoley ira ed saray atagey a pasen,
: tan impanbilay day bunga na saray tanaman ed kaalogan.
: Nanaala ray dilo ed saray sengat na saray ankakabaleg a bato;
: malambut a tinmobod kabatowan iray kakiewan dan oliba.
14: Daakan a gatas so inter na saray baka tan saray kanding da;
: awalaan iray sankaabigan a karniro, kanding, tan baka,
: awalaan met ira na sankaabigan a trigo, tan sankasamitan ya alak.
15: Minmayaman iray totoo na Katawan ,
: matataba ra ta sawasawaan day kakanen,
: balet mananumlang irad Katawan .
: Inkaindan day Dios ya amalsad sikara
: tan impolisay day makapanyarin manangilaban da.
16: Lapud impangigalang dad saray arum a diriyos angimon so Katawan ;
: akapasnuk lapud saray ginagawa ran kaogsan.
17: Angibagat irad saray aliwan peteg a diriyos,
: balo diriyos ya ag balut naamtaan na saray lalaki ra,
: diriyos ya ag balut inonur na saray Israelita.
18: Alingwanan day Dios da, say makapanyarin manangilaban da,
: say angiter ed sikara na bilay.
19: Nen anengneng na Katawan yan ginawa ra, akapasnuk
: tan impolisay to ray anak ton lalaki tan bibii.
20: Inkuanto, Ag ko la ra tulongan;
: nengnengen kod satan no antoy nagawa
: ed sarayan anawet so olo tan aliwan matoor a totoo.
21: Lapud saray talintaoy diriyos da pinapetang day olok;
: pinaimon da ak lapud saray ipapasen dan diriyos da,
: saray aliwan peteg a diriyos.
: Kanyan ikanak so sakey a paganon bansa a mamapetang na olo ra;
: paimonen ko ra lapud sakey a bansan makulang-kulang iray totoo to.
22: Onliub a singa apoy so pasnuk ko
: tan poolan toy amin a bengatlan walad tapew na dalin.
: Sabien toy daledalem na pasen a panaayaman da ray inaatey
: tan padapolen toy anggan saray letnegan na kapalandeyan.
23: Ipadalan kod sikaray ag mangangga ran deral
: tan ibolus kod sikara iray amin a panak.
24: Ompatey irad eras tan sakit a mapalalon petang;
: ompatey irad makapataktakot iran salot.
: Mangibaki ak na saray ayayep ed katakelan ya ondogpad sikara,
: tan saray nanditan oleg a mangetket ed sikara.
25: Dakel iray ompatey ed daladalan lapud bakal;
: onsabiy takot ed dalem na kaabungan.
: Ompatey iray tobun-balon lalaki tan bibii;
: ag makapaliis ed patey iray mansusoson ogogaw tan saray mamasiken.
26: Pinatey ko la ra komun ya amin,
: pian anggapo lay makanunot ed sikara.
27: Balet ag ko nayarin iyabuloy a mampasirayew iray kalaban da
: diad pangibaga ran tinalo da ray totook,
: anta siak a dili so amatalod sikara.
28: Say Israel et sakey a bansan anggapoy kalakal to;
: anggapoy pakatalus da ray totoo to.
29: Ag da nanengneng so makasengeg na inkatalo ra;
: ag da natalusan so kabaliksan na inkagawa ra.
30: Akin et tinalo na sakey a too so sanlibon totoo,
: tan duara so samplon libo?
: Say Katawan a Dios da et inkaindan to ra;
: say makapanyarin Dios da impalima to rad kalaban da.
31: Amta na saray kalaban da a makapoy iray dilin diriyos da,
: ag da naaligan so makapanyarin Dios na Israel.
32: Saray kalaban dan maoges a singa
: saray totood Sodoma tan Gomorra
: et singa ra saray wakal na ubas a mambunga ray ampait tan makasamal,
33: singa ra alak a ginawad ditay oleg.
34: Ag nalingwanan na Katawan so ginagawa na saray kalaban da;
: aalagaren toy manepeg a panaon a panusa tod sikara.
35: Say Katawan ombawi tan dusaen to ra;
: onsabiy panaon a natumba ra;
: asingger lay agew na ipatey da.
36: Say Katawan iyagel to ray totoo to
: no nanengneng ton naandi lay biskeg da.
: Kasian to ray manlingkur ed sikato,
: no nanengneng ton pangaskasiyay awawey da.
37: Insan say Katawan tepeten tod saray totoo to,
: Kawalaan da ra may makapanyarin diriyos a nanmatalkan yo?
38: Pinakan yo ra na tabay ayep ya imbabagat yo
: tan pinainom yo ray alak ya insasaklang yon bagat ed sikara.
: Tawag yo ra ta tulongan da kayo natan;
: paiyagel kayod sikara.
39: Siak, tan siak labat, so Dios;
: anggapo lay arum.
: Mamatey ak tan mangiter ak na bilay,
: manugat ak tan mamaabig ak,
: tan anggapoy makasumlang ed antokaman a gawaen ko.
40: Legan a siak so mabilay a Dios,
: iyatagey koy limak tan sambaan ko
41: ya iyobul koy mankidiam ya ispadak
: tan ipakurang kon ipakurang so katonungan.
: Ombawi ak ed saray kalaban ko tan dusaen ko ray mamosul ed siak.
42: Saray panak naames na dala ra,
: tan say ispadak pateyen to ray amin ya onsumlang ed siak.
: Anggapoy ikerak a mabilay ed amin da ray onlaban ed siak;
: anggan saray sugatan tan priso et ompatey ira.
43: Sikayo ran bansa, nepeg yon idayew iray totoo na Katawan
: dusaen to ray mamatey ed sikara.
: Ombawid saray kalaban to
: tan pirdonaen to ray kasalanan da ray totoo to.
44: Si Moises tan si Josue a lakin anak nen Nun et imbalikas da yan kanta, pian narengel na saray totood Israel.
45: Nen asumpal nen Moises ya inter ed saray totoo iray bangat na Dios,
46: inkuanto, Pampelengan yon onuren iray ganggan ya inter kod sikayo natad sayan agew. Ibangat yo ra ed saray anak yo, pian matoor da met ya onuren iray amin a bangat na Dios.
47: Aliwan apa ira yan salita; sikaray dilin bilay yo. Onur yo ra et mambilay kayo na andokey ed samay dalin ed nibaliw na Jordan a ngalngali yo la panayaman.
48: Diad saman ya agew say Katawan kuantod kinen Moises,
49: Lakad Kapalandeyan na Abarim diad dalin na Moab a kasumbaliwan na siudad na Jerico; kalab kad Palandey na Nebo, ta bantag moy dalin na Canaan a ngalngalik la iter ed saray totood Israel.
50: Ompatey kad man ed toktok na palandey a singa si agim ya Aaron ya inatey ed toktok na Palandey na Hor,
51: lapud aliwa kayon duan matoor ed siak diad arap na saray totood Israel. Nen wala kayo ed abay na danum na Meriba diad asingger ed baley na Cades diad kalawakan na Zin, ag yo ak pinagalangan ed arap na saray totoo.
52: Nabantag mod arawi so dalin, balet ag ka makaloob ed saman a dalin ya iiter kod saray totood Israel.