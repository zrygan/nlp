1: Amin ya ibabaga yo et nadngelan ko la ra nen saman,
: tan natatalusan ko ran amin.
2: Amtak iray amta yo,
: aliwa ak a saginonur ed sikayo.
3: Balet aliwan sikayoy kasangsangan ko no ag say Dios;
: labay kon sikatoy pipalinewan ko.
4: Sasakuban yo na tila so ag yo pakaamta;
: singa kayo saray doktor ya anggapoy napaabig da.
5: Maung ni no ag kayo la oneesel,
: et nayarin walay makabalo a makabat kayo!
6: Dengel yo natay ipalinew ko,
: tan talusan yoy tatalindegan ko.
7: Akin et mantitila kayo?
: Abaloan yon say panitila yo et natulongan toy Dios?
8: Iyaagel yo so Dios?
: Isasangsangan yo ed korti?
9: No sukayan to kayo wala kasiy narumog ton kamaungan?
: Abaloan yon napalikdo yoy Dios a singa pamapalikdo yod saray totoo?
10: Anggaman ya iyaamut yoy panangibiig yo,
: pampasnukan to kayo,
11: tan diad pakayari to taktakoten to kayo.
12: Andi-kakanaan a singa dapul iray probirbio;
: tan lopuk a singa langa iray pankatonungan yo.
13: Mandeen kayo tan itdan yo ak na pankanawnawan mansalita,
: nagawa lay nagawa ed siak.
14: Akaparaan ak a mangipostay bilay ko.
15: Nakal lamlamang so ilalok, kanyan anggapoy wala ed siak anggan pateyen ak na Dios.
: Isangsang kon siansia so katonungan ko ed arap to.
16: Nayarin nilaban ak lapud sayan sebeg ko,
: bangta anggapoy maoges a toon ompangayan miarapan ed Dios.
17: Dengel yo natan so pangipaliwawak.
18: Sipaparaan ak a mangitalindeg ed kasok,
: lapud amtak a wala ak ed katunongan.
19: O Dios, ondago kan mangakusa ed siak?
: No ondago ka, sipaparaan ak ya ag onesel tan ompatey.
20: Walay duaran bengatla a kerewen kod sika.
: Iter mo ra et ag ta ka la iyamutan.
21: Tondaan mo ak lan dusaen,
: tan ag mo ak la tataktakoten.
22: Mansalita kan onona, O Dios, insan ak onebat.
: Odino mansalita ak ya onona, insan mo ak ebatan.
23: Anto ray kaogsan tan kasalanan ko?
: Antoy ray ipapakasalanan mod siak.
24: Akin et papaliisan mo ak?
: Akin et ipapasen mo ak a kalaban?
25: Sasalien mo ak a taktakoten? Sakey ak labat a bolung;
: dodogpaan moy sakey ya amagan dayami.
26: Ambelat iray ipapakasalanan mod siak,
: pati saray ginagawak nen ogaw ak ni.
27: Babaloren moy golunggolung iray salik;
: iimanoen moy amin a gagawaen ko,
: anggan pati saray bakat ko.
28: Lapud saya, singa ak namomogay ya aboluk a kiew,
: singa kawes ya ataboney.