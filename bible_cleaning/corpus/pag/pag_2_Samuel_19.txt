1: Nibagad si Joab a panaakisan tan paneermenan nen David si Absalom.
2: Kanyan diad saman ya agew say liket na saray sondalo nen David lapud impanalo ra et nagmaliw ya ermen, nen nadngelan dan paneermenan na ari so anak to.
3: Mareereen iran pinmawil ed siudad, a singa ra sondalon ambaing lapud ibabatikan day bakal.
4: Sinakbungan na ari so lupa to tan inmeyag na maksil, O anak ko! Anak kon Absalom! Absalom ya anak ko!
5: Linmay Joab ed abung na ari tan kuantod sikato, Pinaabebam natan iray totoomsaray totoon angyagel na bilay mo tan say bilay na saray anak mon bibii, say bilay na saray asawam tan saray bibiin iyaamung mo.
6: Kakabosulen mo ray mangaarod sika tan aaroen mo ray mamobusul ed sika. Ta lapud sayan ginawam, pinalinew mo ya anggapoy kabaliksan dad sika ray opisyal mo tan saray totoom. Amtak la natan a maliket ka no mabilay si Absalom tan sikami balet et inaatey la.
7: Laka sirin natan tan pabiskeg moy linawa da ray totoom. Isambak ed ngaray Katawan a no ag mo ya gawaen, nabwas na kabwasan anggapoy anggan sakey a toon nakeraan a migampid sika. Sikato la yay sankaogsan a nagawad bilay mo.
8: Insan inmalagey so ari, linma tan inmirung ed abay na puirtay siudad. Nadngelan na saray totoo to a wadman, kanyan inmasingger irad sikato.
: Legan to ya, batik iray amin ya Israelita, tan nagsisempet irad kaabungan da.
9: Diad intiron bansa nambabalingaan iray totoo. Inkuandad sakey tan sakey, Inyagel itayo nen Ari David ed saray kalaban tayo. Inyagel to itayod saray Filisteo, balet natan imbatikan toy Absalom tan tinaynan toy bansa.
10: Nilanaan tayoy Absalom a manari, balet apatey ed bakal. Kanyan akin et anggapoy mamapawil dia ed kinen Ari David?
11: Say balitan nipaakar ed sasalitaen na saray Israelita et akasabid kinen Ari David. Kanyan imbaki toy Sadoc tan si Abiatar a papari a manepet ed saray pangulo na Juda, Akin et sikayo la laingey onur ya ontulong ed pakapawil na ari ed palasio to?
12: Kakanayon ta kayo, kalamanan tan kadalaan ta kayo; akin et sikayoy onur a mamapawil ed siak?
13: Binilin met ira nen David ya ikuandad kinen Amasa, Kanayon ta ka. Manlapud natan, salatan moy Joab a pangulo na saray sondalo. Pateyen ak komun na Dios no ag ko ya gawaen!
14: Sarayan salita nen David akapapawil na inkatoor na amin a totood Juda, kanyan impaibaga rad ari ya ompawil la tan amin da ray opisyal to.
15: Nen ompapawil lay ari, inabet na saray totood Juda a linmad Gilgal a mangolup ed ibaliw to ed Ilog na Jordan.
16: Diad saman met a bekta, si Simei a lakin anak nen Gera, a kabyangay tribu nen Benjamin tan taga Bahurim, nangganat a linmad Jordan ya onabet ed Ari David.
17: Kaiba to ray sanlibon lalaki a nanlapud tribu nen Benjamin. Si Siba ya aripen na pamilya nen Saul tan saray labinliman anak ton lalaki tan duamplon aripen to et linma ra met ed Jordan kasakbayan na isabiy ari.
18: Binaliw day ilog a mangolup ed ibaliw na ari tan saray kakaiba to tan manggawa ed antokaman a labay to.
: Nen kuan lan ombaliw so ari, tinmiblak si Simei ed arap to
19: tan kuanto, Kagalang kon Ari, ipangasim pan lingwanan mo la may makapoy a ginawak diad samay agew a tinaynan moy Jerusalem. Ag mo la komun ipapakasalanan ed siak; ag mo la komun nununoten.
20: Amtak a nankasalanan ak, kanyan siak so onaan a kabyangan na saray tribun walad baybay a linma dia natan a mangabet ed Kagalang kon Ari.
21: Inkuanen Abisai a lakin anak nen Sarvia, Nepeg a pateyen si Simei, ta inayew toy toon pinili na Katawan a manari.
22: Balet inkuanen David ed saray sanagin Abisai tan Joab, Siopay anepet ed sikayo no antoy nepeg a gawaen? Labay yon itdan ak na gunigon? Siak la natan so ari na Israel; anggapoy Israelitan napatey natan ed sayan agew.
23: Insan inkuantod kinen Simei, Sambaan kod sika ya ag ta ka papatey.
24: Insan sinmabin mangabet ed ari si Mefiboset ya apo nen Saul. Ag to inorasan so sali to, ag to pinotutan so balbas to, odino impesak so kawes to nanlapu lad intaynan na ari ed Jerusalem ya anggad impawil ton sipapalabo.
25: Nen sinmabin nanlapu ed Jerusalem si Mefiboset a mangabet ed ari, inkuan na ari ed sikato, Mefiboset, akin et ag ka akilad siak?
26: Inmebat, Kagalang kon Ari, onung na kabat mo met la, sakey ak a lopuy. Imbagak ed aripen ko ya ilogan to ak ed asnok, pian makapila ak ed sika, balet pinalikdo to ak.
27: Nantilad sika nipaakar ed siak, balet singa ka anghil na Dios, kanyan gawam so antokaman ya amtam a maabig.
28: Kanepegan a pateyen mo ray amin a kabyangay boleg nen Saul, balet initdan mo ak na kanepegan a mangan ed lamisaan mo. Anggapo lay kanepegan kon onkerew ni na antokaman a panangasi ed sika.
29: Inmebat so ari, Ag mo la aaruman itay ibabagam. Ginetmak lan panapagan yo nen Siba iray kayaryan nen Saul.
30: Iter mo lan amin ed kinen Siba, ebat nen Mefiboset. Masarag lad siak a say Kagalang kon Ari et akapawil ya anggapoy agawan maoges ed sikato.
31: Manlapud Rogelim, linma met si Barzillai a taga Galaad a mangolup ed ari diad ibaliw tod Jordan.
32: Mataktakken lan maung si Barzillai; walomploy taon to la. Mayaman a maung, kanyan nen say ari et walad Mahanaim, sikatoy naniiter na kanen na ari.
33: Inkuan na ari ed sikato, Mila kad siak ed Jerusalem, ta asikasoen ta ka.
34: Balet inmebat si Barzillai, Antikey lay pambilay ko; akin et nepeg ko niy milad Kagalang kon Ari diad iyakar tod Jerusalem?
35: Walomploy taon ko la tan anggapo lay antokaman a makaiter ed siak na liket. Ag ko la nananam so kakanen tan iinomen ko, tan ag ko la narengel so bosis da ray kumakanta. Makabelbelat ak labat ed sika, Kagalang kon Ari.
36: Ag ak manepeg a mangawat ed satan a baleg a tumang. Kanyan mila ak labat ed sika diad lablabas na Jordan.
37: Insan yo ak la abuloyan ya onsempet, ta labay ko so ompatey ed abay na lobuk na saray atateng ko. Niay anak kon Camaam; awit mo la, Kagalang kon Ari, tan akaoley ka lan manggawad sikato na isisipen mon maabig.
38: Inmebat so ari, Pilaen ko tan gawaen kod sikato so isisipen mon maabig. Gawaen ko so antokaman a kerewen mo.
39: Insan binaliw nen David tan saray totoo to so Jordan. Inanguban toy Barzillai tan binindisionan to, insan la sinmempet si Barzillai.
40: Kabaliw na ari, ya inolup na amin a lalakin taga Juda tan kapaldua na amin a lalakin taga Israel, tinmuloy ed Gilgal a kaiba toy Camaam.
41: Insan linmad ari iray Israelita tan kuandad sikato, Akin et abaloan na saray agagi min lalaki a taga Juda a walay kanepegan dan mangalad sika tan olupen da ka, say pamilyam, tan saray totoom diad imbaliw yod Jordan?
42: Inmebat iray taga Juda, Ginawa mi man, ta kanayon mi so ari. Akin sirin et pampetangan yoy olo? Ag to binayaran so kinan mi tan ag to kami initdan na antokaman.
43: Inmebat iray Israelita, Mamimpulo nin karakel so kanepegan mid Ari David nen say sikayo anggaman a kanayon yo. Akin et memelag-melagen yo kami? Ag yo lilingwanan a sikamiy akaonan nantotongtong na nipaakar ed ipawil na ari!
: Balet mapetang ni ray lalakin taga Juda a misangsangan nen saray lalakin taga Israel.