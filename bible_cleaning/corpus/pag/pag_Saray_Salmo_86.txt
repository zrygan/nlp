1: Dengel mo ak pa, Katawan , tan ebatan mo ak,
: ta makapoy ak tan wala ak ed pankaukolan.
2: Iyagel mo ak pad patey, ta matoor ak ed sika;
: ilaban mo ak pa, ta managlingkur mo ak tan manmamatalek ak ed sika.
3: Sikay Dios ko, kanyan kasian mo ak pa;
: mikakasi ak lawas ed sika.
4: Paliket mo ak pa a managlingkur mo, Katawan,
: ta ontatagey iray pikakasik ed sika.
5: Katawan , maung tan manamirdona ka,
: napno kay ag mangoman a panangaro ed amin da ray mampipikasid sika.
6: Dengel mo pay pikakasik, Katawan ;
: talineng mo pay ikekerew koy tulong.
7: Ontatawag ak ed sika no panaoy gunigon,
: lapud eebatan moy pikakasik.
8: Anggapod saray diriyos so miparad sika, Katawan,
: anggapoy siopaman a makagawa ed saray ginawam.
9: Amin da ray bansan pinapalsam ondago ra tan ondakmomo rad sika.
: Idayew day inkatalonggaring mo.
10: Sikay makapanyari tan manggagawa ka ray pakelaw;
: bukor mo so Dios.
11: Katawan , ibangat mo ak pad labay mon gawaen ko,
: et matoor ta kan onuren;
: ibangat mo ak pan manlingkur ed sika diad intiron pusok.
12: Idayew ta kad intiron pusok, Katawan a Dios ko,
: tan ibawag kon ando lan ando so inkatalonggaring mo.
13: Agaylay kabaleg so ag mangoman a panangarom ed siak!
: Inlaban mo ak ed lobuk.
14: O Dios, ondadagon onsumpad siak iray mapaatagey a totoo;
: labay ak a pateyen na sakey ya olup na totoon maruksa,
: totoon ag mangitaltalek ed sika.
15: Balet sika, Katawan, mapangasi tan maaro kan Dios,
: maanos ka, maabagey tan matoor ka lawas.
16: Lingaw mo ak pa tan kasian mo ak;
: pabiskeg mo ak pa a managlingkur mo,
: lapud lilingkuran ta ka a singa ginawa nen inak.
17: Katawan , ipanengneng mo pad siak so pakapatnagay kaabigan mo;
: pian nabaingan iray mamobosul ed siak,
: diad pakanengneng dan niligliwa tan tinulongan mo ak.