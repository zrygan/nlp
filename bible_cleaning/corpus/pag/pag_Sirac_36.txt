1: O Katawan a Dios na sansinakuban, nengneng mo kami pa tan kasian mo kami.
2: Gawam pan ontakot ed sika so balang bansa.
3: Galaw ka pa sumpad saray arum a bansa, tan ipanengneng mod sikara so pakayarim!
4: Inkana mo kamid pangipanengneng mod sikara ya ontan lan inkasantom; ikanam pa ra natan a pangipanengneng mod sikami ya ontan lay inkatalonggaring mo.
5: Ipaaral mo pad sikara, a singa naaralan mi, ya anggapo lay arum a Dios, O Katawan, no ag say sika labat.
6: Mangiter ka pa na saray balon tanda, manggawa ka pa na saray balon milagro; ipanengneng mo pad sikami so mapagalang a pakayarim!
79: Ipasabim pa la may nigetar a panaon ya amin a totoo et nayarian dan salitaen iray ankakabaleg a bengatlan gagawaen mo. Ikalbom pa so mapalalo tan manliub a pasnuk mo, tan ag mo pa aabuloyan a walay nabilay a kalaban mi. Patey mo pa ray nampapairap ed saray totoom.
10: Temek mo pan amin iray pangulo na saray kalaban ya abaloan dan sikara labat so totood intiron mundo!
11: Tipon mo pa lamet iray tribu na Israel, tan ipawil mo pad sikaray dalin da a singa samay impangiter mod sikara nen saman.
12: Katawan, kasian mo pa so Israel, saray totoon nipapasen a kayaryan mo, a tatawagen mo a pangulowan ya anak a laki.
13: Kasian mo pay Jerusalem, say masanton siudad mo, a dimay pinilim a panayaman mo.
14: Panom pa so Timplom ed Palandey na Sion na kagalangan mo tan saray imno na dayew.
15: Mantasi ka pan para saray totoom a pinalsam nen gapo; patwam pa ray propisiyan asalitad ngaran mo.
16: Tumangan mo pa ray mananisiad sika, tan paneknekan mon napanmatalkan iray propitam.
17: Mapangasi ka lawas ed saray totoom; dengel mo pay pikakasi mi ran aripen mo. Diad ontan, nabirbir na amin a totood sankamundoan a sika so Katawan, say Dios ed ando lan ando.
18: Nayarin kanen so amin a kakanen, balet maung ni ray arum a kakanen nen saray arum.
19: No napambiigan na dila iray taway na nandoroman karni, ontan met a naamtaan na matudyon kanunotan iray tila.
20: Panlalapwan na golo so toon pikewet so kanunotan to, balet amta na toon walay salsali tod bilay so ombales.
21: Nepeg ya awaten na sakey a bii so siopaman a mangasawad sikato, balet nepeg ya apigeren na laki so pampili tod asawaen to.
22: Paliliketen na gangganay sakey a bii so sakey a laki; anggapoy lalon marakep a nengnengen na mata nen say gangganay bii.
23: No mapangasi tan mauyamo ed panagsalita so sakey a bii, sankapalaran ed saray lalaki so asawa to.
24: No mangasawa so sakey a laki, nagamuran toy sankaabigan a bengatla a nayarian ton nakayaryansakey ya asawan ontulong ed sikato tan mamabiskeg na linawa to.
25: No ag naalar so solar, onloob iray matatakew tan manala ray labay da. No anggapoy asawa so sakey a laki, akar-akar a maermen;
26: anggapoy panagmatalek na saray totoo ed sakey a lakin anggapoy abung ya ogip-ogip ed nandoroman pasen kapag labi a singa anggapoy panagmatalek dad sakey a matakew ya akar-akar ed nandoroman baley.