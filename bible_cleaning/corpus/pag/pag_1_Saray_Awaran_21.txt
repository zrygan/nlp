1: Nilabay nen Satanas ya itday gunigon iray totood Israel, kanyan tinangguyor toy David ya alaen toy bilang da.
2: Ingganggan nen David si Joab tan saray arum a pangulo na saray sondalo, Laka yod intiron dalin na Israel, manlapud Beer-seba a sakey a ketegan na bansa ya anggad Dan a sananey a ketegan, ta bilang yo ray totoo. Labay kon naamtaan so karakel da.
3: Inmebat si Joab, Say Katawan et parakelen to komun a maminlasus so totoo to. Kagalang kon Ari, aliwa tan aripen yo ran amin? Akin et labay yo yan gawaen tan pankasalananen yoy intiron bansa?
4: Balet naonur lamlamang so ganggan na ari ed kinen Joab. Linmay Joab tan niliber toy intiron bansa, insan pinmawil ed Jerusalem.
5: Imbaga tod Ari David so abilang to: diad Israel sakey milyon tan sanlasus libo a lalaki so nayarin mansondalo, tan diad Juda apat a lasus tan pitomplon libo a lalaki so nayarin mansondalo.
6: Lapud sumlang si Joab ed ganggan na ari, ag to la binilang iray totoon kabyangay tribu di Levi tan Benjamin.
7: Ag akaliket so Dios ed sayan agawa, kanyan dinusa toy bansa na Israel.
8: Inkuanen David ed Dios, Ambelat so kasalanan ko lapud sayan ginawak! Pirdona mo ak pa. Inaambagel so ginawak.
9: Inkuan na Katawan ed kinen Gad a propita nen David,
10: Lakad kinen David, ta ibagam ed sikato ya itdan koy taloran pampilian. Gawaen ko so antokaman a pilien to.
11: Linma sirin si Gad ed kinen David, sinalita toy impaibaga na Katawan , tan tinepet to, Dinay pilien mo?
12: Taloy taon ya eras? Odino taloy bulan a deralderalen kayo na saray kalaban yo tan ibatik-batikan yo ra? Odino taloy agew ya idogpa na Katawan ed sikayo so ispada to tan mangibaki na salot ed dalin yo tan say anghil to so ikana tod pampatey na saray totood intiron dalin? Anto so ebat mo ya ibagak ed Katawan ?
13: Inmebat si David ed kinen Gad, Makapasinagem so kipapasen ko! Balet ag ko labay a dusaen ak na too. Say Katawan so labay kon manusad siak ta mapangpangasi.
14: Kanyan say Katawan angibaki na salot ed saray totood Israel, tan pitomplon libo so inatey ed sikara.
15: Say Dios angibaki na sakey ya anghil a maneral ed Jerusalem, balet angoman na kanunotan tan kuantod samay anghil, Tondaan mo la! Duga la tan! Manalalagey imay anghil ed abay na panagilikan nen Arauna a Jebuseo.
16: Tinmangay si David et anengneng to may anghil a manalalagey ed liwang, sankabembenan toy ispada to, tan akaparaan lan maneral ed Jerusalem. Insan si David tan saray pangulo da ray totooakakawes iran amin na sakodinmakmomo ra ya anggad dalin.
17: Nampikasiy David, O Dios, siak so nanggaway kaogsan. Siak so angiganggan a bilangen iray totoo. Antoy ginawa na sarayan totoo? Katawan a Dios ko, siak pay dusam tan say pamilyak, aliwan saray totoom.
18: Imbaga na samay anghil na Katawan ed kinen Gad ya iganggan toy David ya onlan manggawa na altar a para Katawan diad panagilikan nen Arauna.
19: Inonur nen David so ganggan na Katawan ; linma sirin onung na imbaga nen Gad ed sikato.
20: Diad saman a bekta, manaani na trigo si Arauna tan saray apatiran lalakin anak to. Nen anengneng da may anghil batik tan inmamut ira may anak to.
21: Kanengneng nen Arauna ya onsasabiy Ari David, tinaynan to may panagilikan tan dinmakmomo ya anggad dalin diad impangigalang to.
22: Inkuanen David ed sikato, Ilakom ed siak yay pasen a panagilikan mo, pian makapanggawa ak na altar a para Katawan , et ontonda lay salot. Iter kod sikay intiron bili to.
23: Alam labat, Kagalang kon Ari, kuanen Arauna, ta gawam so labay mo. Nia ray bakan isaklang a bagat a popoolan; nia ray tablan panagilikan a nayarin pamparlang, tan say trigon isaklang a bagat. Iter ko ran amin ed sika.
24: Balet inmebat so ari, Andi, bayaran kod sikay intiron bili to. Ag ak mangibagat ed Katawan na antokaman a kayaryan mo ya ag ko binayaran.
25: Kanyan initdan toy Arauna na anem a lasus a kuartan balituk a bayar na samay pasen a panagilikan.
26: Insan nanggaway altar a para Katawan tan angisaklang na saray bagat a popoolan tan saray bagat a para kareenan. Nampikasi, et inebatan na Katawan diad panamegley na impangibaki toy apoy a nanlapud tawen ya amool ed saramay imbagat ed tapew na altar.
27: Ingganggan na Katawan imay anghil ya ikaluban to la may ispada to, et inmonur imay anghil.
28: Diad saya anengneng nen David ya inebatan na Katawan so pikakasi to, kanyan angisaklang na saray bagat ed tapew na altar diad panagilikan nen Arauna.
29: Diad sayan panaon wala nid altar ed Gabaon so Tuldan Ayamay Katawan a ginawa nen Moises diad kalawakan, tan say altar a nampopoolan ed saray bagat;
30: balet ag akakar diman si David a mangigalang ed Dios, lapud antakot ed samay ispada na anghil na Katawan .