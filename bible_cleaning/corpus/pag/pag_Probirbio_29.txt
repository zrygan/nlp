1: No paaweten moy olom kapag sikay pepeteken, onsabiy agew a sikay biglan naderal tan anggaan mo la.
2: Ipanengneng mod siak so matonung a manoley, et ipanengneng kod sika iray totoon maliket. Ipanengneng mod siak so maoges a manoley, et ipanengneng kod sika iray totoon pangaskasiyay kipapasen da.
3: No pablien moy kakabatan ikinon ka na amam.
: Andi-kakanaan a panagdarak so panggastos ed saray bibiin marotak.
4: Mabiskeg so bansa no say inkatonung so ipakurang na ari, balet no say kuarta labat so kawalaay pilalek to, deralen toy bansa to.
5: No papalikdoen moy kaparam a too, papatitan moy sikan dili.
6: Naeerel na saray dilin kasalanan da iray totoon maoges, balet maliket tan bolus iray totoon matonung.
7: Say maung a too kabat to ray kanepegan da ray mairap-bilay, balet saray totoon maoges ag da natatalusan ira yan bengatla.
8: Saray totoon abebbebay panangipasen dad arum a totoo et nayarian dan gewgewen so intiron siudad. Saray totoon makabat papareenen day baley.
9: No irimanda na toon makabat so toon makulang-kulang, makapasnuk labat imay makulang-kulang, manelek-elek tan manggaway golo.
10: Kabosul na saray managpatey na too so toon maptek so panagbilay to, balet saray matonung iyagel day bilay to.
11: Saray totoon makulang-kulang ag da iyaamut so pasnuk da, balet maanos tan napokpokan day pasnuk da iray totoon ikakana ray olo ra.
12: No dengelen na manoley so tilan balita, magmaliw a matila ya amin iray opisyal to.
13: Say toon mairap-bilay tan say toon managpairap walay pamparaan dainitdan iran dua na Katawan na saray mata.
14: No iyagel na ari iray kanepegan na saray mairap-bilay, andokey a panaon so panoley to.
15: Say lewet tan say pametek et maung so iter dad saray anak. No say labay na ogaw so nasumpal, ipelag tod kababaingan so ina to.
16: No saray totoon maoges iray walad pakayari, ondakel so panaggaway kaogsan. Balet saray matonung naimatonan da so kapelag da ra yan totoo.
17: Petek moy ogaw ya anak mo, et nikinon mo lawas. Anggapon balut so iter ton makasengeg na kababaingan mo.
18: Say bansan anggapoy panangiwanwan na Dios et sakey a bansan anggapoy oksuy. Maliket so toon mangoonur na ganggay Dios!
19: Ag napetek so aripen diad panamegley na salita labat. Nayarin natatalusan to ka, balet ag to ka dengelen.
20: Baleg niy ilalo na sakey a toon makulang-kulang nen say toon ag to nununotey lalabiren to.
21: No iter moy amin a labay na aripen mo manlapud ogaw ni, onsabiy agew a panoleyan toy amin a kayaryan mo.
22: Say toon maipapasnuk panlapwan na dakel a kolkolan tan golo.
23: Say panagpaatagey mangipelag ed sika, balet no mapaabeba ka, napagalangan ka.
24: Say manonan kalaban na kaibay matakew et say sikaton dili. Nadusa no ibaga tod korti so katwaan, balet isamba na Dios no ag to ibagay katwaan.
25: Maatap so bilay mo no pibabalian mo so nununoten na saray totoon nipaakar ed sika, balet arawi kad kaatapan no manmatalek kad Katawan .
26: Balang sakey a too labay ton naala so abig-linawa na manoley, balet diad Katawan labat so pakagamuran moy katonungan.
27: Say toon matonung kabosul toy toon maoges, tan say toon maoges kabosul toy toon matonung.