1: Ombibiskeg so pamilya lapud kakabatan na saray bibii, balet naderal so pamilya lapud inkakulang-kulang.
2: Mambilay kan matwa, et ipapanengneng mon walay panamagalang mod Katawan ; mambilay kan maoges, et ipapanengneng mon anggapoy panamagalang mod Katawan .
3: Say panagpaatagey na toon makulang-kulang panlalabiren to na mapalalo; saray salita na makabat a too so mangyaagel ed sikato.
4: No anggapoy bakan napandalus mo ag nakargaay kamalir mo; balet no wala napano na ilik.
5: Say napampiaan a tasi ibabaga to lawas so tua, balet say ag napampiaan tilan amin so ibabaga to.
6: Ag balut narumog na saray totoon mapaatagey so kakabatan, balet saray totoon walay pakaamta mainomay toy manaral.
7: Arawian mo ray totoon makulang-kulang; anggapoy nibangat dad sika.
8: Akin et makabat so toon masilib? Lapud amta to no antoy gawaen to. Akin et ambagel so toon makulang-kulang? Lapud nunonoten to labat a walay amta to.
9: Saray totoon makulang-kulang anggapoy walad sikara so pankakasalanan da, balet saray matonung labay day napirdona.
10: Say gayagam tan kairapan mo et ag nayarin inagnag mod arum a too.
11: Ageba lay abung na toon maoges, balet manalalagey niy abung na toon matonung.
12: Say dalan ya abaloan mon duga et nayarin mamaarap ed patey.
13: Nayarin niamut na elek so ermen. No naandi lay liket, wala lawas so ermen.
14: Saray totoon maoges anien day bayar na kaogsan da. Saray totoon matonung natumangan ira, lapud saray gawgawa ra.
15: Say toon makulang-kulang sisiaen toy amin a bengatla; balet saray totoon walay pakatalus aasikasoen da ray kurang da.
16: Saray totoon walay pakatalus maalwar ira tan nibatikan day gunigon, balet saray totoon makulang-kulang sagpasagpa rad antokaman a gawaen da.
17: Saray totoon mapasnuk manggagawa ray andi-kabaliksan; saray totoon lalon makabat mansiasiansia ran mareen.
18: Saray totoon anggapoy amta nagagamuran day kanepegay inkakulang-kulang da, balet say pakaamta so tumang da ray masilib.
19: Saray totoon maoges nakaukolan ya onsuko ra ed saray totoon matonung, tan mampaabeba ran onkerew na tulong ed sikara.
20: Say toon mairap-bilay ag labalabay na anggan say kaabay to, balet say toon mayaman dakel so kakaaro to.
21: No labay moy maliket, kasian mo ray mairap-bilay; kasalanan so pambalaw ed siopaman.
22: No pankaabigan so gawaen mo panmatalkan tan galangen ka na arum a totoo; no pankaogsan so gagawaen mo, nalilingo ka.
23: Mankimey ka pian walay napambilay mo; no ananggaan moy salita lan salita, magmaliw a mairap so bilay mo.
24: Kayamanan so tumang na saray makabat a totoo, balet nanaamtaan iray makulang-kulang, lapud inkakulang-kulang da.
25: Say tasin tuay ibabaga to bilay so ilalaban to; no tila ray ibaga to pantratraidoran to ray totoo.
26: Say panangigalang ed Katawan mangiiter na talek tan mangyaarawid kaatapan ed sakey a too tan pamilya to.
27: Labay mon napaliisay patey? Say panangigalang ed Katawan et sobul na bilay.
28: Say inkatalonggaring na sakey ya ari nileletneg ed karakel na totoon ooleyan to; no anggapo ra anggapo met la.
29: No ambetel so olom makabat ka, balet no mipepetang so olom ipapanengneng mo so ontan lan inkakulang-kulang mo.
30: Say mareen a kanunotan pagmamaliwen ton mabiskeg so laman, balet singa kanser so imon.
31: No pairapen mo ray totoon mairap-bilay, papabaingan mo so Dios ya amalsad sikara; balet say pangasid mairap-bilay et sakey a panangigalang ed Dios.
32: Saray totoon maoges dederalen na saray dilin kaogsan da; balet saray totoon matonung iyaagel ira na dilin kamaungan da.
33: Kakabatan so walad balang kanunotan na toon ikakana toy olo to; saray totoon makulang-kulang anggapoy amta ran nipaakar ed kakabatan.
34: Say inkatonung pagmamaliwen ton matalonggaring so sakey a bansa; say kasalanan ipepelag tod kababaingan so anggan dinan a bansa.
35: Pakaliliketan na saray arari iray marunong ya opisyal da, balet dudusaen da ray totoon ag manusumpal na kanepegan da.