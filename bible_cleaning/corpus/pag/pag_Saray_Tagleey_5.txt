1: Nudnunot mo pay asumpalan mi, O Katawan .
: Nengneng mo kami pa, tan imanom so inkaplag mid kababaingan.
2: Walad lima na saray taga arum a bansa iray kayaryan mi;
: manaayam ed kaabungan mi iray totoon sangkaili.
3: Pinapatey na kalaban iray kaamaan mi;
: balo la natan iray kainaan mi.
4: Nakaukolan a bayaran miy danum ya iinomen mi;
: nakaukolan a saliwen mi ray itotongo mi.
5: Pinairap da kamin pinabatik a singa asno o kamilyo,
: naknaksawan kami, balet ag da kami abuloyan a mampainawa.
6: Linma kamid Asiria tan Egipto ya akikerew,
: pian nawalaan kamiy magenap a napambilay.
7: Nankasalanan iray lalaki mi tan inaatey la ra,
: balet maniirap kami lapud saray kasalanan da.
8: Ooleyan kami na saray totoon anggapoy pidomaan dad saray aripen,
: anggapoy mangyagel ed sikami ed pakaoley da.
9: Ipupusta miy bilay mi kapag mananap kamiy napambilay;
: lapud akar-akar ed kaalogan iray managpatey na too.
10: Lapud eras singa kami popoolan ed kapepetang mi,
: ya anggad ampetang lay baog mi a singa pogun.
11: Diad dilin Palandey na Sion apasoot iray kaasawaan mi;
: diad saray bario na Juda nalnalay inkabii da ray mamarikit mi.
12: Narel tan nibitay iray pangulo mi;
: ag da inggalang iray mamatakken mi.
13: Apasoot a manggiling iray lalakin tobun-balo tayo;
: mandokingking a mansasakbat na ambelat a kiew iray ogogaw a lalaki.
14: Ag la onyoyorung ed puirta na siudad iray mamatakken a lalaki,
: tan ag la manotogtog o mangakanta iray tobun-balo.
15: Naandi lad bilay mi so gayaga;
: ermen so sinmalat ed saray panagsayaw mi.
16: Anggapo lay nakdaan ed amin da ray ikikinon mi.
: Nankasalanan kami, kanyan pangaskasiyay kipapasen mi natan.
17: Ambelat so pagew mi lapud saya
: tan binmilonget so pakanengneng mi,
18: lapud anggapo lay onkitakitaw a too ed Palandey na Sion,
: tan saray asod katakelan so akar-akar lad saray deral-deral to.
19: Balet sika, Katawan , so ari ed anggad angga,
: tan mansiansia kan manoley ya anggad kapigan.
20: Akin et abaybayag lay impangikaindan mod sikami?
: Ag mo kami la nanunotan?
21: Papawil mo kamid sika, O Katawan ! Papawil mo kami pa!
: Ipawil mo pay gendat a kagalangan mi.
22: Odino andi-anggaan lay impangikaindan mod sikami?
: Ag la manganggay pasnuk mod sikami?