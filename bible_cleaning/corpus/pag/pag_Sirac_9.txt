1: Ag ka mangiimon ed asawam ya inarom. Ibangat mo labat ed satan no panoy panggawa toy pakasakitan mo.
2: Ag mo isusuko so kagalangan ed anggan dinan a bii.
3: Arawian mo ray asawa na arum a lalaki, ta no andi patitan da ka.
4: Ag ka mioolup ed saray bibiin kumakanta tan tumutogtog; palikdoen da ka.
5: Ag ka onnenengneng a mapalalo ed sakey a birhin, ta no andi napasoot kan mambayar na bili na nubio.
6: Ag mo iiter so sikan dili ed saray marotak a bibii, pian ag mo nabalang ya amin so kayaryan mo.
7: Kanyan ag ka oonlan mananap ed saray dalan odino manliber-liber ed saray ataynan a parti na baley.
8: No makanengneng kay magangganan bii, lingaw ka ed biek a dapag; ag mo panaayamen ed kanunotan mo so ganggana na biin ag mo asawa. Dakel iray lalakin nibalang na ganggana na sakey a bii. Parlangan toy liknaan mo a singa apoy.
9: Ag ka mirorongod asawa na sananey a laki odino miinoman ed sikato. Nayarin napelag ka ed pananukso na ganggana to tan naderal ka na panibeg mo.
10: Ag mon balut ikakaindan so abayag lan kaaro; ag kan balut makalmo na balon kaaro a kasalat to. Singa alak so pikakaaro; lalon onaabig no ombabayag.
11: Ag ka oniibeg ed iyaaligwas na toon makasalanan; ag mo amta no antoy niganan deral a manaalagar ed sikato.
12: Ag ka manliliket ed saray bengatlan pakaliliketan na saray totoon aliwan matonung; ag mo lilingwanan a legan dan mambibilay wala rad kasalanan.
13: No paliisan moy toon walay pakayari ton mamatey ed sika, ag ka nepeg ya ontakot ed pangyagel moy bilay mo; balet no nepeg moy onasingger ed sikato, manalwar kan maung, ta nayarin pateyen to ka. Nepeg a sinununot ka a manaakar ka ed kawalaan da ray patit, a sikay mainomay a napatitan.
14: Gawam so anggaay nayarian mon mangamta ed saray totoon walad kaliber-liber mo, tan miala ka na simbawa ed saray totoon manepeg labat a mangiter.
15: Mitongtong kad saray totoon maotek, tan say Ganggan na Sankatagyan so nepeg a pantongtongan yo.
16: Pilim a kaibam ed panangan iray totoon matonung. Nepeg a say takot mod Katawan so manonan ikinon mo.
17: Nadayew so toon marunong a mankimey lapud saray bengatlan gagawaen to, tan napapamintuaan so kakabatan na pangulo diad panamegley na saray salita to.
18: Tatakotan na balang too ed baley so toon mansasalita ya anggapoy adya tan sagpasagpa.