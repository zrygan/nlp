1: Agaylay ermen na Jerusalem a gendat a napnoy totoo!
: Gagalangen na sankamundoan nen saman, balet singa biin balo so kipapasen to natan;
: Sankarakpan nen saman ed saray siudad, balet aripen so nagmaliwan to.
2: Mannangnangis lawas; managagos ed aping toy lua.
: Diad amin da ray angaaro ed sikato nen saman,
: anggapoy manligliwa ed sikato ya anggan sakey ed sikara.
: Nantraidoran na saray kagampi to tan kalaban to ran amin natan.
3: Saray totood Juda et pangaskasiyan iran aripen; apasoot iran manlingkur ed arawi.
: Manaayam irad saray sananey a dalin; anggapoy pasen a natawag dan kayaryan.
: Ag ira makabatik, lapud alakub ira na saray kalaban.
4: Anggapo la natan so oonlad Timplo a mangigalang no agew iran masanto.
: Saray bibiin kumakantad man et maniirap ira tan manayay labat iray papari.
: Begtebegtew la ray puirtay siudad tan pangasikasiyan so Sion.
5: Nampalabo ray kalaban to; sikato lay walad silong na pakayari ra.
: Paniirapen na Katawan , lapud amin ya amayamay a kasalanan to;
: Anggan saray ogogaw adakep ira tan sikaray inaawit na kalaban da.
6: Say kagalangan na Jerusalem naandi la.
: Saray pangulo to singa ra saray ulsan makapkapoy lad eras,
: A ngalngali la naandiay biskeg legan ton ibabatikan iray umaanup.
7: Natan ta aderal-deral lay Jerusalem, nudnunoten toy kagalangan to nen saman.
: Anggapoy ontulong ed sikato nen sikatoy naplag ed lima da ray kalaban;
: Elek-elekan na saray anakep ed sikato lapud inkatalo to.
8: Mapalalon kaogsan so ginawa na Jerusalem, kanyan sikatoy adotakan.
: Balbalawen la natan na saray mangidadayew ed sikato,
: lapud anengneng dan alakseban.
: Manayay tan isasanib toy lupa to lapud kababaingan.
9: Sankanengneng so inkarotakan to, balet anggapoy walad sikato so agawad sikato.
: Makapasinagem so inkaplag to; anggapoy manligliwad sikato.
: Analo ray kalaban to, tan kekerewen to a kasian na Katawan .
10: Sinamsam na saray kalaban iray amin a kayamanan to.
: Anengneng to ran linmoob ed Timplo,
: a say dalem to et insebel na Katawan a looban na saray Hintil.
11: Manayay iray totoo to legan dan manaanap na naakan da;
: Isasalat dad nakan so kayamanan da, pian napabiskeg ira.
: Imano mo ak, Katawan , eyag na siudad; nengneng mo pay pangaskasiyan a kipapasen ko.
12: Nengneng yo ak, eyag na siudad ed balang ondadalan.
: Anggapoy singa siak diad panliliknak na kairapan,
: Say kairapan ya impalikna na Katawan ed siak nen ampetang so olo to.
13: Manlapud tagey angipelag na apoy tan pinoolan toy dalem ko.
: Pinatitan to ak, et nipatumba ak.
: Insan to ak inkaindan, tan tinaynan to ak a nanairapan.
14: Inlista ton amin iray kasalanan ko, insan to ra binerber ya amin;
: Imbitin to ra ed beklew ko, et kinmapoy ak lapud saya.
: Impalima ak na Katawan ed saray kalaban ko, tan siak so sarasarag da.
15: Inelekan na Katawan ya amin iray makapanyarin sondalok;
: Angibaki na saray sondalon ondogpa ed siak tan maneral ed saray lalakin tobun-balo.
: Minekmek to ray sankaabigan a totook a singa kapepespes na saray ubas ed panagpespesan.
16: Sikato yay makasengeg no akin et managagos ed matak so lua.
: Anggapoy nayarin manligliwad siak; anggapoy makaiter ed siak na biskeg na linawa.
: Tinalo ak na saray kalaban; saray totook anggapoy nakdaan a kayaryan da.
17: Inyonat ko ray limak, balet anggapoy ontulong ed siak.
: Anawag ed kaliber-liber so Katawan na saray onlaban ed siak.
: Marotak a bengatla so pangipapasen dad siak.
18: Maptek so Katawan , ta sinumlang ko ray salita to.
: Dengel yo ak, totood inerman a pasen; nengneng yoy paniirap ko.
: Nalan priso iray tobun-balon bibii tan lalaki.
19: Tinmawag ak ed saray kagampik, balet ag da ak tinulongan.
: Inaatey ed dalan iray papari tan saray pangulo,
: Legan a manaanap ira na naakan, pian ombiskeg ira.
20: Nengneng mo ak pa, O Katawan , ta nagugunigon ak;
: maguloy kamarerwak!
: Ngalngali ombetag so pagew kod ermen lapud nankakasalanan ak.
: Wala ray pateyan ed daladalan, tan anggan diad dalem na kaabungan walay patey.
21: Dengel mo pay panayay ko; anggapoy manligliwad siak.
: Panliketan na saray kalaban ko so impangiter moy gunigon ed siak.
: Ipasabim pa la may agew ya insipan mo; panirap mo pa ray kalaban ko a singa paniirap ko.
22: Sintinsiaan mo pa ray dusa lapud saray kaogsan da;
: Dusam ira a singa impanusam ed siak, lapud saray kasalanan ko.
: Mapalaloy panayay ko, tan ansakit so pagew ko.