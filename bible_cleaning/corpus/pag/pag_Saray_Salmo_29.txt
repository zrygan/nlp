1: Idayew yoy Katawan , sikayo ran anghil na Dios;
: idayew yoy kagalangan tan say pakayari to.
2: Idayew yoy mapagalang a ngaray Katawan ,
: no ompanengneng imay Masanto, dakmomo kayod arap to.
3: Narerengel so bosis na Katawan diad tapew da ray dayat;
: onkakarul so mapagalang a Dios,
: et narerengel so bosis to ed saray danum.
4: Narerengel so bosis na Katawan ,
: say bosis ton makapanyari tan napnoy kagalangan.
5: Say bosis na Katawan popoteren to ray kiew a sidro,
: anggan saray sidro ed Libano.
6: Paluluksoen ton singa saray kilaw a baka iray kapalandeyan na Libano,
: tan palologtuten ton singa kilaw a bakan kalakyan so Palandey a Hermon.
7: Say bosis na Katawan so mamapakirmat.
8: Say bosis na Katawan yeyegyegen toy kalawakan;
: yeyegyegen to so kalawakay Cades.
9: Say bosis na Katawan yuyugayogen to ray kiew a robli
: tan papepelagen to ray bolung na kakiewan,
: legan ya amin a totood Timplo to et oneeyag, Nagalang so Dios!
10: Ooleyan na Katawan iray danudanum;
: manari ya anggad angga.
11: Pabibiskegen na Katawan iray totoo to,
: tan bibindisionan to ra na kareenan.