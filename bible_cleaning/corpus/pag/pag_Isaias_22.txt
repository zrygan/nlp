1: Sikato yay propisiya a nipaakar ed Patar na Pasingayew. Antoy nagagawa? Akin et mansisilibra ed toktok na kaabungan iray amin a katoowan?
2: Maungol so siudad, napno na ingal tan mapalaloy sayaksak na katoowan.
: Ag inatey ed pibabakal iray totoo yon inaatey ed sayan bakal.
3: Ag nin balut akapana iray pangulo yo, et batik tan adakep la ra.
4: Paolyan yo ak a mambukbukor ya akisan koy ampaipait iray totook ya inaatey. Ag yo ak liligliwaen.
5: Sikato yay panaon na gunigon, katalo, tan gewgew ed Patar na Pasingayew, et say Katawan a Dios a Makapanyarin-amin so angyakar na saraya ed sikatayo. Ageba-geba ray padir na siudad tayo, tan makmakbaw ed kapokdulan so tawag na katoowan ya onkekerew na tulong.
6: Sinmabin akakabayo iray sondalon taga bansa na Elam, tan sankaawit day pana. Saray sondalon taga Kir imparaan da ray samper da.
7: Napno na karwahi iray mataban patar na Juda; manalalagey ed arap na saray puirta na Jerusalem iray sondalon akakabayo.
8: Ageba-geba ray amin a tirinsira na Juda.
: Nen onyay agawa, impaway yod panagsinupan iray amin ya armas.
910: Nalmo yo ray pasen ed padir na Jerusalem a nakaukolan ya apigeren. Ninenengneng yo ray amin a kaabungan ed Jerusalem, insan yo inggegeba ray arum pian nawalaan kayoy baton pangapiger ed padir na siudad. Pian makatipon kayo na danum,
11: nanggawa kayoy dipositowan ed loob na siudad ya agosan na danum a manlapud daan a dipositowan. Balet ag yo inasasikaso odino anunotan so Dios ya abayag lan angiplano ed sarayan amin tan sikatoy angyabuloy a nasumpal ira.
12: Diad saman, say Katawan a Dios a Makapanyarin-amin et tinatangguyor to kayon manakis tan manermen, mangiskis na kaoloan yo tan mankawes na sako.
13: Balet naneelek tan nanliliket kayo la laingen. Nampapatey kayo na saray karniro tan saray baka a kinakakan yo, tan naniinom kayo na alak. Inkuanyo, Maung la laingen no mangan tan maninom tayo, ta nabwas ompatey itayo.
14: Say Katawan a Makapanyarin-amin a Dios a dili et akisalitad siak tan inkuanto, Legan dan mambilay, ag balut napirdona yan kaogsan a ginawa ra. Siak, say Katawan a Makapanyarin-amin a Dios, so nansalita.
15: Imbagad siak na Katawan a Dios a Makapanyarin-amin ya onla ak ed kinen Sebna, a pampipiaan ed palasio, ta ikuankod sikato,
16: Antoy abaloan mon kipapasen mo? Antoy kanepegan mon mangyongib na lobuk mo ed diking na mabaton pokdul?
17: Nayarin sakey kan matalonggaring, balet demeten tan ibasibas ka na Katawan .
18: Demeten to kan singa bola, insan to ka itupak ed maawang ya alog. Ompatey kad man ed abay na saray mararakep a karwahim ya ikikinon mo. Sikay mangiter na kababaingan ed pamilyay amom.
19: Say Katawan ekalen tan iyabeba to kad atagey a kipapasen mo.
20: Say Katawan kuantod kinen Sebna, No nagawa ya, ipaawit koy aripen kon Eliakim a lakin anak nen Helcias.
21: Isolung kod sikatoy kawes tan balkes na opisyal ya akasolung ed sika tan iter kod sikatoy amin a pakayarin walad sika. Magmaliw a singa sakey ya ama ed saray totood Jerusalem tan Juda.
22: Iter kod sikatoy nagnap a pakaoley na ari a kabyangan na boleg nen David. Niiter ed sikatoy tombuk na opisina, no antoy lokasan to anggapoy mangikaput, tan no antoy inkaput to, anggapoy mangilokas.
23: Malet so pangilirak ed sikato, a singa panagsabitan a nisegkal ed padir, tan sikatoy pakagalangan na amin a kabyangan na pamilya to.
24: Balet magmaliw ya ambelat a sakbaten to iray amin a kakanayon to tan saray lelegpeten to. Ombitin irad sikato a singa saray banga tan saray yaung ya akabitin ed panagsabitan!
25: No nagawa la ya, onlokak tan napelag imay panagsabitan a malet a nisegkal. Et sikato la yay pansamput da ra may amin a nisabit. Say Katawan so nansalita.