1: Say anak a makabat dedengelen toy bilin na ama to, balet say toon mapaatagey ag ton balut birbiren a sikatoy nalilingo.
2: Natumangan iray maung a totoo lapud saray ibabalikas da, balet say aanapen na saray managpalikdon totoo et say panggawa ray duksa.
3: Alwaran moy panagsalitam, pian niagel moy bilay mo. Say toon anggapoy adyad panagsalita dederalen toy sikaton dili.
4: Say toon mangiras ag to nagamuray pampipilalekan to, balet say makoli nagamuran toy amin a labay to.
5: Kabosul na toon matonung iray tila, balet mabambanday tan makapapelag ed kababaingan iray salita da ray totoon maoges.
6: Say inkatonung iyaagel to ray anggapoy kasalanan, balet say kaogsan dederalen to ray managkasalanan.
7: Wala ray totoon mankonkonwarin mayaman, anta anggapo ra. Saray arum mankonkonwarin mairap-bilay ira, anta mayamyaman ira.
8: Say toon mayaman nakaukolan ya ikana toy kuarta to a pangyagel tod bilay to, balet say toon mairap-bilay anggapoy manataktakot ed sikato.
9: Saray totoon matonung aliling day silew a marmarlang; saray totoon maoges aliling day makuykuyep a lamparaan.
10: Say panagpaatagey panlalapwan na gunigon. Magmaung niy onkerew na simbawa.
11: Mainomay a nabalang so kayamanan ya ag nansagputan, balet naaruman lan naaruman no nansagputan.
12: Say ilalon mabayag ya aalagden pakakapoyen toy liknaan, balet say pilalek ya agamuran pagagayagaen to ka.
13: No ipolisay moy maung a simbawa kekerewen moy gunigon, onur mo et arawi kad kaatapan.
14: Sobul na bilay iray bangat da ray totoon makabat; ibaan da kan ompaliis no wala kad kaatapay patey.
15: Kagalangan so iiter na pangikanay olo, balet mamapaarap ed deral iray totoon ag napanmatalkan.
16: Saray totoon walay pakatalus mannunot ira kasakbayan a walay gawaen da, balet saray totoon makulang-kulang ibabawag day inkakulang-kulang da.
17: Panlalapwan na gunigon iray manangibalitan ag napanmatalkan, balet kareenan so iiter da ray napampiaan.
18: Magmaliw a mairap-bilay tan napelag ed kababaingan so toon ag onderengel ed bilin. Napapagalangan so toon ontotoluk ed panametek.
19: Agaylay gayagay pusom no nagamuran moy pilalek mo! Saray totoon makulang-kulang ag da labay ya ikbanay kaogsan.
20: Miolup kad saray makabat et magmaliw kan makabat. No mikaarod kad saray makulang-kulang naderal ka.
21: Tombutombuk ed anggan iner so gunigon ed saray makasalanan, balet natumangan na saray maung a bengatla iray matonung.
22: Say maung a too walay kayamanan ton ipatawir ed saray apo to, balet say kayamanan na saray makasalanan onlad saray matonung.
23: Saray ag nadadalusan a kaalogan nayarin napananian na daakan a kakanen ya onkanad saray mairap-bilay, balet saray totoon maoges isesebel da ran nadalusan.
24: No ag mo dusaen so anak mo ag mo inaro. No inarom, peteken mo.
25: Malaem so kakanen na saray totoon matonung, balet kulang lawas so kakanen da ray totoon maoges.