1: Akisalitad siak so Katawan kayarin imbolus ak ed Rama nen Nebuzaradan a pangulo na saray sondalo. Niakar ak diman ya akagolunggolung; kaibak ya amin iray totoon taga Jerusalem tan Juda a niakar a priso ed Babilonia.
2: Impaliis ak na samay panguloy sondalo tan inkuantod siak, Impasakbay la na Katawan a Dios mo a deralen to yan dalin,
3: et natan sinumpal to yan impasakbay to. Onyay agawa lapud saray totoom et nankasalanan irad Katawan tan ag da inonur.
4: Ekalen ko la natan iray golunggolung ed ngalngalowan mo tan ibolus ta ka la. No labay moy milad siak ed Babilonia, nayari tan asikasoen ta ka. Balet no ag mo labay, andi bali. Napampilyan mo so intiron bansa; nayarian moy onla ed anggan iner a labay mo.
5: Nen ag ak onebat, inkuanen Nebuzaradan ed siak, Pawil kad kinen Gedalias, a lakin anak nen Ahicam tan apo nen Safan, a sikatoy impagmaliw na ari na Babilonia a gobirnador na saray baley na Juda. Nayarian moy manayam ed sikato a kalimug mo ray totood man, odino onla ka ed inerman a pasen a labay mo. Initdan to ak na rigalo tan say nakan ya awiten ko, insan to ak la pinasiput.
6: Linma ak ya akiayam ed kinen Gedalias diad Mizpa tan akilimug-limug ak ed saray totoon atilak ed dalin na Juda.
7: Wala ray pigaran ag sinmukon opisyal tan sondalo na Juda. Nadngelan da a say ari na Babilonia et ginawa ton gobirnador na dalin si Gedalias a lakin anak nen Ahicam tan impasen ton makaoley ed amin da ray ag niakar a priso ed Babilonia, salanti saray sankamairapay bilay ed dalin.
8: Kanyan nila ra si Gedalias ed Mizpa. Saray linma et di Ismael a lakin anak nen Natanias, Johanan a lakin anak nen Carea, Seraya a lakin anak nen Tanhumat, saray lalakin anak nen Efai a taga Metofat, tan Jezanias a taga Maaca.
9: Inkuanen Gedalias ed sikara, Isipasipan kod sikayo ya anggapoy nepeg yon takotan diad isuko yod saray taga Babilonia. Manayam kayod sayan dalin tan panlingkuran yoy ari na Babilonia, et maung so pansumpalan yo.
10: Manayam ak ed Mizpa tan siak so mangilaman ed sikayo no onla ra diay taga Babilonia. Balet sikayo nayarian yoy manala tan mangisinup na alak, bunga na saray tanaman, tan say larak na oliba. Nayarian yoy manayam ed saray barion asakop yo.
11: Legan to ya, amin da ray Israelita a walad dalin na Moab, Ammon, Edom, tan saray arum a bansa, et nadngelan da a say ari na Babilonia et inabuloyan to ray pigaran Israelita a manaayam ed Juda, tan impagmaliw ton gobirnador da si Gedalias.
12: Kanyan tinaynan da ray pasen a nikaykayatan da tan pinmawil irad Juda. Linma rad kinen Gedalias diad Mizpa, tan nanaala ray amayamay ya alak tan saray bungay tanaman.
13: Kayari to ya, si Johanan a lakin anak nen Carea tan saray pangulo na saray sondalo ya ag sinmuko et linma rad kinen Gedalias diad Mizpa
14: tan kuandad sikato, Amtam a si Ari Balis na Ammon et imbaki toy Ismael a lakin anak nen Natanias, pian papatey to ka? Balet ag to ya sinisia nen Gedalias.
15: Insan si Johanan inkuantod maamut ed kinen Gedalias, Iyabuloy mon onla ak a pateyen koy Ismael, tan anggapod satan so makaamta no siopay amatey ed sikato. Ag ka nepeg a pateyen na saman a too. No napatey ka, nikaykayat iray Judion ooleyan mo; tan sakey ni, napatey ya amin iray atilak ed Juda.
16: Balet inmebat si Gedalias, Aleg, ag mo itutuloy itan a kanunotan mo! Aliwan tua tay ibabagam nipaakar ed kinen Ismael!