1: O Dios, dengel mo pay pikakasik;
: ag mo pa ipopolisay so kerew ko!
2: Dengel mo ak pa tan ebatan mo ak;
: makapkapoy ak la, lapud saray pagpagak.
3: Napapagaan ak lapud panagtaktakot da ray kalaban ko,
: tan lapud panagpairap da ray totoon maoges.
: Iitdan da ak na gunigon;
: ampetang so olo rad siak tan kabosul da ak.
4: Mapalaloy takot ko,
: tan say takot ed patey dedetdetan to ak.
5: Mapalaloy pankigtut tan panggiwgiw ko;
: say takot so manaarid siak.
6: Kuanko, Wala komuy payak kon singa payak na malapati!
: Ontikyab ak ed satan tan mananap ak na napampainawaan ko!
7: Arawiy tikyaban ko,
: tan diad kalawakay panayaman ko.
8: Aporaen koy mananap na siruman ko,
: pian naliktaran koy mabiskeg a dagem tan say bagyo.
9: Ag mo pa pantatalusan iray kalaban ko diad pantotongtong da, O Katawan!
: Nanenengneng koy inkaruksa tan gewgew
10: a liliberen day siudad ed agew tan labi,
: papanoen da na krimin tan gunigon.
11: Walay panagderal ed inerman a pasen;
: napnoy panagpairap tan panagpalikdo iray daladalan.
12: No sakey a kabosul komuy manmumurmurad siak,
: nitepel ko;
: no sakey a kalaban komuy manleleglemew ed siak,
: sarasarag kon iyamutan.
13: Balet, sika, sikan kaiba,
: sikan kalimug-limug ko tan malet a kaarok.
14: Masamsamit so impantongtong ta,
: tan naniba ta ya angigalang ed Dios diad Timplo.
15: Biglan ompatey komun iray kalaban ko;
: onla ra komun a mabilay ed pasen a panaayaman da ray inaatey!
: Say kaogsan walad kaabungan tan kapusoan da.
16: Balet onkekerew ak na tulong ed Katawan a Dios,
: et ilaban to ak.
17: Kabwasan, kaagwan, tan labi
: so panririklamo tan paney-ey kod sikato,
: et dengelen toy bosis ko.
18: Ipawil to ak ya ag adiwit
: manlapud saray pibabakal ko
: ed saray amayamay a kalaban.
19: Say Dios a manaari lan nanlapud gapoy gapo
: et dengelen to ak tan taloen to ra;
: ta ag da labay so mangoman tan ag da tatakotan.
20: Samay gendat a kaibak dinogpaan to ray kakaaro to;
: ag to tinoor iray sipan to.
21: Marlas a singa mantikilya so panagsalita to,
: balet napnoy panagbosul so puso to;
: singa larak a panagpoyuk iray salita to,
: balet matdem iran singa ispada.
22: Imatalek mod Katawan iray gunigon mo,
: et iyagel to ka;
: ag ton balut aabuloyan a natalo iray totoon matonung.
23: Balet sika, O Dios, ibantak mod lobuk,
: iray totoon managtila tan managpatey
: kasakbayay pakasumpal na kapalduay bilay da diad tapew na dalin.
: Siak, balet, sikay panmatalkan ko.