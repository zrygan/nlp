1: Inkuanen Elifaz a taga Teman
2: Job, ag mo komun liliknaen no mansalita ak;
: ag ko la napokpokan so dilak.
3: Binangatan mo ray amayamay a totoo
: tan pinabiskeg mo ray makapoy.
4: Diad panamegley na saray salitam tinangguyor mon onalagey iray nipatumba,
: lapud kesaw tan kapoy na laman da.
5: Natan ta sika lay sinmoblay a manirap,
: nakalan kay anos tan biskeg na linawa.
6: Walay takot mo ed Dios, tan anggapoy pakabalawan ed sika;
: nepeg a walay talek tan ilalom.
7: Nudnunot mo pa;
: wala tay amtam a toon matonung ya asabiay deral?
8: Akanengneng ak na saray totoon mambababa ed alog na kaogsan
: tan mantatanem na bokel na kabaglan,
: et manaani ra natan na kaogsan tan kabaglan.
9: Say Dios diad pasnuk to
: singa bagyon manderal ed sikara.
10: Saray maoges a totoo singa ra masebeg a mangwam a lion
: balet paemelen ira na Dios tan pangpangen toy kangipenan da.
11: Singa ra lion ya anggapoy napatey dan buagen,
: ompatey ira tan nataytayak iray anak da.
12: Aminsan makalkalnan sinmabid siak so salita,
: esaes labat kanyan ngalngali ag ko narengel.
13: Singa ak nankogip na makapataktakot ed kasamisamitay ogip ko.
14: Ataktakot ak tan manggiwgiw ak;
: mampayegpeg so intiron laman ko.
15: Sinmiplug ed lupak so mapalayupoy a dagem,
: kanyan binmegas so bagoy tenger ko.
16: Walay sankanengneng kon manalalagey ed arap ko,
: balet ag ko nibaga no anto.
: Insan diad kareenan nadngel koy sakey a bosis,
17: Walay toon matonung ed arap na Dios?
: Walay toon malinis ed arap na Amalsa ed sikato?
18: Ag napanmatalkan na Dios iray mangatatawen ya aripen to;
: walay kakapoyan a narurumog to ed anggan saray anghil to.
19: Panon to sirin a panmatalkan so toon pinalsad pitek,
: sakey a bengatlan dabuk a nayarin liresen a singa bigis?
20: Nayarin mabilabilay nid kabwasan so sakey a too,
: balet ag naamamtaan a bangkay la no labi.
21: Naandi ray amin a kayaryan to;
: ompatey a makulang ni so kakabatan to.