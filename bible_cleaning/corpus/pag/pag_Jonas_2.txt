1: Dimad dalem na eges na sira si Jonas nampikasid Katawan a Dios to
2: Diad kaermenan ko, O Katawan , tinmawag ak ed sika,
: et inebatan mo ak.
: Manlapud dalem na pasen a panaayaman da ray inaatey
: tinmawag ak a kinmerew na tulong, et dinengel mo ak.
3: Imbantak mo ak ed kaaralman na dayat,
: diad daledalem na dayat,
: ya aliber-liber ak na danum,
: tan atabun-tabunan ak na ankakabaleg a daluyon.
4: Abaloan kon ya atawtaw ak la ed arap mo
: tan ag ko la nanengneng lamet so masanton Timplom.
5: Tinabunan ak na danum, insan to ak inakmun ed kaaralman;
: tan sigput ak a tinabunan na dayat,
: tan akobutan na dikad dayat so olok.
6: Linma ak ed kaoteotelan da ray kapalandeyan,
: diad dalin ya angga lad anggan akasara iray puirta to.
: Balet sika, Katawan a Dios,
: et inagwat mo ak a mabilay manlapud kaaralman.
7: Nen aliknak a nanaoyus so linawak,
: anunotan ta ka, Katawan , tan nampikasi ak ed sika,
: et dinengel mo ak ditan ed dalem na masanton Timplom.
8: Inkaindan day inkatoor dad sika
: iray mangigagalang ed saray andikakanaan a talintaoy diriyos.
9: Balet mankanta ak na panangidayew ed sika;
: mangisaklang ak ed sika na bagat
: tan sumpalen ko so insipan ko.
: Manlalapud Katawan
: so kilalaban!
10: Insan say Katawan ingganggan to may sira ya iboga tod gilig na dayat si Jonas, et imbugan tua na samay sira si Jonas.