1: Duamplo tan lima nen Ezekias nen nagmaliw ya ari na Juda, tan nanoley ed Jerusalem na duamplo tan siam taon. Si Abia ya anak nen Zacarias so ina to.
2: Ginagawa toy makapaliket ed Katawan , ta inalig to ray ginagawa nen laki ton Ari David.
3: Diad ononan bulan na taon ya inggapo nen Ezekias a nanari, nilokasan to ray puirta na Timplo tan impaapiger to ra.
4: Tinipon tod bokig na patio na Timplo iray papari tan saray Levita,
5: tan diman to ra akitongtongan. Inkuanto, Sikayo ran Levita, linisan yo onung ed ganggan so sikayon dili tan say Timplo na Katawan a Dios na saray lalaki yo. Ekal yo ray amin a makarotak ed Timplo.
6: Aliwan matoor ed Katawan a Dios tayo iray lalaki tayo, ta ginagawa ray aliwan makapaliket ed sikato. Inkaindan da tan imbeneg day pasen a panaayaman to.
7: Insasara da ray puirta na Timplo, ineerep da ray lamparaan, tan ag la ra nampopool na insinso o nansasaklang na saray bagat ed Timplo na Dios na Israel.
8: Lapud saya akapasnuk so Katawan ed Juda tan Jerusalem, et nikelawan tan ataktakot so balang sakey lapud ginawa tod sikara. Malinlinew so pakaamta yod sayan inkagawa.
9: Inaatey ed bakal iray lalaki tayo, adakep iray kaasawaan tan saray anak tayo tan niakar irad arum a bansa.
10: Ginetmak la natan a misipanan itayo ed Katawan , say Dios na Israel, pian ontonda lay pasnuk tod sikatayo.
11: Anak ko, ag kayo la manaabala. Sikayo ray pinili na Katawan a mampool na insinso ed sikato tan sikayo ray mangipangulo na saray totoo ed pangigalang ed sikato.
1214: Wadman iray onggendan a Levita
: Diad boleg nen Coat,
: di Mahat a lakin anak nen Amasai
: tan Joel a lakin anak nen Azarias
: Diad boleg nen Merari,
: di Cis a lakin anak nen Abdi
: tan Azarias a lakin anak nen Jehaleleel
: Diad boleg nen Gerson,
: di Joah a lakin anak nen Zima
: tan Eden a lakin anak nen Joah
: Diad boleg nen Elizafan,
: di Simri tan Jeiel
: Diad boleg nen Asaf,
: di Zacarias tan Matanias
: Diad boleg nen Heman,
: di Jehiel tan Simei
: Diad boleg nen Jedutun,
: di Semaya tan Uziel
15: Tinipon da ray kapara ran Levita, tan nilinisan day sikaran dili onung ed ganggan. Insan onung na ingganggan na ari ginapwan dan nilinisan so Timplo onung ed Ganggan na Katawan .
16: Linmoob ed Timplo iray papari ta nilinisan da, insan da impaway ed patio na Timplo iray amin a bengatlan marotak onung ed ganggan. Manlapud man saray amin a bengatlan marotak et inyakar na saray Levita diad Patar na Cedron, diad paway na siudad.
17: Diad ononan agew na ononan bulan inggapo ray kimey tan diad kumawalon agew asumpal day impanlinis da, pati say kuarton lolooban ed Timplo. Insan ira lamet nankimey ed ontombuk a waloy agew ya anggad kumalabinanem ya agew na saman a bulan, diad impangiparaan dad Timplo a pangigalangan.
18: Linma ra may Levita ed kinen Ari Ezekias tan impaamta ray onggendan: Asumpal mi la so impanlinis ed intiron Timplo onung ed ganggan, pati say altar a pangisaklangan na bagat a popoolan, say lamisaan a para masanton tinapay, tan amin a kagawaan da.
19: Impawil mi met iray amin a kagawaan ya inekal nen Ari Acaz legan na saray taon ya ag to tinoor so Dios. Pinasimbalo mi ran insaklang tan wadman ira natan ed arap na altar na Katawan .
20: Ag nanabalay Ari Ezekias ed impanipon tod saray manonan totoo ed siudad, insan ira nambabansag a linmad Timplo.
21: Angala ray pitoran bakan kalakyan, pitoran karniro, pitoran kordiro, tan pitoran kanding ta isaklang da ra a pangekal na saray kasalanan na pamilyay ari tan saray totood Juda, tan panlinis na Timplo onung ed ganggan. Imbaga na ari ed saray papari, a kabyangan ira na boleg nen Aaron, ya isaklang dan bagat ed altar ira may ayayep.
22: Pinatey ya onona na saramay papari ira may bakan kalakyan, insan saramay karniro, insan saramay kordiro, tan inwawalsik dad altar so dala na balang ayep ya imbagat.
23: Diad kaonuran inyakar da ra may kanding ed ari tan saray arum a mangigagalang, insan impaitapew dad saramay kanding so kalimaan da.
24: Kayari to ya pinatey na saray papari ira may kanding, insan da impaturo ed altar so dala ra a sakey a bagat a pangekal na kasalanan na amin a totoo. Ginawa da ya, ta ingganggan na ari ya isaklangan ya amin iray Israelita na saray bagat a popoolan tan saray bagat a para kasalanan.
25: Tinombuk na ari iray bilin ya inter na Katawan ed kinen Ari David diad panamegley nen Gad a propita na ari tan diad panamegley nen propita Natan; angipasen na saray Levita ed Timplo a wala ray arpa tan piangpiang da,
26: a singa saray kagawaan na musika ya inkakana ra nen Ari David. Nanalagey met irad may papari a wala ray trumpita ra.
27: Ingganggan nen Ezekias ya isaklang la so bagat a popoolan; et nen nigapo lay pambabagat, nankanta ray totoo a pangidayew dad Katawan , tan pinaknul na saray tumutogtog iray trumpita ra tan saray arum a kagawaan na musika.
28: Akibiang so balang sakey ed impangigalang ed Katawan tan nituloy so pankakanta tan pantotogtog ya anggad apoolan ya amin ira may imbagat.
29: Insan say ari tan amin da ray totoo nantalimukor ira tan inggalang day Dios.
30: Si Ari Ezekias tan saray pangulo na bansa et imbaga rad saramay Levita a kantaen dad Katawan iray kanta a pangidayew ya insulat ira nen David tan si Asaf a propita. Kanyan kinanta ran malikeliket legan dan mantatalimukor tan mangigagalang ed Dios.
31: Inkuanen Ezekias ed saray totoo, Natan ta malinis kayo la onung ed ganggan, mangawit kayo na saray bagat a para pisasalamat ed abung na Katawan . Tinmoluk ira may totoo, tan angaawit a mabolbolus so arum ed sikara na saray ayayep a para bagat a popoolan.
32: Angawit ira na pitomplon bakan kalakyan, sanlasus a karniro tan duan lasus a kordiro ya isaklang a bagat a popoolan para Katawan ;
33: angaawit met ira na anem a lasus a bakan kalakyan tan talon libon karniro ya ibagat tan kanen na saray totoo.
34: Bangta daiset iray papari tan ag da nayarian a pateyen ya amin ira may ayayep, tinulongan ira na saray Levita ya anggad impakapansumpal na kimey tan impakapanlinis da ray arum a papari onung ed ganggan. Mapeleng ni ray Levita a manlinis na sikaran dili onung ed ganggan nen saray papari.
35: Likud ed impangisaklang na saray bagat a popoolan, saramay papari et makaoley ira ed impanpool ed taba da ra may nisaklang a bagat a sinira na saray totoo, tan makaoley met ira ed impangipatoro na alak a nisaklang a kaiba da ray bagat a popoolan.
: Diad saya, ginmapo sirin so panangigalang ed Timplo.
36: Makaliliket si Ari Ezekias tan saray totoo, lapud tinulongan ira na Dios ed maganon impanumpal dad saray amin.