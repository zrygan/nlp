1: Dago kayo, ta idayew tayoy Katawan !
: Lapud liket mankanta tayo ed Dios a mangyaagel ed sikatayo!
2: Ondago tayod arap to a misalamat ed sikato,
: tan mankanta itayo na saray maliket a kanta a pangidayew.
3: Ta makapanyarin Dios so Katawan
: makapanyarin ari na amin da ray diriyos.
4: Manooley ed intiron mundo,
: manlapud puseg na dalin ya anggad sankatageyan iran palandey.
5: Manooley ed dayat a pinalsa to;
: tan dia met ed dalin a ginawa to.
6: Dago kayo, ta mandakmomo tan mangigalang itayod sikato;
: mantalimukor itayod arap na Katawan a Manamalsa tayo!
7: Sikatoy Dios tayo;
: sikatayoy totoon aasikasoen to,
: saray karniron tataganoen to.
: Diad sayan agew, dengel yoy ibabaga to
8: Ag yo papaawetey olo yo, a singa saray lalaki yo nen wala rad Meriba,
: a singa sikara nen samay agew a wala rad kalawakay Masa.
9: Sinali da ak diman tan sinubok da ak,
: anggan anengneng day ginagawak para sikara.
10: Diad loob na apataploy taon, akapasnuk ak ed saraman a totoo,
: Inkuanko, Aliwa ran matoor!
: Ag da labay ya onuren iray ganggan ko!
11: Diad pasnuk ko, insambak ira,
: Ag iran balut makaloob ed dalin
: a pangiteran ko komun ed sikaray inawa.