1: Aminsan, impantitipon lamet nen David iray sankamaungan a sondalo ed Israel; talomplon libo ran amin.
2: Inwanwan to ra ed Baale-juda, ta alaen dad man so Kaban na Sipanan na Dios a natatawag onung ed ngaray Katawan a Makapanyarin-amin a say trono to et walad tagey na saray kirubin.
3: Inala rad abung nen Abinadab a walad toktok na pokdul, insan da inlugan ed sakey a balon kariton. Di Uza tan Ahio a lalakin anak nen Abinadab so angiwanwan ed samay kariton.
4: Nanakar ed onaan si Ahio.
5: Si David tan amin ya Israelita et nansasayaw tan nankakanta ra ed anggaay nayarian da a pangigalang ed Katawan . Nantotogtog iray arpa, saltirio, tambul, tamborin, tan piangpiang.
6: Kasabi rad pasen a panagilikan nen Nacon, nipatakba ra may baka, kanyan inyonat nen Uza so lima to, tan binembenan toy Kaban na Sipanan.
7: Akapasnuk a tampol so Katawan a Dios ed kinen Uza tan pinatey to lapud ag to impamagalang. Inatey diman si Uza diad abay na Kaban na Sipanan,
8: kanyan manlapud saya atawag iman a pasen na Perez-uza. Akapasnuk si David, ta diad sanuk na Katawan dinusa toy Uza.
9: Insan tinmakot si David ed Katawan tan kuanto, Panon ko natan ya isempet so Kaban na Sipanan?
10: Kanyan ag to la labay ya awiten ed Jerusalem; ingen, inmiwas ed dalan tan intilak to lad abung nen Obed-edom a taga siudad na Gat.
11: Say Kaban na Sipanan nanayam diman a taloy bulan, binindisionan na Katawan si Obed-edom tan say pamilya to.
12: Nadngelan nen Ari David a lapud Kaban na Sipanan, binindisionan na Katawan so pamilya nen Obed-edom tan amin a kayaryan to. Kanyan inala toy Kaban na Sipanan ed abung nen Obed-edom, ta iyakar ton malikeliket ed Jerusalem.
13: Nen saray totoon angawit na Kaban na Sipanan et akakotdang iray anemira, pinatonda ra nen David, ta angibagat ed Katawan na sakey a bakan kalakyan tan sakey a pinataban kilaw a baka.
14: Si David, ya akabariber labat na abel a linen ed awak to, et sinmayaw ed anggaay nayarian to a pangigalang tod Katawan .
15: Kanyan sikato tan amin da ray Israelita inyakar dad Jerusalem imay Kaban na Sipanan a kataruk day eyag na liket tan tanul na saray trumpita.
16: Legan a niyaakar ed siudad so Kaban na Sipanan, tinmandag si Micol a biin anak nen Saul et anengneng toy Ari David a mansasayaw-sayaw tan manlukso-lukso ed arap na Katawan . Lapud saya binalaw tod puso to si David.
17: Inyakar day Kaban na Sipanan tan inyan dad pasen to diad dalem na tulda ya imparaan nen David a panginan. Insan angisaklang ed Katawan na saray bagat a popoolan tan bagat a para kareenan.
18: Kayari ton angibagat, binindisionan tod ngaran na Katawan a Makapanyarin-amin iray totoo,
19: tan binunogan to ran amin na kakanen. Initdan toy balang sakey a laki tan balang sakey a bii ed Israel na sakey a tinapay, sakey a tegteg ya inkalut a karni, tan pigaran pasas. Insan sinmempet lay balang sakey.
20: Ag abayag sinmempet met lay David a mangilugay ed pamilya to. Pinmaway ya onabet ed sikato si Micol tan inkuanto, Sayan agew ontan lay impangitanduro na arid Israel ed sikaton dili! Singa ambagel a lakseb ed arap da ray bibiin managlingkur na saray opisyal to!
21: Inmebat si David, Sinmayaw ak a pangigalang kod Katawan ya amilid siak a mangipangulod saray totoo tod Israel; aliwan si amam tan say pamilya to so apili. Ituloy koy mansayaw a pangigalang kod Katawan ,
22: tan iloor kon pabandayen so siak a dili. Nayarin ipasen mo ak ya andi-kana, balet atagey so pangipasen ed siak na saramay bibiin asalitam!
23: Ag balut akaanak si Micol a biin anak nen Saul.