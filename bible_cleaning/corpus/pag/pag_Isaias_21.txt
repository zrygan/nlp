1: Sikato yay propisiya a nipaakar ed Babilonia.
: Say deral a manlalapud makapatak-takot a pasen et onsabin singa alimbusabos ya ombebeltang ed kalawakan.
2: Nipasingayew ed siak so nipaakar ed saray maruksan nagawa a nipaakar ed panagtraidor tan panagderal.
: Sondalo na Elam, dogpa kayo! Sondalo na Media, looban yo ray siudad! Panganggaen la na Dios so panamairap na Babilonia.
3: Lapud samay anengneng tan nadngel ko ed samay pasingayew, ataktakot ak tan nairapan ak tan singa ak biin mampapasakit.
4: Nanaelaw ak tan manggiwgiw ak ed takot ko. Nampilalekan kon onsabi lay kabwasan, balet lalon baleg a takot so inter tod siak.
5: Diad samay pasingayew, sakey a baleg a ponsia so akaparaan. Akaaplag lad datal so alpombra a yorunga na saray bisita. Manaakan tan maniinom ira. Kabebekta nieyag so sakey a ganggan, Sikayo ran opisyal na saray sondalo! Iparaan yo ray samper yo!
6: Insan inkuan ed siak na Katawan , Laka a mangipasen na guardia, tan ibagam ed sikaton ibawag toy nanenengneng to.
7: No nanenengneng to ray onsasabin lalaki ya akakabayo a manoolup so kapag duara, tan saray lalakin akalogan ed asno tan kamilyo, nepeg to ran imanoen a maung.
8: Insan say guardia iyeeyag to, Wadya ak, katawan, a mambabantay ed agew tan labi.
9: Kabebekta nitan la ray lalaki, akakabayo ra tan sanderwa ran nanoolup. Imbawag na samay guardia, Atalo lay Babilonia! Walad dalin tan atemektemek iray amin a talintaoy diriyos a gagalangen da.
10: Totook a taga Israel, singa kayo trigon nailik-ilik, balet natan imbawag kod sikayo so maung a balitan nadngel ko ed Katawan a Makapanyarin-amin a Dios na Israel.
11: Sikato yay propisiya a nipaakar ed Edom.
: Walay nanlapud Edom ya ontatawag ed siak, Guardia, mabayag niy labi? Magano lay isabiy kabwasan?
12: Ebat ko, Onkakabwasan la, balet onsabi lamet so labi. No labay mo lamet so ontepet, pawil ka dian ontepet.
13: Sikato yay propisiyan nipaakar ed Arabia.
: Sikayo ran taga Dedan, a nanoolup a mankakampod kalawakan ed Arabia,
14: itdan yoy danum iray totoon napgaan ya onsisingger ed sikayo. Sikayo ran taga Tema, itdan yoy nakan iray pasasayakup ed sikayo.
15: Ibabatikan na saray totoo iray ispadan akaparaan a pamatey ed sikara; ibabatikan da ray panan akaparaan a pamanad sikara. Ibabatikan day kaatapan na bakal.
16: Insan inkuan ed siak na Katawan, Diad loob na duga-rugan sakey taon mangangga so inkatalonggaring na saray tribu na Kedar.
17: Dagdaiset so natilak a mabilay ed saray masesebeg a pumapana na Kedar. Siak, say Katawan a Dios na Israel, so nansalita.