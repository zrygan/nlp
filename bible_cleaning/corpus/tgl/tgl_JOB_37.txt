1: Dahil din dito'y nanginginig ang aking puso,
: at lumulundag sa kinalalagyan nito.
2: Dinggin ninyo ang tunog ng kanyang tinig,
: at ang sigaw na lumalabas sa kanyang bibig.
3: Kanyang ipinapadala mula sa silong ng buong langit,
: at ang kanyang kidlat sa mga sulok ng daigdig.
4: Kasunod nito'y dumadagundong ang kanyang tinig,
: siya'y kumukulog sa pamamagitan ng kanyang marilag na tinig,
: hindi niya pinipigil ang pagkulog kapag naririnig ang kanyang tinig.
5: Ang Diyos ay kumukulog na kagila-gilalas sa pamamagitan ng kanyang tinig;
: gumagawa siya ng mga dakilang bagay, na hindi natin mauunawaan.
6: Sapagkat sinasabi niya sa niyebe, Sa lupa ikaw ay bumagsak,
: at sa ambon at sa ulan, Kayo ay lumakas.
7: Ang kamay ng bawat tao ay tinatatakan niya,
: upang malaman ng lahat ng mga tao ang kanyang gawa.
8: Kung gayo'y papasok ang mga hayop sa kanilang tirahan,
: at namamalagi sa kanilang mga kublihan.
9: Mula sa silid nito ang ipu-ipo'y nanggagaling,
: at ang ginaw mula sa nangangalat na mga hangin.
10: Sa pamamagitan ng hininga ng Diyos ay ibinibigay ang yelo;
: at ang malawak na tubig ay mabilis na mamumuo.
11: Kanyang nilalagyan ng halumigmig ang makapal na ulap,
: pinangangalat ng mga ulap ang kanyang kidlat.
12: Sila'y umiikot sa pamamagitan ng kanyang patnubay,
: upang ang lahat na iutos niya sa kanila ay kanilang magampanan,
: sa ibabaw ng natatahanang sanlibutan.
13: Maging sa saway, o para sa kanyang lupa,
: o dahil sa pag-ibig iyon ay pinangyayari niya.
14: Dinggin mo ito, O Job;
: tumigil ka, at bulayin mo ang kahanga-hangang mga gawa ng Diyos.
15: Alam mo ba kung paano sila inuutusan ng Diyos,
: at pinasisikat ang kidlat ng kanyang ulap?
16: Alam mo ba ang mga pagtitimbang sa mga ulap,
: ang mga kahanga-hangang gawa niya na sa kaalaman ay ganap?
17: Ikaw na mainit ang kasuotan
: kapag tahimik ang lupa dahil sa hangin mula sa timog?
18: Mailalatag mo ba, na gaya niya, ang himpapawid,
: na sintigas ng isang hinulmang salamin?
19: Ituro mo sa amin kung anong sa kanya'y aming sasabihin,
: dahil sa dilim ay hindi namin maayos ang aming usapin.
20: Sasabihin ba sa kanya na nais kong magsalita?
: Ninasa ba ng isang tao na malunok siya?
21: At ngayo'y hindi makatingin ang mga tao sa liwanag,
: kapag maliwanag ang kalangitan,
: kapag ang hangin ay nakaraan, at ang mga iyon ay pinaram.
22: Mula sa hilaga ay nagmumula ang ginintuang karilagan,
: ang Diyos ay nadaramtan ng kakilakilabot na kadakilaan.
23: Ang Makapangyarihan sa lahathindi natin siya matatagpuan;
: siya'y dakila sa kapangyarihan at katarungan,
: at hindi niya susuwayin ang saganang katuwiran.
24: Kaya't kinatatakutan siya ng mga tao;
: hindi niya pinapahalagahan ang sinumang pantas sa sarili nilang kayabangan.