1: Malabo na ang ginto, nabago na ang dalisay na ginto!
: Ang mga banal na bato ay nakakalat sa dulo ng bawat lansangan.
2: Ang mahahalagang anak ng Zion,
: na kasimbigat ng dalisay na ginto,
: ano't pinapahalagahan na waring mga sisidlang lupa,
: na gawa ng mga kamay ng magpapalayok!
3: Maging ang mga asong-gubat ay naglalabas ng dibdib
: at nagpapasuso sa kanilang mga anak,
: ngunit ang anak na babae ng aking bayan ay naging malupit,
: parang mga avestruz sa ilang.
4: Ang dila ng sumususong bata ay dumidikit
: sa ngalangala ng kanyang bibig dahil sa uhaw.
: Ang mga bata ay humihingi ng tinapay,
: ngunit walang taong nagpuputol nito sa kanila.
5: Silang nagpapakasawa sa pagkain
: ay namamatay sa mga lansangan.
: Silang pinalaki sa kulay-ube ay nagsisihiga sa mga tapunan ng dumi.
6: Sapagkat ang kasamaan ng anak na babae ng aking bayan ay higit na mabigat
: kaysa parusa sa Sodoma,
: na nagapi sa isang sandali,
: at walang mga kamay na humawak sa kanya.
7: Ang kanyang mga pangunahing tao ay higit na dalisay kaysa niyebe,
: higit na maputi kaysa gatas;
: ang kanilang katawan ay higit na matipuno kaysa coral,
: ang ganda ng kanilang anyo ay parang zafiro.
8: Ang kanilang anyo ngayon ay higit na maitim kaysa uling;
: sila'y hindi makilala sa mga lansangan.
: Ang kanilang balat ay naninikit sa kanilang mga buto;
: ito'y naging gaya ng tuyong kahoy.
9: Mabuti pa ang mga pinatay sa tabak
: kaysa sa mga pinatay sa gutom,
: sapagkat ang mga ito ay nanghihina at nagkakasakit
: dahil sa kawalan ng mga bunga ng lupain.
10: Niluto ng mga kamay ng mga mahabaging babae
: ang kanilang sariling mga anak;
: sila'y naging mga pagkain nila, dahil sa pagkawasak ng anak na babae ng aking bayan.
11: Nilubos ng Panginoon ang kanyang poot,
: ibinuhos niya ang kanyang matinding galit.
: At siya'y nagpaningas ng apoy sa Zion,
: na tumupok sa mga pundasyon nito.
12: Ang mga hari sa lupa ay hindi naniwala,
: o sinuman sa mga naninirahan sa sanlibutan,
: na ang kaaway at ang kalaban ay makakapasok
: sa mga pintuan ng Jerusalem.
13: Ito'y dahil sa mga kasalanan ng kanyang mga propeta,
: at sa mga kasamaan ng kanyang mga pari,
: na nagpadanak sa gitna niya ng dugo ng mga matuwid.
14: Sila'y nagpagala-gala na mga bulag sa mga lansangan,
: na lubhang nadungisan ng dugo
: kaya't walang makahawak sa kanilang kasuotan.
15: Lumayo kayo, Marurumi! ang sigaw ng mga tao sa kanila;
: Lumayo kayo! Lumayo kayo! Huwag ninyo kaming hahawakan!
: Kaya't sila'y naging mga takas at pagala-gala;
: sinabi ng mga tao sa gitna ng mga bansa,
: Hindi na sila mamamalaging kasama natin.
16: Pinangalat sila ng Panginoon , sila ay hindi na niya pahahalagahan
: Hindi nila iginalang ang mga pari
: hindi nila nilingap ang matatanda.
17: Nanlabo na ang aming mga mata
: sa paghihintay ng tulong na hindi naman dumating,
: sa aming pagbabantay ay naghihintay kami
: sa isang bansang hindi makapagliligtas.
18: Inaabangan nila ang aming mga hakbang,
: upang huwag kaming makalakad sa aming mga lansangan,
: malapit na ang aming wakas, tapos na ang aming mga araw;
: sapagkat dumating na ang aming wakas.
19: Ang mga humahabol sa amin ay higit na mabibilis
: kaysa mga buwitre sa himpapawid
: hinabol nila kami sa mga bundok,
: inabangan nila kami sa ilang.
20: Ang hininga ng mga butas ng aming ilong, ang pinahiran ng Panginoon
: ay kinuha sa kanilang mga hukay;
: na tungkol sa kanya ay aming sinasabi, Sa kanyang mga lilim
: ay mabubuhay kami na kasama ng mga bansa.
21: Magalak at matuwa ka, O anak na babae ng Edom,
: na naninirahan sa lupain ng Uz.
: Ngunit ang kopa ay darating din sa iyo;
: ikaw ay malalasing at maghuhubad.
22: Ang parusa sa iyong kasamaan ay naganap na, O anak na babae ng Zion,
: hindi ka na niya pananatilihin pa sa pagkabihag.
: Ngunit ang iyong kasamaan, O anak na babae ng Edom; ay kanyang parurusahan,
: ilalantad niya ang iyong mga kasalanan.