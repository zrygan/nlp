1: Ang mga patay na langaw ay nagpapabaho sa pamahid ng manggagawa ng pabango;
: gayon ang munting kahangalan ay sumisira ng karunungan at karangalan.
2: Ang puso ng taong matalino ay humihila sa kanya tungo sa kanan,
: ngunit ang puso ng hangal ay tungo sa kaliwa.
3: Maging kapag ang hangal ay lumalakad sa daan, sa katinuan siya ay kulang,
: at kanyang sinasabi sa bawat isa, na siya'y isang hangal.
4: Kung ang galit ng pinuno ay bumangon laban sa iyo, huwag kang umalis sa iyong kinalalagyan,
: sapagkat ang pagiging mahinahon ay makapagtutuwid sa malalaking kamalian.
5: May isang kasamaan na nakita ko sa ilalim ng araw na tila kamalian na nanggagaling sa pinuno
6: ang kahangalan ay nakaupo sa maraming matataas na lugar, at ang mayaman ay umuupo sa mababang dako.
7: Nakakita ako ng mga alipin na nakasakay sa mga kabayo, at ng mga pinuno na lumalakad sa lupa na gaya ng mga alipin.
8: Siyang humuhukay ng balon ay mahuhulog doon;
: at ang lumulusot sa pader ay kakagatin ng ulupong.
9: Ang tumatabas ng mga bato ay masasaktan niyon;
: at ang nagsisibak ng kahoy ay nanganganib doon.
10: Kung ang bakal ay pumurol, at hindi ihasa ninuman ang talim,
: dapat nga siyang gumamit ng higit na lakas;
: ngunit ang karunungan ay tumutulong upang ang isang tao'y magtagumpay.
11: Kung ang ahas ay kumagat bago mapaamo,
: wala ngang kapakinabangan sa nagpapaamo.
12: Ang mga salita ng bibig ng matalino ay magbibigay sa kanya ng pakinabang;
: ngunit ang mga labi ng hangal ang uubos sa sarili niya.
13: Ang pasimula ng mga salita ng kanyang bibig ay kahangalan,
: at ang wakas ng kanyang salita ay makamandag na kaululan.
14: Sa mga salita, ang hangal ay nagpaparami,
: bagaman walang taong nakakaalam kung ano ang mangyayari;
: at pagkamatay niya ay sinong makapagsasabi sa kanya ng mangyayari?
15: Ang gawa ng hangal ay nagpapahirap sa kanya,
: kaya't hindi niya nalalaman ang daan patungo sa lunsod.
16: Kahabag-habag ka, O lupain, kapag ang iyong hari ay isang bata,
: at ang iyong mga pinuno ay nagpipista sa umaga!
17: Mapalad ka, O lupain, kung ang iyong hari ay anak ng mga malalayang tao,
: at ang iyong mga pinuno ay nagpipista sa kaukulang panahon
: para sa ikalalakas, at hindi sa paglalasing!
18: Sa katamaran ay bumabagsak ang bubungan;
: at sa di pagkilos ay tumutulo ang bahay.
19: Ang tinapay ay ginagawa sa paghalakhak,
: at ang alak ay nagpapasaya sa buhay
: at ang salapi ay sumasagot sa lahat ng mga bagay.
20: Huwag mong sumpain ang hari kahit sa iyong isipan;
: at huwag mong sumpain ang mayaman kahit sa iyong silid tulugan;
: sapagkat isang ibon sa himpapawid ang magdadala ng iyong tinig,
: at ilang nilalang na may pakpak ang magsasabi ng bagay.