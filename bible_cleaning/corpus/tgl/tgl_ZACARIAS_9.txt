1: Ang salita ng Panginoon ay laban sa lupain ng Hadrac,
: at Damasco ang pahingahang dako nito.
: Sapagkat ang mata ng tao,
: pati ang lahat ng lipi ng Israel ay nasa Panginoon ,
2: gayundin ang Hamat, na hangganan nito;
: sa Tiro at Sidon, bagaman sila'y napakarunong.
3: Ang Tiro ay nagtayo ng kanyang muog,
: at nagbunton ng pilak na parang alabok,
: at ng ginto na parang putik ng lansangan.
4: Narito, ngunit aalisan siya ng Panginoon ng kanyang mga yaman,
: at ihahagis ang kanyang kayamanan sa dagat,
: at siya'y lalamunin ng apoy.
5: Makikita ito ng Ascalon, at matatakot;
: gayundin ng Gaza, at mamimilipit sa hinagpis,
: gayundin ang Ekron, sapagkat ang kanyang pag-asa ay malalanta.
: Ang hari ay mamamatay sa Gaza,
: at ang Ascalon ay hindi tatahanan.
6: Isang anak sa labas ang maninirahan sa Asdod,
: at aking tatapusin ang kapalaluan ng mga Filisteo.
7: Aalisin ko ang kanyang dugo sa kanyang bibig,
: at ang mga kasuklamsuklam nito sa pagitan ng kanyang mga ngipin;
: iyon man ay magiging nalabi para sa ating Diyos;
: ito'y magiging gaya ng isang angkan sa Juda,
: ang Ekron ay magiging gaya ng Jebuseo.
8: At ako'y magkakampo sa aking bahay dahil sa hukbo,
: dahil sa kanya na dumadaan, at dahil sa kanya na bumabalik;
: at wala nang manlulupig na daraan pa sa kanila,
: sapagkat ngayo'y nakita ko ng aking sariling mga mata.
9: Magalak ka nang husto, O anak na babae ng Zion!
: Sumigaw ka nang malakas, O anak na babae ng Jerusalem!
: Narito, ang iyong hari ay dumarating sa iyo;
: siya'y matuwid at matagumpay,
: mapagpakumbaba at nakasakay sa isang asno,
: sa isang batang asno na anak ng asnong babae.
10: Aking aalisin ang karwahe mula sa Efraim,
: at ang kabayo mula sa Jerusalem;
: at ang mga busog na pandigma ay mapuputol;
: at siya'y magsasalita ng kapayapaan sa mga bansa;
: ang kanyang nasasakupan ay magiging mula sa kabilang dagat hanggang sa dagat,
: at mula sa ilog hanggang sa mga dulo ng lupa.
11: Tungkol naman sa iyo, dahil sa dugo ng aking tipan sa iyo
: ay aking palalayain ang iyong mga bilanggo mula sa hukay na walang tubig.
12: Bumalik kayo sa inyong muog, kayong mga bilanggo na may pag-asa,
: ngayo'y ipinahahayag ko na aking ibabalik sa inyo nang makalawa.
13: Sapagkat aking binaluktot ang Juda bilang aking busog,
: ginawa ko ang Efraim na aking palaso.
: Gigisingin ko ang iyong mga anak, O Zion,
: laban sa iyong mga anak, O Grecia,
: at gagawin kitang parang tabak ng mandirigma.
14: At ang Panginoon ay makikita sa itaas nila;
: at lalabas ang kanyang pana na parang kidlat;
: patutunugin ng Panginoong Diyos ang trumpeta,
: at hahayo na kasama ang ipu-ipo ng timog.
15: Iingatan sila ng Panginoon ng mga hukbo;
: at kanilang lalamunin at tatapakan ang mga batong pantirador;
: at kanilang iinumin ang kanilang dugo na gaya ng alak;
: at sila'y mapupunong parang mga mangkok,
: na basang-basa na gaya ng mga sulok ng dambana.
16: Ililigtas sila ng Panginoon nilang Diyos sa araw na iyon
: sapagkat sila ang kawan ng kanyang bayan;
: sapagkat gaya ng mga bato ng isang korona
: ay magniningning sila sa kanyang lupain.
17: Sapagkat napakalaki ng kanyang kabutihan, at napakalaki ng kanyang kagandahan!
: Pagiginhawahin ng trigo ang mga binata,
: at ng bagong alak ang mga dalaga.