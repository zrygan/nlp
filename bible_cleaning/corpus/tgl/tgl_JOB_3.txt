1: Pagkatapos nito'y ibinuka ni Job ang kanyang bibig at sinumpa ang araw ng kanyang kapanganakan.
2: Sinabi ni Job
3: Maglaho nawa ang araw nang ako'y isilang,
: at ang gabi na nagsabi,
: May batang lalaking ipinaglihi.
4: Magdilim nawa ang araw na iyon!
: Huwag nawang hanapin iyon ng Diyos sa itaas,
: ni silayan man iyon ng liwanag.
5: Hayaang angkinin iyon ng mapanglaw at pusikit na kadiliman.
: Tirahan nawa iyon ng ulap;
: takutin nawa iyon ng kadiliman ng araw.
6: Ang gabing iyonsakmalin nawa ng makapal na kadiliman!
: Huwag itong magsaya na kasama ng mga araw ng taon,
: huwag nawa itong mapasama sa bilang ng mga buwan.
7: Oo, ang gabing iyon nawa ay maging baog,
: huwag marinig doon ang tinig ng kagalakan.
8: Sumpain nawa iyon ng mga sumusumpa sa araw,
: ng mga bihasa sa paggising sa Leviatan.
9: Magdilim nawa ang mga bituin ng pagbubukang-liwayway niyon;
: hayaang umasa ito ng liwanag, ngunit hindi magkakaroon,
: ni mamalas ang mga talukap-mata ng umaga,
10: sapagkat hindi nito tinakpan ang mga pinto ng sinapupunan ng aking ina,
: o ikinubli man ang kaguluhan sa aking mga mata.
11: Bakit hindi pa ako namatay nang ako'y isilang?
: Bakit hindi ako nalagutan ng hininga nang ako'y iluwal?
12: Bakit tinanggap ako ng mga tuhod?
: O bakit ang mga dibdib, na aking sususuhan?
13: Sapagkat nahihimlay at natatahimik na sana ako,
: ako sana'y natutulog; nagpapahinga na sana ako;
14: kasama ng mga hari at ng mga tagapayo ng daigdig,
: na muling nagtayo ng mga guho para sa kanilang sarili,
15: o kasama ng mga prinsipeng may mga ginto,
: na pinuno ng pilak ang kanilang bahay.
16: Bakit hindi pa ako inilibing tulad ng batang patay nang isilang,
: gaya ng sanggol na hindi nakakita ng liwanag kailanman?
17: Doon ang masama ay tumitigil sa paggambala,
: at doo'y ang pagod ay nagpapahinga.
18: Doon ang mga bilanggo ay sama-samang nagiginhawahan,
: hindi nila naririnig ang tinig ng nag-aatang ng pasan.
19: Ang hamak at ang dakila ay naroroon,
: at ang alipin ay malaya sa kanyang panginoon.
20: Bakit binibigyan ng liwanag ang nasa kahirapan,
: at ng buhay ang kaluluwang nasa kapighatian,
21: na nasasabik sa kamatayan, ngunit hindi ito dumarating;
: at naghuhukay dito ng higit kaysa mga kayamanang nakalibing;
22: na labis ang kagalakan,
: at natutuwa kapag natagpuan nila ang libingan?
23: Bakit ang liwanag ay ibibigay sa taong ang daan ay nakatago,
: at ang taong binakuran ng Diyos?
24: Sapagkat ang buntong-hininga ko ay dumarating na parang aking pagkain,
: at ang aking mga daing ay bumubuhos na parang tubig.
25: Sapagkat ang bagay na aking kinatatakutan ay dumarating sa akin,
: at ang aking pinangingilabutan ay nangyayari sa akin.
26: Hindi ako mapalagay at hindi rin matahimik,
: wala akong kapahingahan; kundi dumarating ang kaguluhan.