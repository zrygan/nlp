1: Pakinggan ninyo ito, O mga pari!
: Makinig kayo, O sambahayan ni Israel!
: Makinig kayo, O sambahayan ng hari!
: Sapagkat sa inyo nauukol ang kahatulan;
: sapagkat kayo'y naging isang silo sa Mizpah,
: at isang lambat na inilatag sa Tabor.
2: Ang mga naghihimagsik ay napunta sa malalim na kapahamakan;
: ngunit parurusahan ko silang lahat.
3: Kilala ko ang Efraim,
: at ang Israel ay hindi lingid sa akin;
: sapagkat ngayon, O Efraim, ikaw ay naging bayarang babae,
: ang Israel ay dinungisan ang sarili.
4: Hindi sila pinahihintulutan ng kanilang mga gawa
: na manumbalik sa kanilang Diyos.
: Sapagkat ang espiritu ng pagiging bayarang babae ay nasa loob nila,
: at hindi nila nakikilala ang Panginoon .
5: Ang kapalaluan ng Israel ay nagpapatotoo laban sa kanya;
: kaya't ang Israel at Efraim ay natitisod sa kanilang pagkakasala;
: ang Juda'y natitisod ding kasama nila.
6: Sila'y hahayong kasama ng kanilang kawan at ng kanilang bakahan
: upang hanapin ang Panginoon ;
: ngunit hindi nila siya matatagpuan;
: siya'y lumayo sa kanila.
7: Sila'y naging taksil sa Panginoon ;
: sapagkat sila'y nagsilang ng mga anak sa labas.
: Lalamunin nga sila ng bagong buwan kasama ng kanilang mga parang.
8: Hipan ninyo ang tambuli sa Gibea,
: at ang trumpeta sa Rama.
: Patunugin ang hudyat sa Bet-haven;
: tumingin ka sa likuran mo, O Benjamin.
9: Ang Efraim ay mawawasak
: sa araw ng pagsaway;
: sa gitna ng mga lipi ng Israel
: ay ipinahahayag ko ang tiyak na mangyayari.
10: Ang mga pinuno ng Juda ay naging
: gaya ng nag-aalis ng batong-pananda;
: sa kanila'y ibubuhos ko ang aking galit na parang tubig.
11: Ang Efraim ay inaapi, dinudurog sa kahatulan;
: sapagkat siya'y nakapagpasiyang sumunod sa utos ng tao.
12: Kaya't ako'y parang bukbok sa Efraim
: at parang kabulukan sa sambahayan ni Juda.
13: Nang makita ni Efraim ang kanyang sakit,
: at ni Juda ang kanyang sugat,
: ay nagtungo si Efraim sa Asiria,
: at nagsugo sa Haring Jareb.
: Ngunit hindi niya kayo mapapagaling,
: ni malulunasan man ang inyong sugat.
14: Sapagkat ako'y magiging parang leon sa Efraim,
: at parang isang batang leon sa sambahayan ni Juda,
: ako, ako mismo ang pipilas at aalis;
: ako'y tatangay, at walang magliligtas.
15: Ako'y muling babalik sa aking dako,
: hanggang sa kilalanin nila ang kanilang pagkakasala, at hanapin ang aking mukha.
: Sa kanilang pagdadalamhati ay hahanapin nila akong mainam.