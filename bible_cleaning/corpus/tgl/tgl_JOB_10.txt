1: Kinasusuklaman ko ang aking buhay;
: malaya kong bibigkasin ang aking karaingan;
: ako'y magsasalita sa kapaitan ng aking kaluluwa.
2: Sasabihin ko sa Diyos, Huwag mo akong hatulan;
: ipaalam mo sa akin kung bakit mo ako kinakalaban.
3: Mabuti ba sa iyo na ikaw ay magpahirap,
: na iyong hamakin ang gawa ng iyong mga kamay
: at iyong sang-ayunan ang mga pakana ng masama?
4: Ikaw ba'y may mga matang laman?
: Ikaw ba'y nakakakita tulad ng pagkakita ng tao?
5: Ang iyo bang mga araw ay gaya ng mga araw ng tao,
: o ang iyong mga taon ay gaya ng mga taon ng tao,
6: upang ikaw ay maghanap ng kasamaan ko,
: at mag-usisa ng kasalanan ko,
7: bagaman iyong nalalaman na ako'y hindi nagkasala,
: at walang makapagliligtas mula sa iyong kamay?
8: Ang iyong mga kamay ang humugis at gumawa sa akin,
: at ngayo'y pumipihit ka at pinupuksa ako.
9: Iyong alalahanin, na ako'y ginawa mo mula sa luwad,
: at ibabalik mo ba akong muli sa alabok?
10: Hindi mo ba ako ibinuhos na parang gatas,
: at binuo mo akong parang keso?
11: Ako'y dinamitan mo ng balat at laman,
: at ako'y hinabi mo ng mga buto at mga litid.
12: Ako'y pinagkalooban mo ng buhay at tapat na pag-ibig,
: at ang iyong kalinga ang nag-ingat ng aking espiritu.
13: Gayunma'y ang mga bagay na ito ay iyong ikinubli sa iyong puso;
: alam ko na ito ang layunin mo.
14: Kung ako'y magkasala, ako nga'y iyong tinatandaan,
: at hindi mo ako pinawawalang-sala sa aking kasamaan.
15: Kung ako'y masama, kahabag-habag ako!
: Kung ako'y matuwid, hindi ko maitaas ang aking ulo;
: sapagkat ako'y puspos ng kahihiyan,
: at tingnan mo ang aking kahirapan.
16: At kung itaas ko ang aking sarili, tinutugis mo akong parang leon;
: at ipinapakita mong muli ang iyong kapangyarihan sa akin.
17: Pinanunumbalik mo ang iyong mga pagsaksi laban sa akin,
: at dinaragdagan mo ang iyong galit sa akin;
: nagdadala ka ng mga bagong hukbo laban sa akin.
18: Bakit mo pa ako inilabas sa sinapupunan?
: Namatay na sana ako bago pa ako nakita ng alinmang mata.
19: Ako sana'y naging parang hindi nabuhay;
: nadala sana ako mula sa sinapupunan hanggang sa libingan.
20: Hindi ba iilan ang mga araw ng aking buhay? Tapusin mo na nga!
: Bayaan mo na ako, upang ako'y makatagpo ng kaunting kaginhawahan,
21: bago ako magtungo na mula roo'y hindi ako makakabalik,
: sa lupain ng kapanglawan at ng pusikit na kadiliman,
22: sa lupain ng kapanglawan gaya ng kadiliman ng malalim na anino na walang kaayusan,
: na doon ay nagliliwanag na gaya ng kadiliman.