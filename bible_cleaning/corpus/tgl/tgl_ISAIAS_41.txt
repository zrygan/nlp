1: Tahimik kayong makinig sa akin, O mga lupain sa baybayin;
: hayaang magpanibagong lakas ang mga bayan;
: hayaang lumapit sila, at hayaang magsalita sila;
: tayo'y sama-samang lumapit para sa kahatulan.
2: Sinong nagbangon ng matuwid sa silangan,
: na kaniyang tinawag sa kanyang paanan?
: Siya'y nagbibigay ng mga bansa sa harap niya,
: pinasusuko niya ang mga hari;
: kanyang ginagawa silang parang alabok sa kanyang tabak,
: na parang pinaspas na dayami ng kanyang busog.
3: Kanyang hinahabol sila at lumalampas na payapa
: sa mga daang hindi dinaanan ng kanyang mga paa.
4: Sinong nagbalak at nagsagawa nito,
: na tumawag ng mga salinlahi mula nang pasimula?
: Akong Panginoon , ang una,
: at kasama ng huli, Ako nga.
5: Nakita ng mga pulo, at natakot,
: ang mga dulo ng lupa ay nanginig;
: sila'y lumapit, at pumarito.
6: Bawat tao'y tumutulong sa kanyang kapwa,
: at sinasabi sa kanyang kapatid, Ikaw ay magpakatapang!
7: Pinasisigla ng karpintero ang platero,
: at pinasisigla ng gumagamit ng pamukpok ang pumupukpok ng palihan,
: na sinasabi tungkol sa paghinang, Mabuti;
: at kanyang inilalapat ng mga pako, upang huwag makilos.
8: Ngunit ikaw, Israel, lingkod ko,
: Jacob, na siyang aking pinili,
: na binhi ni Abraham na aking kaibigan;
9: ikaw na aking kinuha mula sa mga dulo ng lupa,
: at tinawag kita mula sa mga pinakamalayong sulok niyon,
: na sinasabi sa iyo, Ikaw ay aking lingkod,
: aking pinili ka at hindi kita itinakuwil;
10: huwag kang matakot, sapagkat ako'y kasama mo,
: huwag kang mabalisa, sapagkat ako'y Diyos mo;
: aking palalakasin ka, oo, ikaw ay aking tutulungan;
: oo, ikaw ay aking aalalayan ng kanang kamay ng aking katuwiran.
11: Narito, silang lahat na nagagalit sa iyo
: ay mapapahiya at malilito
: silang nakikipaglaban sa iyo
: ay mawawalan ng kabuluhan at mapapahamak.
12: Iyong hahanapin sila na nakikipaglaban sa iyo,
: ngunit hindi mo sila matatagpuan;
: silang nakikipagdigma laban sa iyo
: ay matutulad sa wala.
13: Sapagkat ako, ang Panginoon mong Diyos,
: ang humahawak ng iyong kanang kamay;
: ako na nagsasabi sa iyo, Huwag kang matakot,
: ikaw ay aking tutulungan.
14: Huwag kang matakot, ikaw na uod na Jacob,
: at kayong mga lalaki ng Israel!
: aking tutulungan ka, sabi ng Panginoon ,
: ang iyong Manunubos ay ang Banal ng Israel.
15: Narito, ginawa kitang bagong matalas na kasangkapang panggiik,
: na may mga ngipin;
: iyong gigiikin ang mga bundok, at dudurugin ang mga iyon,
: at iyong gagawing parang ipa ang mga burol.
16: Iyong tatahipan sila, at tatangayin ng hangin,
: at pangangalatin ng ipu-ipo.
: At ikaw ay magagalak sa Panginoon ,
: at iyong luluwalhatiin ang Banal ng Israel.
17: Kapag ang dukha at nangangailangan ay humahanap ng tubig,
: at wala,
: at ang kanilang dila ay natutuyo dahil sa uhaw,
: akong Panginoon ay sasagot sa kanila,
: akong Diyos ng Israel ay hindi magpapabaya sa kanila.
18: Ako'y magbubukas ng mga ilog sa mga lantad na kaitaasan,
: at ng mga bukal sa gitna ng mga libis;
: aking gagawin ang ilang na lawa ng tubig,
: at ang tuyong lupain ay mga bukal ng tubig.
19: Aking itatanim sa ilang ang sedro,
: ang puno ng akasya, at ang arayan, at ang olibo;
: aking ilalagay na magkakasama sa ilang ang sipres na puno,
: ang alerses at pino;
20: upang makita at malaman ng mga tao,
: isaalang-alang at sama-samang unawain,
: na ginawa ito ng kamay ng Panginoon ,
: at nilikha ito ng Banal ng Israel.
21: Iharap ninyo ang inyong usapin, sabi ng Panginoon ;
: dalhin ninyo ang inyong mga matibay na dahilan, sabi ng Hari ni Jacob.
22: Hayaang dalhin nila, at ipahayag sa amin
: kung anong mangyayari.
: Sabihin sa amin ang mga dating bagay, kung ano ang mga iyon,
: upang aming malaman ang kalalabasan nila;
: o ipahayag ninyo sa amin ang mga bagay na darating.
23: Inyong ipahayag ang mga bagay na darating pagkatapos,
: upang aming malaman na kayo'y mga diyos;
: oo, kayo'y gumawa ng mabuti, o gumawa ng kasamaan,
: upang kami ay mawalan ng loob at mamasdan naming sama-sama.
24: Narito, kayo'y bale-wala,
: at walang kabuluhan ang inyong gawa;
: kasuklamsuklam siya na pumipili sa inyo.
25: May ibinangon ako mula sa hilaga, at siya'y dumating;
: mula sa sikatan ng araw ay tatawag siya sa aking pangalan;
: siya'y paroroon sa mga pinuno na parang pambayo,
: gaya ng magpapalayok na tumatapak sa luwad.
26: Sinong nagpahayag noon mula nang pasimula upang aming malaman?
: At nang una, upang aming masabi, Siya'y matuwid?
: Oo, walang nagpahayag, oo, walang nagsalita,
: oo, walang nakinig ng inyong mga salita.
27: Ako'y unang magsasabi sa Zion,
: narito, narito sila;
: at ako'y magbibigay sa Jerusalem ng isa na nagdadala ng mga mabuting balita.
28: Ngunit nang ako'y tumingin ay walang tao,
: sa gitna nila ay walang tagapayo
: na makapagbibigay ng sagot, kapag nagtatanong ako.
29: Narito, silang lahat ay masama;
: ang kanilang mga gawa ay walang kabuluhan,
: ang kanilang mga larawang inanyuan ay hangin at walang laman.