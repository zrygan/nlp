1: At ikaw, tumaghoy ka para sa mga pinuno ng Israel,
2: at iyong sabihin
: Parang isang babaing leon ang iyong ina!
: Siya'y humiga sa gitna ng mga leon,
: na inaalagaan ang kanyang mga anak.
3: Pinalaki niya ang isa sa kanyang mga anak;
: siya'y naging isang batang leon,
: at natuto siyang manghuli;
: siya'y nanlapa ng mga tao.
4: Ang mga bansa ay nagpatunog ng babala laban sa kanya;
: siya'y dinala sa kanilang hukay;
: at dinala nila siyang nakakawit
: sa lupain ng Ehipto.
5: Nang makita niya na siya'y naghintay,
: at ang kanyang pag-asa ay nawala,
: kumuha siya ng isa pa sa kanyang mga anak,
: at ginawa siyang batang leon.
6: Siya'y nagpagala-galang kasama ng mga leon;
: siya'y naging batang leon,
: at siya'y natutong manghuli, at nanlapa ng mga tao.
7: At giniba niya ang kanilang mga tanggulan,
: at sinira ang kanilang mga lunsod;
: at ang lupain ay natakot, at ang lahat na naroon,
: sa ugong ng kanyang ungal.
8: Nang magkagayo'y naglagay ang mga bansa
: ng mga bitag laban sa kanya sa bawat dako;
: inilatag nila ang kanilang lambat laban sa kanya;
: dinala siya sa kanilang hukay.
9: Inilagay nila siya sa isang kulungan na may kawit,
: at dinala nila siya sa hari ng Babilonia;
: at dinala nila siya sa pamamagitan ng lambat,
: upang ang kanyang tinig ay huwag nang marinig
: sa mga bundok ng Israel.
10: Ang iyong ina ay parang ubas sa iyong ubasan
: na itinanim sa tabi ng tubig,
: siya'y mabunga at pun ng mga sanga,
: dahil sa maraming tubig.
11: Ang kanyang pinakamatibay na sanga
: ay naging setro ng namumuno;
: ito ay tumaas na tunay
: sa makapal na sanga;
: ito'y namasdan sa kataasan
: sa karamihan ng kanilang mga sanga.
12: Ngunit ang puno ng ubas ay binunot dahil sa poot,
: inihagis sa lupa;
: tinuyo ito ng hanging mula sa silangan;
: at inalis ang bunga nito,
: ang kanyang matitibay na sanga ay nabali,
: at tinupok ng apoy.
13: Ngayo'y inilipat ito ng taniman sa ilang,
: sa isang tuyo at uhaw na lupain.
14: At lumabas ang apoy sa mga sanga nito,
: at tinupok ang kanyang mga sanga at bunga,
: kaya't doo'y walang naiwang matibay na sanga,
: walang setro para sa isang pinuno.
: Ito ay panaghoy, at naging panaghoy.