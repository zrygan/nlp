1: Nang magkagayo'y sumagot si Bildad na Suhita, at sinabi,
2: Hanggang kailan ka maghahagilap ng mga salita?
: Inyong isaalang-alang, pagkatapos kami ay magsasalita.
3: Bakit kami ibinibilang na parang mga hayop?
: Bakit kami hangal sa iyong paningin?
4: Ikaw na sumisira sa iyong sarili sa iyong galit,
: pababayaan ba ang lupa dahil sa iyo?
: O aalisin ba ang bato mula sa kinaroroonan nito?
5: Oo, ang ilaw ng masama ay pinapatay,
: at ang liyab ng kanyang apoy ay hindi nagliliwanag.
6: Ang ilaw ay madilim sa kanyang tolda,
: at ang kanyang ilawan sa itaas niya ay pinatay.
7: Ang kanyang malalakas na hakbang ay pinaigsi,
: at ang kanyang sariling pakana ang nagpabagsak sa kanya.
8: Sapagkat siya'y inihagis sa lambat ng kanyang sariling mga paa,
: at siya'y lumalakad sa silo.
9: Isang bitag ang humuli sa kanyang mga sakong,
: isang silo ang humuli sa kanya.
10: Ang lubid ay ikinubli para sa kanya sa lupa,
: isang patibong na para sa kanya sa daan.
11: Mga nakakatakot ang tumakot sa kanya sa bawat panig,
: at hinahabol siya sa kanyang mga sakong.
12: Nanlalata sa gutom ang kanyang kalakasan,
: at handa para sa kanyang pagbagsak ang kapahamakan!
13: Dahil sa karamdaman ay nauubos ang kanyang balat,
: lalamunin ng panganay ng kamatayan ang kanyang mga sangkap.
14: Siya'y niluray sa tolda na kanyang pinagtitiwalaan,
: at siya'y dinala sa hari ng mga kilabot.
15: Sa kanyang tolda ay nakatira ang di niya kaanu-ano,
: ang asupre ay ikinalat sa kanyang tahanan.
16: Ang kanyang mga ugat sa ilalim ay natutuyo,
: at sa ibabaw ay nalalanta ang kanyang sanga.
17: Ang kanyang alaala ay naglalaho sa lupa,
: at siya'y walang pangalan sa lansangan.
18: Siya'y itatapon mula sa liwanag tungo sa kadiliman,
: at itataboy sa labas ng sanlibutan.
19: Siya'y walang anak, ni apo man sa kanyang bayan,
: at walang nalabi sa dati niyang tinitirhan.
20: Silang mula sa kanluran ay mangingilabot sa kanyang araw,
: at ang lagim ay babalot sa mga nasa silangan.
21: Tunay na ganyan ang tahanan ng mga makasalanan,
: sa mga hindi nakakakilala sa Diyos ay ganyan ang kalagayan.