1: Isang pahayag tungkol sa Damasco.
: Narito, ang Damasco ay hindi na magiging lunsod,
: at magiging isang buntong sira.
2: Ang mga lunsod ng Aroer ay napapabayaan;
: iyon ay magiging para sa mga kawan,
: na hihiga, at walang mananakit sa kanila.
3: Ang kuta ay mawawala sa Efraim,
: at ang kaharian sa Damasco;
: at ang nalabi sa Siria ay magiging
: gaya ng kaluwalhatian ng mga anak ni Israel, sabi ng Panginoon ng mga hukbo.
4: Sa araw na iyon,
: ang kaluwalhatian ng Jacob ay ibababa,
: at ang katabaan ng kanyang laman ay mangangayayat.
5: At ito'y magiging gaya nang kapag tinitipon ng mang-aani ang nakatayong trigo,
: at ginagapas ng kanyang kamay ang mga uhay;
: oo, magiging gaya ng pamumulot ng mga uhay
: sa Libis ng Refaim.
6: Gayunma'y maiiwan doon ang mga pinulot,
: gaya ng kapag niyugyog ang puno ng olibo
: na dalawa o tatlong bunga
: ay naiiwan sa dulo ng kataas-taasang sanga,
: apat o lima
: sa mga sanga ng mabungang punungkahoy, sabi ng Panginoong Diyos ng Israel.
7: Sa araw na iyon ay pahahalagahan ng mga tao ang Maylalang sa kanila, ang kanilang mga mata ay titingin sa Banal ng Israel.
8: Hindi nila pahahalagahan ang mga dambana, na gawa ng kanilang mga kamay, at hindi sila titingin sa ginawa ng kanilang mga daliri, maging sa mga sagradong poste, o sa mga altar ng insenso.
9: Sa araw na iyon, ang kanilang matitibay na lunsod ay magiging gaya ng mga dakong pinabayaan sa gubat, at sa taluktok ng bundok, na pinabayaan dahil sa mga anak ni Israel; at magiging wasak.
10: Sapagkat kinalimutan mo ang Diyos ng iyong kaligtasan,
: at hindi mo inalala ang Malaking Bato ng iyong kanlungan.
: Kaya't bagaman nagtatanim ka ng mabubuting pananim,
: at naglagay ka ng ibang sangang pananim.
11: Bagaman sa araw ng iyong pagtatanim ay iyong inalagaan,
: at pinamumulaklak mo ang mga iyon sa kinaumagahan,
: gayunma'y mawawala ang ani
: sa araw ng kalungkutan at walang lunas na hapdi.
12: Ah, ang ingay ng maraming bansa,
: na umuugong na gaya ng ugong ng mga dagat;
: Ah, ang ingay ng mga bansa,
: na nagsisiugong na parang ugong ng bugso ng malakas na mga tubig!
13: Ang mga bansa ay umuugong na parang agos ng maraming tubig,
: ngunit sila'y sasawayin niya, at sila'y magsisitakas sa malayo,
: at papaspasin na gaya ng ipa sa mga bundok sa harap ng hangin,
: at gaya ng ipu-ipong alabok sa harap ng bagyo.
14: Sa gabi, ay narito ang nakakatakot!
: At bago dumating ang umaga, ay wala na sila!
: Ito ang bahagi nila na nagsisisamsam sa atin,
: at ang kapalaran nila na nagnakaw sa atin.