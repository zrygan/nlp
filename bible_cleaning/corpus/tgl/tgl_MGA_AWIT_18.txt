1: Iniibig kita, O Panginoon , aking kalakasan.
2: Ang Panginoon ay aking malaking bato, at aking muog, at tagapagligtas ko,
: aking Diyos, aking malaking bato na sa kanya'y nanganganlong ako;
: aking kalasag, at siyang sungay ng aking kaligtasan, matibay na kuta ko.
3: Ako'y tumatawag sa Panginoon na marapat purihin,
: at naligtas ako sa aking mga kaaway.
4: Nakapulupot sa akin ang mga tali ng kamatayan
: inaalon ako ng mga baha ng kasamaan.
5: Ang mga tali ng Sheol ay nasa buong palibot ko,
: hinarap ako ng mga bitag ng kamatayan.
6: Sa aking kapanglawan ay tumawag ako sa Panginoon ,
: sa aking Diyos ay humingi ako ng tulong.
: Mula sa kanyang templo ay napakinggan niya ang aking tinig.
: At ang aking daing sa kanya ay nakarating sa kanyang pandinig.
7: Nang magkagayo'y nauga at nayanig ang lupa,
: ang mga saligan ng mga bundok ay nanginig
: at nauga, sapagkat siya'y galit.
8: Ang usok ay pumailanglang mula sa mga butas ng kanyang ilong,
: at mula sa kanyang bibig ay apoy na lumalamon,
: at sa pamamagitan niyon, mga baga ay nag-aapoy.
9: Kanyang iniyuko ang mga langit at bumaba;
: ang makapal na kadiliman ay nasa ilalim ng kanyang mga paa.
10: At siya'y sumakay sa isang kerubin, at lumipad,
: siya'y lumipad na maliksi sa mga pakpak ng hangin.
11: Ginawa niyang panakip ang kadiliman,
: ang kanyang kulandong sa palibot niya ay mga kadiliman ng tubig, at mga makakapal na ulap sa langit.
12: Mula sa kaliwanagang nasa harapan niya
: ay lumabas ang kanyang mga ulap,
: ang mga granizo at mga bagang apoy.
13: Ang Panginoon ay kumulog din sa mga langit,
: at sinalita ng Kataas-taasan ang kanyang tinig, mga yelo at mga bagang apoy.
14: At kanyang itinudla ang kanyang mga pana, at pinangalat sila,
: nagpakidlat siya at ginapi sila.
15: Nang magkagayo'y nakita ang sa mga dagat na lagusan,
: at ang mga saligan ng sanlibutan ay nahubaran,
: sa iyong pagsaway, O Panginoon ,
: sa hihip ng hinga ng mga butas ng iyong ilong.
16: Siya'y nakaabot mula sa itaas, kinuha niya ako;
: mula sa maraming tubig ay sinagip niya ako.
17: Iniligtas niya ako sa aking malakas na kaaway,
: at sa mga napopoot sa akin,
: sapagkat sila'y napakalakas para sa akin.
18: Sila'y nagsidating sa akin sa araw ng aking kasakunaan,
: ngunit ang Panginoon ang aking gabay.
19: Inilabas niya ako sa maluwag na dako;
: iniligtas niya ako, sapagkat sa akin siya'y nalulugod.
20: Ginantimpalaan ako ng Panginoon ayon sa aking katuwiran;
: ayon sa kalinisan ng aking mga kamay ako'y kanyang ginantihan.
21: Sapagkat ang mga daan ng Panginoon ay aking iningatan,
: at sa aking Diyos ay hindi humiwalay na may kasamaan.
22: Sapagkat lahat niyang mga batas ay nasa harapan ko,
: at ang kanyang mga tuntunin sa akin ay hindi ko inilayo.
23: Ako'y walang dungis sa harapan niya,
: at iningatan ko ang aking sarili mula sa pagkakasala.
24: Kaya't ginantimpalaan ako ng Panginoon ayon sa aking katuwiran,
: ayon sa kalinisan ng aking mga kamay sa kanyang harapan.
25: Sa tapat ay ipinakita mo ang iyong sarili bilang tapat;
: sa mga walang dungis ay ipinakita mo ang sarili bilang walang dungis.
26: Sa dalisay ay ipinakita mo ang sarili bilang dalisay;
: at sa liko ay ipinakita mo ang sarili bilang masama.
27: Sapagkat iyong ililigtas ang mapagpakumbabang bayan,
: ngunit ang mga mapagmataas na mata ay ibababa mo naman.
28: Oo, iyong papagniningasin ang aking ilawan;
: pinaliliwanag ng Panginoon kong Diyos ang aking kadiliman.
29: Oo, sa pamamagitan mo ang isang hukbo ay madudurog ko,
: at sa pamamagitan ng aking Diyos ang pader ay aking malulukso.
30: Tungkol sa Diyossakdal ang lakad niya;
: ang salita ng Panginoon ay subok na;
: siya'y kalasag ng lahat na nanganganlong sa kanya.
31: Sapagkat sino ang Diyos, kundi ang Panginoon ?
: At sino ang malaking bato, maliban sa ating Diyos?
32: Ang Diyos na nagbibigkis sa akin ng kalakasan,
: at ginagawang ligtas ang aking daan.
33: Kanyang ginagawa ang aking mga paa na gaya ng sa mga usa,
: at sa mataas na dako ako'y matatag na inilalagay niya.
34: Sinasanay niya ang aking mga kamay para sa pakikidigma,
: anupa't kayang baluktutin ng aking mga kamay ang panang tanso.
35: Ang kalasag ng iyong pagliligtas sa akin ay ibinigay mo,
: at ng iyong kanang kamay ay inalalayan ako,
: at pinadakila ako ng kahinahunan mo.
36: Maluwag na lugar ay binibigyan mo ako, para sa aking mga hakbang sa ilalim ko,
: at hindi nadulas ang mga paa ko.
37: Hinabol ko ang aking mga kaaway, at inabutan ko sila,
: at hindi bumalik hanggang sa malipol sila.
38: Ganap ko silang sinaktan kaya't sila'y hindi makatayo;
: sila'y nalugmok sa ilalim ng aking mga paa.
39: Sapagkat binigkisan ako ng lakas para sa pakikipaglaban;
: pinalubog mo sa ilalim ko ang sa akin ay sumalakay.
40: Pinatatalikod mo sa akin ang mga kaaway ko,
: at yaong napopoot sa akin ay winasak ko.
41: Sila'y humingi ng tulong, ngunit walang magligtas,
: sila'y dumaing sa Panginoon , subalit sila'y hindi niya tinugon.
42: Dinurog ko silang gaya ng alabok sa harap ng hangin;
: inihagis ko sila na gaya ng putik sa mga lansangan.
43: Sa mga pakikipagtalo sa taong-bayan ako ay iniligtas mo;
: at sa mga bansa'y ginawa mo akong puno,
: ang naglingkod sa akin ay mga di ko kilalang mga tao.
44: Pagkarinig nila sa akin ay sinunod nila ako;
: ang mga dayuhan sa akin ay nagsisisuko.
45: Nanlulupaypay ang mga dayuhan,
: sila'y nagsisilabas na nanginginig mula sa dakong kanilang pinagtataguan.
46: Buhy ang Panginoon ; at purihin ang aking malaking bato;
: at dakilain ang Diyos na kaligtasan ko.
47: Ang Diyos na nagbigay sa akin ng paghihiganti
: at nagpapasuko ng mga tao sa ilalim ko,
48: inililigtas niya ako sa mga kaaway ko.
: Oo, sa mga naghihimagsik laban sa akin ay itinaas mo ako,
: inililigtas mo ako sa mararahas na tao.
49: Dahil dito'y magpapasalamat ako sa iyo, O Panginoon , sa gitna ng mga bansa,
: at aawit ako ng mga pagpupuri sa pangalan mo.
50: Mga dakilang tagumpay ang sa kanyang hari'y ibinibigay
: at nagpapakita ng tapat na pag-ibig sa kanyang pinahiran ng langis,
: kay David at sa kanyang binhi magpakailanman.