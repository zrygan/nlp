1: Umawit ka, O baog, ikaw na hindi nanganak;
: ikaw ay biglang umawit, at sumigaw nang malakas,
: ikaw na hindi nakaranas ng hirap sa panganganak!
: Sapagkat ang mga anak ng babaing iniwan ay magiging higit na marami
: kaysa mga anak ng may asawa, sabi ng Panginoon .
2: Palawakin mo ang lugar ng iyong tolda,
: at iladlad mo ang mga tabing ng iyong mga tahanan;
: huwag kang umurong, habaan mo ang iyong mga lubid,
: at patibayin mo ang iyong mga tulos.
3: Sapagkat ikaw ay kakalat nang malayo sa kanan at sa kaliwa;
: at aangkinin ng iyong lahi ang mga bansa,
: at patitirahan ang mga bayang giba.
4: Huwag kang matakot; sapagkat ikaw ay hindi mapapahiya;
: huwag kang malilito sapagkat hindi ka malalagay sa kahihiyan;
: sapagkat iyong malilimutan ang kahihiyan ng iyong kabataan,
: at hindi mo na maaalala pa ang iyong pagkabalo na dala'y kasiraan.
5: Sapagkat ang Lumalang sa iyo ay iyong asawa;
: Panginoon ng mga hukbo ay kanyang pangalan.
: Ang Banal ng Israel ay iyong Manunubos,
: ang Diyos ng buong lupa ang tawag sa kanya.
6: Sapagkat tinawag ka ng Panginoon ,
: gaya ng asawang kinalimutan at nagdadalamhati ang espiritu,
: parang asawa ng kabataan nang siya'y itakuwil,
: sabi ng iyong Diyos.
7: Sa ilang sandali ay kinalimutan kita;
: ngunit titipunin kita sa pamamagitan ng malaking pagkahabag!
8: Sa nag-uumapaw na poot nang sandali,
: ay ikinubli ko ang aking mukha sa iyo,
: ngunit kinaawaan kita sa pamamagitan ng walang hanggang kagandahang-loob,
: sabi ng Panginoon , na iyong Manunubos.
9: Sapagkat para sa akin ito ay parang tubig sa panahon ni Noe;
: gaya ng aking ipinangako,
: na ang tubig sa panahon ni Noe ay hindi na aapaw pa sa lupa,
: gayon ako'y nangako na hindi ako magagalit sa iyo,
: at hindi ka na kagagalitan.
10: Sapagkat ang mga bundok ay maaaring umalis,
: at ang mga burol ay mapalipat;
: ngunit ang aking kagandahang-loob ay hindi hihiwalay sa iyo,
: o ang aking tipan ng kapayapaan ay hindi maaalis,
: sabi ng Panginoon na naaawa sa iyo.
11: O ikaw na nagdadalamhati, na pinapaspas ng bagyo, at hindi naaaliw,
: narito, aking ilalagay ang iyong mga bato na may magagandang kulay,
: at lalagyan ko ng mga zafiro ang iyong pundasyon.
12: At gagawin kong mga rubi ang iyong mga tore,
: at mga karbungko ang iyong mga pintuan,
: at mahahalagang bato ang lahat mong mga pader.
13: Lahat ng iyong anak ay tuturuan ng Panginoon ;
: at magiging malaki ang kasaganaan ng iyong mga anak.
14: Sa katuwiran ay matatatag ka.
: Ikaw ay malalayo sa pang-aapi sapagkat ikaw ay hindi matatakot,
: at sa pagkasindak, sapagkat ito'y hindi lalapit sa iyo.
15: Kung may magsimula ng alitan,
: ito'y hindi mula sa akin.
: Sinumang makipag-away sa iyo
: ay mabubuwal dahil sa iyo.
16: Narito, ako ang lumalang sa panday
: na humihihip sa apoy ng mga baga,
: at naglalabas ng sandata para sa kanyang gawa.
: Akin ding nilalang ang mangwawasak upang mangwasak.
17: Walang sandata na ginawa laban sa iyo ang magtatagumpay,
: at bawat dila na babangon laban sa iyo sa kahatulan, ay iyong hahatulan.
: Ito ang mana ng mga lingkod ng Panginoon ,
: at ang pagiging matuwid nila ay mula sa akin, sabi ng Panginoon .