1: Dinggin ninyo ang salita ng Panginoon , o mga anak ni Israel;
: sapagkat ang Panginoon ay may usapin laban sa mga naninirahan sa lupain.
: Sapagkat walang katapatan o kabaitan man,
: ni kaalaman tungkol sa Diyos sa lupain.
2: Naroon ang panunumpa,
: pagsisinungaling, pagpatay, pagnanakaw, at pangangalunya;
: sila'y gumagawa ng karahasan, upang ang pagdanak ng dugo ay masundan ng pagdanak ng dugo.
3: Kaya't ang lupain ay tumatangis,
: at lahat ng nakatira doon ay nanlulupaypay,
: kasama ng mga hayop sa parang
: at ng mga ibon sa himpapawid;
: pati ang mga isda sa dagat ay nangawala.
4: Gayunma'y huwag makipaglaban ang sinuman,
: o magbintang man ang sinuman;
: sapagkat ang iyong bayan ay gaya ng mga nakikipagtalo sa pari.
5: At ikaw ay matitisod sa araw,
: at ang propeta man ay matitisod na kasama mo sa gabi;
: at aking pupuksain ang iyong ina.
6: Ang aking bayan ay nawawasak dahil sa kakulangan ng kaalaman;
: sapagkat itinakuwil mo ang kaalaman,
: itinatakuwil din kita bilang aking pari.
: At yamang iyong nilimot ang kautusan ng iyong Diyos,
: akin ding lilimutin ang iyong mga anak.
7: Habang lalo silang dumarami,
: lalo silang nagkakasala laban sa akin;
: aking papalitan ng kahihiyan ang kanilang kaluwalhatian.
8: Sila'y kumakain sa kasalanan ng aking bayan,
: at itinuon ang kanilang pagnanasa tungo sa kanilang kasamaan.
9: At magiging kung paano ang taong-bayan, gayon ang pari.
: Parurusahan ko sila dahil sa kanilang mga lakad,
: at pagbabayarin ko sila sa kanilang mga gawa.
10: Sila'y kakain, ngunit hindi mabubusog;
: sila'y magiging tulad sa bayarang babae, ngunit hindi dadami;
: sapagkat sila'y humintong makinig sa Panginoon .
11: Ang kahalayan, alak at bagong alak ay nag-aalis ng pang-unawa.
12: Ang aking bayan ay sumasangguni sa bagay na yari sa kahoy,
: at ang kanilang tungkod ay nagpapahayag sa kanila.
: Sapagkat iniligaw sila ng espiritu ng pagiging bayarang babae,
: at sila'y tumalikod sa kanilang Diyos upang maging bayarang babae.
13: Sila'y naghahandog ng mga alay sa mga tuktok ng mga bundok,
: at nagsusunog ng kamanyang,
: sa ilalim ng mga ensina at ng mga alamo at ng mga roble,
: sapagkat ang lilim ng mga iyon ay mabuti.
: Kaya't ang inyong mga anak na babae ay naging bayarang babae,
: at ang inyong mga manugang na babae ay nangangalunya.
14: Hindi ko parurusahan ang inyong mga anak na babae kapag sila'y naging bayarang babae
: ni ang inyong mga manugang na babae kapag sila'y nangangalunya;
: sapagkat ang mga lalaki mismo ay humahayo kasama ng bayarang babae
: at sila'y naghahandog ng mga alay kasama ang mga bayarang babae sa templo.
: at ang bayang walang pang-unawa ay mawawasak.
15: Bagaman ikaw, O Israel, ay naging bayarang babae,
: huwag hayaang magkasala ang Juda.
: Huwag kayong pumunta sa Gilgal,
: ni sumampa man sa Bet-haven,
: at huwag kayong sumumpa, Habang nabubuhay ang Panginoon .
16: Sapagkat ang Israel ay matigas ang ulo,
: gaya ng isang guyang babae na matigas ang ulo
: mapapakain ba ngayon sila ng Panginoon
: tulad ng batang tupa sa isang malawak na pastulan?
17: Ang Efraim ay nakisama sa mga diyus-diyosan;
: hayaan ninyo siya.
18: Ang kanilang alak ay ubos, nagpatuloy sila sa pagiging bayarang babae,
: ang kanilang mga pinuno ay iniibig na mabuti ang kahihiyan.
19: Tinangay sila ng hangin sa kanyang mga pakpak;
: at sila'y mapapahiya dahil sa kanilang mga handog.