1: Iligtas mo ako sa aking mga kaaway, O Diyos ko,
: mula sa mga nag-aalsa laban sa akin, sa itaas ay ilagay mo ako.
2: Iligtas mo ako sa mga gumagawa ng kasamaan,
: at iligtas mo ako sa mga taong sa dugo ay uhaw.
3: Narito, sapagkat pinagtatangkaan ang aking buhay;
: ang mga taong mababagsik laban sa akin ay nagsasama-sama.
: Hindi dahil sa aking pagsuway o sa aking kasalanan man, O Panginoon ,
4: sila'y tumatakbo at naghahanda sa di ko kasalanan.
: Ikaw ay bumangon, tulungan mo ako, at iyong masdan!
5: Ikaw, O Panginoong Diyos ng mga hukbo, na Diyos ng Israel.
: Gumising ka upang iyong parusahan ang lahat ng mga bansa;
: huwag mong patatawarin ang sinumang may kataksilang nagpakana ng masama. Selah
6: Tuwing hapon ay bumabalik sila,
: tumatahol na parang aso,
: at nagpapagala-gala sa lunsod.
7: Narito, sila'y nanunungayaw sa pamamagitan ng kanilang bibig;
: mga tabak ay nasa kanilang mga labi
: sapagkat sinasabi nila, Sinong makikinig sa amin?
8: Ngunit ikaw, O Panginoon , ay pinagtatawanan mo sila,
: iyong tinutuya ang lahat ng mga bansa.
9: Dahil sa kanyang kalakasan, babantayan kita,
: sapagkat ikaw, O Diyos ay muog ko.
10: Ang aking Diyos sa kanyang tapat na pag-ibig ay sasalubong sa akin;
: ipinahihintulot ng aking Diyos na ako'y tumingin na may pagtatagumpay sa aking mga kaaway.
11: Huwag mo silang patayin, baka makalimot ang aking bayan;
: pangalatin mo sila sa pamamagitan ng iyong kapangyarihan, at ibaba mo sila,
: O Panginoon na kalasag namin!
12: Dahil sa kasalanan ng kanilang bibig, at sa mga salita ng kanilang mga labi,
: masilo nawa sila sa kanilang kapalaluan,
: dahil sa sumpa at sinalita nilang kasinungalingan.
13: Pugnawin mo sila sa poot,
: pugnawin mo sila hanggang sa sila'y wala na,
: upang malaman ng tao na ang Diyos ang namumuno sa Jacob,
: hanggang sa mga wakas ng lupa. Selah
14: Bawat hapon ay bumabalik sila,
: na tumatahol na parang aso
: at pagala-gala sa lunsod.
15: Sila'y gumagala upang may makain,
: at tumatahol kapag hindi sila nabusog.
16: Ngunit aking aawitin ang iyong kalakasan;
: oo, aking aawiting malakas sa umaga ang iyong tapat na pag-ibig,
: sapagkat ikaw ay naging aking muog,
: at kanlungan sa araw ng aking kapighatian.
17: O aking kalakasan, aawit ako ng mga papuri sa iyo,
: sapagkat ikaw, O Diyos, ay muog ko,
: ang Diyos na nagpapakita sa akin ng tapat na pagsuyo.