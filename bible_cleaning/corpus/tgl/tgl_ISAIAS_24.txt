1: Gigibain ng Panginoon ang lupa at ito'y sisirain,
: at pipilipitin niya ang ibabaw nito at ang mga naninirahan doon ay pangangalatin.
2: At kung paano sa mga tao, gayon sa pari;
: kung paano sa alipin, gayon sa kanyang panginoon;
: kung paano sa alilang babae, gayon sa kanyang panginoong babae;
: kung paano sa mamimili, gayon sa nagbibili;
: kung paano sa nagpapahiram, gayon sa manghihiram;
: kung paano sa nagpapautang, gayon sa mangungutang.
3: Lubos na mawawalan ng laman ang lupa, at lubos na masisira;
: sapagkat ang salitang ito ay sa Panginoon mula.
4: Ang lupa ay tumatangis at natutuyo,
: ang sanlibutan ay nanghihina at natutuyo,
: ang mapagmataas na bayan sa lupa ay lilipas.
5: Ang lupa ay nadumihan
: ng mga doo'y naninirahan,
: sapagkat kanilang sinuway ang kautusan,
: nilabag ang tuntunin,
: sinira ang walang hanggang tipan.
6: Kaya't nilamon ng sumpa ang lupa,
: at silang naninirahan doon ay nagdurusa dahil sa kanilang pagkakasala,
: kaya't nasunog ang mga naninirahan sa lupa,
: at kakaunting tao ang nalabi.
7: Ang alak ay tumatangis,
: ang puno ng ubas ay nalalanta,
: lahat ng masayang puso ay nagbubuntong-hininga.
8: Ang saya ng mga alpa ay tumigil,
: ang ingay nila na nagagalak ay nagwakas,
: ang galak ng lira ay huminto.
9: Sila'y hindi magsisiinom ng alak na may awitan;
: ang matapang na alak ay nagiging mapait sa kanila na nagsisiinom niyon.
10: Ang lunsod na magulo ay bumagsak.
: Bawat bahay ay nasarhan, upang walang taong makapasok doon.
11: May sigawan sa mga lansangan dahil sa kakulangan sa alak;
: lahat ng kagalakan ay natapos na,
: sa lupa ay nawala ang kasayahan.
12: Naiwan sa lunsod ang pagkawasak,
: at ang pintuan ay winasak.
13: Sapagkat ganito ang mangyayari sa lupa
: sa gitna ng mga bansa,
: kapag inuga ang isang punong olibo,
: gaya ng pamumulot ng ubas pagkatapos ng pag-aani.
14: Inilakas nila ang kanilang mga tinig, sila'y umawit sa kagalakan,
: dahil sa kadakilaan ng Panginoon ay sumigaw sila mula sa kanluran.
15: Kaya't mula sa silangan ay luwalhatiin ninyo ang Panginoon ;
: sa mga pulo ng dagat, ang pangalan ng Panginoon , ang Diyos ng Israel.
16: Mula sa kadulu-duluhang bahagi ng lupa ay nakarinig kami ng mga awit ng papuri,
: ng kaluwalhatian sa Matuwid.
: Ngunit aking sinabi, Nanghihina ako,
: nanghihina ako, kahabag-habag ako!
: Sapagkat ang mga taksil ay gumagawa ng kataksilan.
: Ang mga taksil ay gumagawang may lubhang kataksilan.
17: Ang takot, ang hukay, at ang bitag ay nasa iyo,
: O naninirahan sa lupa.
18: Siyang tumatakas sa tunog ng pagkasindak
: ay mahuhulog sa hukay;
: at siyang umaakyat mula sa hukay
: ay mahuhuli sa bitag.
: Sapagkat ang mga bintana ng langit ay nakabukas,
: at ang mga pundasyon ng lupa ay umuuga.
19: Ang lupa ay lubos na nagiba,
: ang lupa ay lubos na nasira,
: ang lupa ay marahas na niyanig.
20: Pagiray-giray na parang taong lasing ang lupa,
: ito'y gumigiray na parang dampa;
: at ang kanyang paglabag ay nagiging mabigat sa kanya,
: at ito'y bumagsak, at hindi na muling babangon pa.
21: At sa araw na iyon, parurusahan ng Panginoon
: ang hukbo ng langit, sa langit,
: at ang mga hari sa lupa, sa ibabaw ng lupa.
22: At sila'y matitipong sama-sama,
: kagaya ng mga bilanggo sa hukay,
: sila'y sasarhan sa bilangguan,
: at pagkaraan ng maraming araw sila'y parurusahan.
23: Kung magkagayo'y malilito ang buwan,
: at ang araw ay mapapahiya;
: sapagkat ang Panginoon ng mga hukbo ay maghahari
: sa bundok ng Zion at sa Jerusalem;
: at sa harapan ng kanyang matatanda ay ihahayag niya ang kanyang kaluwalhatian.