1: Ang Efraim ay nanginginain sa hangin,
: at humahabol sa hanging silangan sa buong araw;
: sila'y nagpaparami ng mga kabulaanan at karahasan;
: sila'y nakikipagkasundo sa Asiria,
: at nagdadala ng langis sa Ehipto.
2: Ang Panginoon ay may paratang laban sa Juda,
: at parurusahan ang Jacob ayon sa kanyang mga lakad;
: at pagbabayarin siya ayon sa kanyang mga gawa.
3: Sa sinapupunan ay kanyang hinawakan sa sakong ang kanyang kapatid;
: at sa kanyang pagkabinata ay nakipagbuno siya sa Diyos.
4: Siya'y nakipagbuno sa anghel, at nanaig;
: siya'y tumangis, at humiling ng pagpapala niya.
: Nakatagpo niya siya sa Bethel,
: at doo'y nakipag-usap siya sa kanya.
5: Ang Panginoon , ang Diyos ng mga hukbo;
: Panginoon ang kanyang pangalan!
6: Kaya't magbalik-loob ka sa iyong Diyos,
: mag-ingat ng kabutihang-loob at katarungan,
: at hintayin mong lagi ang iyong Diyos.
7: Isang mangangalakal na may timbangang madaya sa kanyang mga kamay,
: maibigin siya sa pang-aapi.
8: At sinabi ng Efraim, Tunay na ako'y mayaman,
: ako'y nagkamal ng kayamanan para sa aking sarili;
: sa lahat ng aking pakinabang
: walang natagpuang paglabag sa akin
: na masasabing kasalanan.
9: Ngunit ako ang Panginoon mong Diyos
: mula sa lupain ng Ehipto;
: muli kitang patitirahin sa mga tolda,
: gaya sa mga araw ng takdang kapistahan.
10: Ako ay nagsalita sa mga propeta,
: at ako ang nagparami ng mga pangitain;
: at sa pamamagitan ng mga propeta ay nagbigay ako ng mga talinghaga.
11: Sa Gilead ba'y may kasamaan?
: Sila'y pawang walang kabuluhan.
: Sa Gilgal ay naghahandog sila ng mga toro;
: ang kanilang mga dambana ay parang mga bunton
: sa mga lupang binungkal sa bukid.
12: Si Jacob ay tumakas patungo sa lupain ng Aram,
: at doon ay naglingkod si Israel dahil sa isang asawa,
: at dahil sa isang asawa ay nag-alaga siya ng mga tupa.
13: Sa pamamagitan ng isang propeta ay iniahon ng Panginoon ang Israel mula sa Ehipto,
: at sa pamamagitan ng isang propeta, siya'y napangalagaan.
14: Ang Efraim ay nagbigay ng mapait na galit,
: kaya't ibababa ng kanyang Panginoon ang mga kasamaan niya sa kanya
: at pagbabayarin siya sa kanyang mga panlalait.