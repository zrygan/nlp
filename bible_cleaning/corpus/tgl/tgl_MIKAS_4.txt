1: At nangyari sa mga huling araw,
: ang bundok ng bahay ng Panginoon
: ay itatatag bilang pinakamataas sa mga bundok,
: at itataas sa mga burol;
: at ang mga tao'y magpupuntahan doon,
2: at maraming bansa ang darating at magsasabi,
: Halikayo, tayo'y umahon patungo sa bundok ng Panginoon ,
: at sa bahay ng Diyos ni Jacob;
: upang maituro niya sa atin ang kanyang mga daan,
: at tayo'y makalakad sa kanyang mga landas.
: Sapagkat mula sa Zion ay lalabas ang kautusan,
: at ang salita ng Panginoon mula sa Jerusalem.
3: Siya'y hahatol sa gitna ng maraming bayan,
: at magpapasiya para sa malalakas na bansa sa malayo;
: at kanilang papandayin ang kanilang mga tabak upang maging sudsod,
: at ang kanilang mga sibat upang maging karit;
: ang bansa ay hindi magtataas ng tabak laban sa bansa,
: ni magsasanay para sa pakikidigma.
4: Kundi bawat isa'y uupo sa ilalim ng kanyang punong ubas at sa ilalim ng kanyang punong igos;
: at walang tatakot sa kanila;
: sapagkat sinalita ng bibig ng Panginoon ng mga hukbo.
5: Sapagkat ang lahat ng bayan ay lalakad
: bawat isa sa pangalan ng kanya-kanyang diyos,
: ngunit tayo'y lalakad sa pangalan ng Panginoon nating Diyos
: magpakailanpaman.
6: Sa araw na iyon, sabi ng Panginoon ,
: titipunin ko ang pilay,
: at titipunin ko ang mga itinapon,
: at ang aking mga pinahirapan.
7: Ang pilay ay gagawin kong nalabi,
: at ang mga itinapon ay isang malakas na bansa;
: at ang Panginoon ay maghahari sa kanila sa bundok ng Zion
: mula ngayon hanggang sa walang hanggan.
8: At ikaw, O tore ng kawan,
: na burol ng anak na babae ng Zion,
: ito sa iyo'y darating,
: ang dating kapangyarihan ay darating,
: ang kaharian ng anak na babae ng Jerusalem.
9: Ngayo'y bakit ka sumisigaw nang malakas?
: Wala ka bang hari?
: Ang iyo bang tagapayo ay namatay,
: upang ang mga paghihirap ay sumaiyo na gaya ng babaing manganganak?
10: Mamilipit ka at dumaing, O anak na babae ng Zion,
: na gaya ng babaing manganganak;
: sapagkat ngayo'y lalabas ka sa lunsod,
: at maninirahan sa parang,
: at ikaw ay pupunta sa Babilonia.
: Ililigtas ka roon,
: doo'y tutubusin ka ng Panginoon
: sa kamay ng iyong mga kaaway.
11: At ngayo'y maraming bansa
: ang magtitipon laban sa iyo,
: na nagsasabi, Hayaan siyang malapastangan,
: ituon natin ang ating mata sa Zion.
12: Ngunit hindi nila alam ang mga pag-iisip ng Panginoon ,
: hindi nila nauunawaan ang kanyang panukala,
: sapagkat kanyang tinipon sila na parang mga bigkis sa giikan.
13: Bumangon ka at gumiik,
: O anak na babae ng Zion;
: sapagkat aking gagawing bakal ang iyong sungay,
: at tanso ang iyong mga kuko;
: at iyong dudurugin ang maraming bayan,
: upang iyong italaga sa Panginoon ang kanilang pakinabang,
: at ang kanilang kayamanan ay sa Panginoon ng buong lupa.