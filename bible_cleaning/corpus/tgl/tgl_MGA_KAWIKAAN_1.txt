1: Ang mga kawikaan ni Solomon na anak ni David, hari ng Israel
2: Upang ang tao ay matuto ng karunungan at pangaral,
: upang ang mga salita ng pagkaunawa ay malaman,
3: upang tumanggap ng turo sa matalinong pamumuhay,
: sa katuwiran, katarungan, at pagkakapantay-pantay,
4: upang mabigyan ng talino ang walang muwang
: kaalaman at mabuting pagpapasiya sa kabataan
5: upang marinig din ng matalino, at lumago sa kaalaman,
: at magtamo ang taong may unawa ng kahusayan,
6: upang umunawa ng kawikaan at ng pagsasalarawan,
: ng mga salita ng pantas, at ng kanilang mga palaisipan.
7: Ang takot sa Panginoon ang pasimula ng kaalaman;
: ang karunungan at turo ay hinahamak ng hangal.
8: Anak ko, dinggin mo ang turo ng iyong ama,
: at huwag mong pabayaan ang aral ng iyong ina;
9: sapagkat sila'y magandang korona sa iyong ulo,
: at mga kuwintas sa iyong leeg.
10: Anak ko, kung ikaw ay akitin ng mga makasalanan,
: huwag kang pumayag.
11: Kung kanilang sabihin,
: Sumama ka sa amin, tayo'y mag-abang upang magpadanak ng dugo,
: ating tambangan nang walang dahilan ang walang sala;
12: gaya ng Sheol, sila'y lunukin nating buhy,
: at buo, na gaya ng bumababa sa Hukay.
13: Tayo'y makakasumpong ng lahat ng mamahaling bagay;
: ating pupunuin ng samsam ang ating mga bahay.
14: Makipagsapalaran kang kasama namin;
: magkakaroon tayong lahat ng iisang supot
15: anak ko, huwag kang lumakad sa daan na kasama nila;
: pigilin mo ang iyong paa sa kanilang landas.
16: Sapagkat ang kanilang mga paa ay tumatakbo sa kasamaan,
: at sila'y nagmamadali sa pagbububo ng dugo.
17: Sapagkat walang kabuluhang iladlad ang isang bitag,
: habang nakatingin ang ibon.
18: Ngunit sila'y nag-aabang sa sarili nilang dugo,
: at tinatambangan ang sarili nilang buhay.
19: Gayon ang pamamaraan ng lahat ng sakim sa pakinabang,
: ang buhay ng mga may-ari niyon ay kanyang inaagaw.
20: Ang karunungan ay sumisigaw nang malakas sa lansangan;
: kanyang inilalakas ang kanyang tinig sa mga pamilihan.
21: Siya'y sumisigaw sa mga panulukan;
: sa pasukan ng mga pintuang-bayan, kanyang sinasabi
22: Hanggang kailan, O mga walang muwang, kayo'y iibig sa inyong kawalang kaalaman?
: Hanggang kailan ang mga manunuya ay matutuwa sa panunuya,
: at ang mga hangal ay mamumuhi sa kaalaman?
23: Sa aking saway ay bumaling kayo;
: narito, ibubuhos ko ang aking espiritu sa inyo.
: Ang mga salita ko'y ipapaalam ko sa inyo.
24: Sapagkat ako'y tumawag, at kayo'y tumanggi,
: iniunat ko ang aking kamay, at walang nakinig;
25: at dahil ang lahat kong payo ay winalan ninyong saysay,
: at ayaw ninyong tanggapin ang aking saway;
26: ako naman ay tatawa sa inyong kapahamakan;
: ako'y manunuya kapag ang takot sa inyo ay dumating,
27: kapag ang takot ay dumating sa inyo na parang bagyo,
: at ang inyong kapahamakan ay dumating na parang ipu-ipo;
: kapag ang hirap at hapis ay dumating sa inyo.
28: Kung magkagayo'y tatawag sila sa akin, ngunit hindi ako sasagot;
: hahanapin nila akong mabuti, ngunit hindi nila ako matatagpuan.
29: Sapagkat kinamuhian nila ang kaalaman,
: at hindi pinili ang takot sa Panginoon .
30: Ayaw nila sa aking payo;
: hinamak nila ang lahat kong pagsaway.
31: Kaya't kakainin nila ang bunga ng kanilang sariling lakad,
: at mabubusog sa kanilang sariling mga pakana.
32: Sapagkat ang pagkaligaw ang pumapatay sa walang alam,
: at ang pagsasawalang-bahala ang sumisira sa hangal.
33: Ngunit ang nakikinig sa akin ay tatahang tiwasay,
: at papanatag na walang takot sa kasamaan.