1: Aking Diyos at Hari, ika'y aking papupurihan,
: at aking pupurihin ang pangalan mo magpakailanpaman.
2: Pupurihin kita araw-araw,
: at pupurihin ko ang pangalan mo magpakailanpaman.
3: Dakila ang Panginoon , at sa papuri'y lubhang karapat-dapat,
: at ang kanyang kadakilaan ay hindi masukat.
4: Ipagmamalaki ng isang salinlahi sa kasunod nito ang iyong mga gawa,
: at ipahahayag ang iyong mga gawang dakila.
5: Sa maluwalhating kaningningan ng iyong karangalan,
: at sa iyong kahanga-hangang mga gawa, ako'y magbubulay-bulay.
6: Ipahahayag ng mga tao ang kapangyarihan ng iyong kakilakilabot na mga gawa;
: at akin namang ipahahayag ang iyong kadakilaan.
7: Kanilang sabik na sasambitin ang alaala ng iyong masaganang kabutihan,
: at isisigaw nang malakas ang iyong katuwiran.
8: Ang Panginoon ay mapagpala at pun ng awa,
: hindi magagalitin at sa tapat na pag-ibig ay sagana.
9: Ang Panginoon ay mabuti sa lahat;
: at ang kanyang awa ay nasa lahat niyang ginawa.
10: Lahat mong mga gawa, O Panginoon , ay magpapasalamat sa iyo,
: at pupurihin ka ng lahat ng mga banal mo!
11: Sasabihin nila ang kaluwalhatian ng iyong kaharian,
: at ibabalita ang iyong kapangyarihan;
12: upang ipabatid sa mga anak ng mga tao ang iyong mga gawang makapangyarihan,
: at ang maluwalhating kaningningan ng iyong kaharian.
13: Ang kaharian mo'y walang hanggang kaharian,
: at nananatili sa lahat ng mga salinlahi ang iyong kapangyarihan.
14: Inaalalayan ng Panginoon ang lahat ng nalulugmok,
: at itinatayo ang lahat ng nakayukod.
15: Ang mga mata ng lahat sa iyo ay nakatingin,
: at ibinibigay mo sa kanila sa tamang panahon ang kanilang pagkain.
16: Binubuksan mo ang iyong kamay,
: binibigyang-kasiyahan mo ang nasa ng bawat bagay na may buhay.
17: Ang Panginoon ay matuwid sa lahat ng pamamaraan niya,
: at mabait sa lahat niyang mga gawa.
18: Ang Panginoon ay malapit sa lahat ng sa kanya'y nananawagan,
: sa lahat ng tumatawag sa kanya sa katotohanan.
19: Kanyang ibinibigay ang nasa ng lahat ng natatakot sa kanya;
: kanya ring dinirinig ang kanilang daing, at inililigtas sila.
20: Iniingatan ng Panginoon ang lahat ng umiibig sa kanya;
: ngunit lahat ng masama ay lilipulin niya.
21: Ang aking bibig ay magsasalita ng papuri sa Panginoon ;
: at pupurihin ng lahat ng laman ang kanyang banal na pangalan magpakailanpaman.