1: Tungkol sa Moab.
: Ganito ang sabi ng Panginoon ng mga hukbo, ng Diyos ng Israel
: Kahabag-habag ang Nebo sapagkat ito'y winasak!
: Ang Kiryataim ay nalagay sa kahihiyan, ito'y nasakop;
: ang mataas na tanggulan ay nalagay sa kahihiyan at nawasak.
2: Wala nang papuri para sa Moab.
: Sa Hesbon ay nagbalak sila ng kasamaan laban sa kanya
: Halikayo, at ihiwalay natin siya sa pagiging bansa!
: Ikaw rin, O Madmen, ay dadalhin sa katahimikan;
: hahabulin ka ng tabak.
3: Makinig! Isang sigaw mula sa Horonaim,
: Pagkasira at malaking pagkawasak!
4: Ang Moab ay wasak;
: ang kanyang maliliit ay sumisigaw.
5: Sapagkat sa gulod ng Luhith
: ay umaahon sila na umiiyak;
: sapagkat sa paglusong sa Horonaim
: ay narinig nila ang sigaw ng pagkawasak.
6: Tumakas kayo, iligtas ninyo ang inyong mga buhay!
: Kayo'y maging gaya ng mailap na asno sa ilang.
7: Sapagkat, yamang ikaw ay nagtiwala sa iyong mga tanggulan at sa iyong mga kayamanan,
: ikaw man ay kukunin rin;
: at si Cemos ay tutungo sa pagkabihag,
: kasama ang kanyang mga pari at mga pinuno.
8: Ang manglilipol ay darating sa bawat lunsod,
: at walang lunsod na makakatakas;
: ang libis ay wawasakin,
: at ang kapatagan ay masisira,
: gaya ng sinabi ng Panginoon .
9: Bigyan ng mga pakpak ang Moab,
: upang siya'y makalipad papalayo;
: ang kanyang mga lunsod ay masisira,
: na walang maninirahan sa mga iyon.
10: Sumpain nawa siya na may kapabayaang gumagawa ng gawain ng Panginoon ; at sumpain siya na iniuurong ang kanyang tabak sa pagdanak ng dugo.
11: Ang Moab ay tiwasay mula sa kanyang kabataan,
: at nagpahinga sa kanyang mga latak,
: hindi pa siya isinasalin mula sa isang sisidlan patungo sa isa pa,
: ni dinala man siya sa pagkabihag
: kaya't narito, ang kanyang lasa ay nananatili sa kanya,
: at ang kanyang bango ay hindi pa nababago.
12: Kaya't narito, ang mga araw ay dumarating, sabi ng Panginoon , na ako'y magsusugo sa kanya ng mga magtutumba, at siya'y kanilang itutumba, at aalisin nila ang laman ng kanyang mga sisidlan, at magdudurog ng kanilang mga banga.
13: Kung gayo'y ikahihiya ng Moab si Cemos, kung paanong ang sambahayan ni Israel ay ikinahiya ang Bethel, na kanilang pinagtiwalaan.
14: Paano ninyo nasasabi, Kami ay malalakas na mandirigma,
: at magigiting na lalaki sa labanan?
15: Ang Moab ay winasak at ang mga tao ay umahon sa kanyang mga lunsod;
: at ang kanyang mga piling kabataan ay nagsibaba sa katayan,
: sabi ng Hari, na ang pangalan ay Panginoon ng mga hukbo.
16: Ang pagkasalanta ng Moab ay malapit nang dumating,
: at ang kanyang pagkapinsala ay nagmamadali.
17: Tangisan ninyo siya, kayong lahat na nasa palibot niya,
: at ninyong lahat na nakakakilala sa kanyang pangalan;
: inyong sabihin, Paanong nabali ang makapangyarihang setro,
: ang maluwalhating tungkod!
18: Bumaba ka mula sa inyong kaluwalhatian,
: at umupo ka sa tigang na lupa,
: O anak na babae na nakatira sa Dibon!
: Sapagkat ang manglilipol ng Moab ay umahon laban sa iyo,
: giniba niya ang iyong mga muog.
19: Tumayo ka sa tabing daan at magmasid,
: O mamamayan ng Aroer!
: Tanungin mo siya na tumatakbo at siya na tumatakas;
: iyong sabihin, Ano ang nangyari?
20: Ang Moab ay nalagay sa kahihiyan; sapagkat ito'y nagiba;
: kayo ay tumangis at sumigaw!
: Sabihin ninyo sa may Arnon,
: na ang Moab ay winasak na.
21: Ang hatol ay dumating din sa kapatagan, sa Holon, Jaza, at laban sa Mefaat,
22: sa Dibon, Nebo, at Bet-diblataim,
23: laban sa Kiryataim, Bet-gamul, at Bet-meon;
24: laban sa Kiryot, Bosra, at sa lahat ng bayan ng lupain ng Moab, malayo at malapit.
25: Ang sungay ng Moab ay naputol, at ang kanyang bisig ay nabali, sabi ng Panginoon .
26: Lasingin ninyo siya, sapagkat siya'y nagmalaki laban sa Panginoon ; upang ang Moab ay maglubalob sa kanyang suka, at siya man ay magiging katatawanan.
27: Hindi ba naging katatawanan ang Israel sa iyo? Siya ba'y natagpuang kasama ng mga magnanakaw, na tuwing pag-uusapan ninyo siya ay napapailing ka?
28: Iwan ninyo ang mga lunsod, at kayo'y manirahan sa malaking bato;
: O mga mamamayan ng Moab.
: Maging gaya kayo ng kalapati na nagpupugad
: sa mga tabi ng bunganga ng bangin.
29: Nabalitaan namin ang kapalaluan ng Moab,
: labis niyang ipinagmamalaki
: ang kanyang kataasan, ang kanyang kapalaluan, ang kanyang kahambugan,
: at ang kayabangan ng kanyang puso.
30: Alam ko ang kanyang bagsik, sabi ng Panginoon ,
: ngunit iyon ay walang kabuluhan,
: ang kanyang kahambugan ay walang nagawa.
31: Kaya't tatangisan ko ang Moab;
: ako'y sisigaw para sa buong Moab,
: nagluluksa ako para sa mga tao ng Kir-heres.
32: Tatangis ako para sa iyo nang higit kaysa pagtangis ko sa Jazer,
: O punong ubas ng Sibma!
: Ang iyong mga sanga ay lumampas sa dagat,
: at umabot hanggang sa Jazer,
: sa iyong mga bungang tag-init at sa iyong ani
: ay dumaluhong ang manglilipol.
33: Kaya't ang tuwa at kagalakan ay inalis
: sa mabungang lupain, sa lupain ng Moab;
: aking pinatigil ang alak sa mga pisaan ng alak;
: walang pumipisa nito na may mga sigaw ng kagalakan;
: ang sigawan ay hindi sigawan ng kagalakan.
34: Ang Hesbon at Eleale ay sumisigaw; hanggang sa Jahaz ay naglakas sila ng kanilang tinig, mula sa Zoar hanggang sa Horonaim at sa Eglat-shelishiya. Sapagkat ang tubig ng Nimrim ay mawawasak din.
35: At wawakasan ko sa Moab, sabi ng Panginoon , ang naghahandog sa mataas na dako, at nagsusunog ng insenso sa kanyang mga diyos.
36: Kaya't ang aking puso ay tumatangis na gaya ng plauta dahil sa Moab, at ang aking puso ay tumatangis na gaya ng plauta dahil sa mga lalaki sa Kir-heres; kaya't ang kayamanan na kanilang tinamo ay naglaho.
37: Sapagkat bawat ulo ay inahit, at bawat balbas ay ginupit; sa lahat ng mga kamay ay may mga kudlit, at sa mga baywang ay may damit-sako.
38: Sa lahat ng mga bubungan ng Moab at sa mga liwasan ay pawang mga panaghoy; sapagkat aking binasag ang Moab na parang sisidlan na walang nagmamalasakit, sabi ng Panginoon .
39: Ito'y wasak na wasak! Napakalakas ng kanilang pagtangis! Ang Moab ay tumalikod sa kahihiyan! Kaya't ang Moab ay naging tampulan ng pagkutya at panghihilakbot sa lahat ng nasa palibot niya.
40: Sapagkat ganito ang sabi ng Panginoon
: Narito, may lilipad na kasimbilis ng agila
: at magbubuka ng kanyang mga pakpak laban sa Moab.
41: Ang Kiryot ay nasakop
: at ang mga muog ay naagaw.
: Sa araw na iyon, ang puso ng mga mandirigma ng Moab
: ay magiging parang puso ng babaing manganganak.
42: Ang Moab ay mawawasak at hindi na magiging isang bayan,
: sapagkat siya'y nagmalaki laban sa Panginoon .
43: Sindak, hukay, at bitag
: ay nasa harapan mo, O naninirahan sa Moab, sabi ng Panginoon .
44: Siyang tumatakas sa pagkasindak
: ay mahuhulog sa hukay,
: at siyang umaahon sa hukay
: ay mahuhuli ng bitag.
: Sapagkat dadalhin ko ang mga bagay na ito sa Moab,
: sa taon ng kanilang kaparusahan, sabi ng Panginoon .
45: Ang mga nagsisitakas ay humintong walang lakas
: sa lilim ng Hesbon,
: sapagkat may apoy na lumabas sa Hesbon,
: isang alab mula sa bahay ng Sihon.
: Nilamon nito ang noo ng Moab,
: ang tuktok ng mga anak ng kaguluhan.
46: Kahabag-habag ka, O Moab!
: Ang bayan ni Cemos ay wala na;
: sapagkat ang iyong mga anak na lalaki ay dinalang-bihag,
: at ang iyong mga anak na babae ay dinala sa pagkabihag.
47: Gayunma'y panunumbalikin ko ang kapalaran ng Moab
: sa mga huling araw, sabi ng Panginoon .
: Hanggang dito ang hatol sa Moab.