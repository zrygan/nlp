1: Pupurihin ko ang Panginoon sa lahat ng panahon;
: ang pagpuri sa kanya ay sasaaking bibig nang patuloy.
2: Nagmamapuri sa Panginoon ang aking kaluluwa,
: marinig nawa ng mapagpakumbaba at magsaya.
3: O kasama kong dakilain ninyo ang Panginoon ,
: at magkasama nating itaas ang kanyang pangalan!
4: Hinanap ko ang Panginoon , at ako'y kanyang sinagot,
: at iniligtas niya ako sa lahat ng aking mga takot.
5: Sila'y tumingin sa kanya, at naging makinang,
: at ang kanilang mga mukha ay hindi mapapahiya kailanman.
6: Ang abang taong ito ay dumaing, at ang Panginoon sa kanya'y nakinig,
: at iniligtas siya sa lahat niyang mga ligalig.
7: Ang anghel ng Panginoon ay nagbabantay
: sa palibot ng mga natatakot sa kanya, at inililigtas sila.
8: O inyong subukan at tingnan na mabuti ang Panginoon !
: Maligaya ang tao na sa kanya'y nanganganlong.
9: O matakot kayo sa Panginoon , kayong kanyang mga banal,
: sapagkat ang mga natatakot sa kanya ay hindi magkukulang!
10: Ang mga batang leon ay nagkukulang at nagugutom;
: ngunit silang humahanap sa Panginoon sa mabuting bagay ay hindi nagsasalat.
11: Halikayo, mga anak, pakinggan ninyo ako,
: ang takot sa Panginoon ay ituturo ko sa inyo.
12: Sinong tao ang nagnanasa ng buhay,
: at naghahangad ng maraming araw, upang magtamasa ng mabuti?
13: Ingatan mo ang iyong dila mula sa masama,
: at ang iyong mga labi sa pagsasalita ng pandaraya.
14: Lumayo ka sa kasamaan, at ang mabuti'y iyong gawin;
: hanapin mo ang kapayapaan at ito'y iyong habulin.
15: Ang mga mata ng Panginoon ay sa matuwid nakatitig,
: at sa kanilang daing, bukas ang kanyang pandinig.
16: Ang mukha ng Panginoon ay laban sa mga gumagawa ng masama,
: upang tanggalin ang alaala nila sa lupa.
17: Kapag ang matuwid ay humingi ng saklolo, ang Panginoon ay nakikinig,
: at inililigtas sila sa lahat nilang mga gulo.
18: Ang Panginoon ay malapit sa may pusong wasak,
: at inililigtas ang mga may bagbag na diwa.
19: Marami ang kapighatian ng matuwid;
: ngunit inililigtas siya ng Panginoon sa lahat ng mga iyon.
20: Lahat nitong mga buto ay iniingatan niya,
: sa mga iyon ay hindi nababali ni isa.
21: Ang masama ay papatayin ng kasamaan,
: at ang mga napopoot sa matuwid ay hahatulan.
22: Tinutubos ng Panginoon ang buhay ng mga lingkod niya;
: walang hahatulan sa sinumang nanganganlong sa kanya.