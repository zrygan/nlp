1: Ang mga ito ay mga kawikaan din ni Solomon, na sinipi ng mga tauhan ni Hezekias na hari ng Juda.
2: Kaluwalhatian ng Diyos na ang mga bagay ay ilihim,
: ngunit kaluwalhatian ng mga hari na ang mga bagay ay saliksikin.
3: Gaya ng langit sa kataasan, at ng lupa sa kalaliman,
: gayon ang isipan ng mga hari ay di masiyasat.
4: Ang dumi sa pilak ay iyong alisin,
: at ang panday para sa isang kasangkapan ay may gagamitin;
5: alisin ang taong masama sa harapan ng hari,
: at ang kanyang luklukan ay matatatag sa katuwiran.
6: Sa harapan ng hari ay huwag kang mangunguna,
: at huwag kang tatayo sa lugar ng mga taong dakila,
7: sapagkat mas mabuting sabihan ka, Umakyat ka rito,
: kaysa ibaba ka sa harapan ng pangulo.
: Ang nakita ng iyong mga mata,
8: huwag mo kaagad dalhin sa hukuman;
: sapagkat anong gagawin mo sa wakas niyon,
: kapag ikaw ay hiniya ng iyong kapwa?
9: Ipaglaban mo ang iyong usapin sa harap ng iyong kapwa,
: at huwag mong ihayag ang lihim ng iba;
10: baka ang nakakarinig sa iyo ay dalhan ka ng kahihiyan,
: at hindi magwakas ang iyong kasiraan.
11: Ang naaangkop na salitang binitawan,
: ay gaya ng mga mansanas na ginto sa pilak na lalagyan.
12: Tulad ng singsing na ginto, at palamuting gintong dalisay,
: sa nakikinig na tainga ang pantas na tagasaway.
13: Tulad ng lamig ng niyebe sa panahon ng anihan,
: ang tapat na sugo sa kanila na nagsugo sa kanya,
: sapagkat kanyang pinagiginhawa ang espiritu ng mga panginoon niya.
14: Tulad ng mga ulap at hangin na walang ulan,
: ang taong naghahambog ng kanyang kaloob na hindi niya ibinibigay.
15: Sa pamamagitan ng pagtitiyaga maaaring mahikayat ang pinuno,
: at ang malumanay na dila ay bumabali ng buto.
16: Kung nakasumpong ka ng pulot, kumain ka ng sapat sa iyo,
: baka ikaw ay masuya, at ito'y isuka mo.
17: Dapat paminsan-minsan lamang ang paa mo sa bahay ng iyong kapwa,
: baka siya'y magsawa sa iyo, at kamuhian ka.
18: Ang taong sumasaksi ng kasinungalingan laban sa kanyang kapwa-tao
: ay tulad ng batuta, o isang tabak, o ng isang matulis na palaso.
19: Ang pagtitiwala sa taong di-tapat sa panahon ng kagipitan,
: ay gaya ng sirang ngipin, at ng paang nabalian.
20: Ang umaawit ng mga awit sa pusong mabigat,
: ay tulad ng nag-aalis ng damit sa panahon ng tagginaw, at tulad ng suka sa sugat.
21: Kung ang iyong kaaway ay gutom, bigyan mo siya ng makakain;
: at kung siya'y uhaw, bigyan mo siya ng tubig na iinumin;
22: sapagkat magbubunton ka sa ulo niya ng mga baga ng apoy,
: at gagantimpalaan ka ng Panginoon .
23: Ang hanging amihan ay ulan ang hatid;
: at ang mapanirang-dila, mga tingin na may galit.
24: Mas mabuti ang tumira sa isang sulok ng bubungan,
: kaysa sa isang bahay na kasama ng isang babaing palaaway.
25: Tulad ng malamig na tubig sa uhaw na kaluluwa,
: gayon ang mabuting balita na sa malayong lupain nagmula.
26: Tulad ng malabong balon at maruming bukal,
: ang taong matuwid na sa masama'y nagbibigay-daan.
27: Ang kumain ng napakaraming pulot ay hindi mabuti,
: at hindi kapuri-puri na hanapin ang papuri sa sarili.
28: Siyang hindi nagpipigil ng kanyang sarili,
: ay parang lunsod na winasak at walang pader na nalabi.