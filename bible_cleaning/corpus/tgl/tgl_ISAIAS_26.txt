1: Sa araw na iyon ay aawitin ang awit na ito sa lupain ng Juda,
: Tayo ay may matibay na lunsod;
: kanyang inilalagay ang kaligtasan
: bilang mga pader at tanggulan.
2: Buksan ninyo ang mga pintuan,
: upang makapasok ang matuwid na bansa na nag-iingat ng katotohanan.
3: Iyong iingatan siya sa ganap na kapayapaan,
: na ang pag-iisip ay nananatili sa iyo, sapagkat siya'y nagtitiwala sa iyo.
4: Magtiwala kayo sa Panginoon magpakailanman,
: sapagkat ang Panginoong Diyos
: ay isang batong walang hanggan.
5: Sapagkat ibinaba niya
: ang mga naninirahan sa kaitaasan,
: ang mapagmataas na lunsod.
: Kanyang ibinaba, ibinaba hanggang sa lupa;
: ibinagsak ito hanggang sa alabok.
6: Niyayapakan ito ng paa,
: ng mga paa ng dukha,
: ng mga hakbang ng nangangailangan.
7: Ang daan ng matuwid ay patag,
: iyong pinakinis ang landas ng matuwid.
8: Sa daan ng iyong mga hatol,
: O Panginoon , naghihintay kami sa iyo;
: ang pangalan ng iyong alaala
: ay siyang nasa ng aming kaluluwa.
9: Kinasasabikan ka sa gabi ng kaluluwa ko,
: ang espiritu sa loob ko ay masikap na naghahanap sa iyo.
: Sapagkat kapag nasa lupa ang mga hatol mo,
: ang mga naninirahan sa sanlibutan sa katuwiran ay natututo.
10: Kapag nagpapakita ng lingap sa masama,
: hindi siya matututo ng katuwiran;
: sa lupain ng katuwiran ay nakikitungo siya na may kasamaan,
: at hindi nakikita ang sa Panginoon na kamahalan.
11: Panginoon , ang iyong kamay ay nakataas,
: gayunma'y hindi nila nakikita.
: Ipakita mo ang iyong sigasig para sa bayan, at sila'y mapapahiya;
: lamunin nawa sila ng apoy na para sa iyong mga kaaway.
12: Panginoon , ikaw ay magtatalaga ng kapayapaan para sa amin,
: ikaw ang gumawa para sa amin ng lahat naming mga gawa.
13: O Panginoon naming Diyos,
: ang ibang mga panginoon, bukod sa iyo ay namuno sa amin;
: ngunit ang pangalan mo lamang ang kinikilala namin.
14: Sila'y patay, sila'y hindi mabubuhay;
: sila'y mga lilim, sila'y hindi babangon.
: Kaya't iyong dinalaw at winasak sila,
: at pinawi mo ang lahat ng alaala nila.
15: Ngunit iyong pinarami ang bansa, O Panginoon ,
: iyong pinarami ang bansa; ikaw ay niluwalhati;
: iyong pinalaki ang lahat ng hangganan ng lupain.
16: Panginoon , sa kabalisahan ay dinalaw ka nila,
: sila'y sumambit ng dalangin,
: noong pinarurusahan mo sila.
17: Gaya ng babae na nagdadalang-tao
: na namimilipit at dumaraing sa kanyang panganganak,
: kapag siya'y malapit na sa kanyang panahon,
: naging gayon kami dahilan sa iyo, O Panginoon .
18: Kami ay nagdalang-tao, kami ay namilipit,
: kami ay tila nanganak ng hangin.
: Kami ay hindi nagkamit ng tagumpay sa lupa;
: at ang mga naninirahan sa sanlibutan ay hindi nabuwal.
19: Ang iyong mga patay ay mabubuhay; ang kanilang mga katawan ay babangon.
: Magsigising at magsiawit sa kagalakan, kayong naninirahan sa alabok!
: Sapagkat ang iyong hamog ay hamog na makinang,
: at sa lupain ng mga lilim ay hahayaan mong bumagsak ito.
20: Ikaw ay pumarito, bayan ko, pumasok ka sa iyong mga silid,
: at isara mo ang iyong mga pintuan sa likuran mo.
: Magkubli kang sandali,
: hanggang sa ang galit ay makalampas.
21: Sapagkat ang Panginoon ay lumalabas mula sa kanyang dako
: upang parusahan ang mga naninirahan sa lupa dahil sa kanilang kasamaan.
: Ililitaw naman ng lupa ang dugo na nabuhos doon
: at hindi na tatakpan ang kanyang napatay.