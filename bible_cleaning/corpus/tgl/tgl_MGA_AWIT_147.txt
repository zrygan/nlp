1: Purihin ang Panginoon !
: Sapagkat mabuting umawit ng mga papuri sa ating Diyos;
: sapagkat siya'y mapagpala at ang awit ng papuri ay naaangkop.
2: Itinatayo ng Panginoon ang Jerusalem;
: kanyang tinitipon ang mga itinapon mula sa Israel.
3: Kanyang pinagagaling ang mga may pusong wasak,
: at tinatalian ang kanilang mga sugat.
4: Ang bilang ng mga bituin ay kanyang binibilang,
: ibinibigay niya sa kanilang lahat ang mga pangalan nila.
5: Dakila ang ating Panginoon , at sa kapangyarihan ay sagana,
: hindi masukat ang kanyang unawa.
6: Inaalalayan ng Panginoon ang nahihirapan,
: kanyang inilulugmok sa lupa ang masama.
7: Umawit kayo ng may pagpapasalamat sa Panginoon ;
: umawit kayo sa lira ng mga papuri sa ating Diyos!
8: Tinatakpan niya ng mga ulap ang mga kalangitan,
: naghahanda siya para sa lupa ng ulan,
: nagpapatubo siya ng damo sa kabundukan.
9: Siya'y nagbibigay sa hayop ng kanilang pagkain,
: at sa mga inakay na uwak na nagsisidaing.
10: Ang kanyang kaluguran ay wala sa lakas ng kabayo,
: ni ang kanyang kasiyahan sa mga binti ng tao,
11: ngunit ang Panginoon ay nalulugod sa mga natatakot sa kanya,
: sa kanyang tapat na pag-ibig ay umaasa.
12: Purihin mo, O Jerusalem, ang Panginoon !
: Purihin mo ang iyong Diyos, O Zion!
13: Sapagkat kanyang pinapatibay ang mga rehas ng iyong mga tarangkahan,
: pinagpapala niya ang mga anak mo sa loob mo.
14: Siya'y gumagawa ng kapayapaan sa iyong mga hangganan;
: binubusog ka niya ng trigong pinakamainam.
15: Kanyang sinusugo ang kanyang utos sa lupa;
: mabilis na tumatakbo ang kanyang salita.
16: Siya'y nagbibigay ng niyebe na parang balahibo ng tupa;
: siya'y nagkakalat ng patak ng yelo na abo ang kagaya.
17: Inihahagis niya ang kanyang yelo na parang tinapay na putol-putol,
: sinong makakatagal sa harap ng lamig niyon?
18: Kanyang sinusugo ang kanyang salita, at tinutunaw ang mga iyon;
: kanyang pinahihihip ang kanyang hangin, at ang tubig ay dumadaloy.
19: Kanyang ipinahayag ang kanyang salita sa Jacob,
: ang kanyang mga tuntunin at mga batas sa Israel.
20: Hindi niya ito ginawa sa alinmang bansa,
: at tungkol sa kanyang mga batas hindi nila ito nalalaman.
: Purihin ninyo ang Panginoon !