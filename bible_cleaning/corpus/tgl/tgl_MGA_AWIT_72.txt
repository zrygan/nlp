1: Ibigay mo, O Diyos, sa hari ang iyong mga katarungan,
: at sa anak ng hari, ang iyong katuwiran.
2: Nawa'y hatulan niya na may katuwiran ang iyong bayan,
: at ang iyong dukha ng may katarungan!
3: Ang mga bundok nawa'y magtaglay ng kasaganaan para sa bayan,
: at ang mga burol, sa katuwiran!
4: Kanya nawang ipagtanggol ang dukha ng bayan,
: magbigay ng kaligtasan sa mga nangangailangan,
: at ang mapang-api ay kanyang durugin!
5: Sila nawa'y matakot sa iyo habang ang araw ay nananatili,
: at kasintagal ng buwan, sa buong panahon ng mga salinlahi!
6: Siya nawa'y maging gaya ng ulan na bumabagsak sa damong tinabas,
: gaya ng ambon na dumidilig sa lupa.
7: Sa kanyang mga araw nawa'y lumaganap ang matuwid,
: at ang kapayapaan ay sumagana, hanggang sa mawala ang buwan.
8: Magkaroon nawa siya ng kapangyarihan mula sa dagat hanggang sa kabilang dagat,
: at mula sa Ilog hanggang sa mga dulo ng lupa!
9: Ang mga naninirahan sa ilang nawa sa kanya ay magsiyukod,
: at himuran ng kanyang mga kaaway ang alabok!
10: Ang mga hari nawa ng Tarsis at ng mga pulo
: ay magdala sa kanya ng mga kaloob;
: ang mga hari nawa sa Sheba at Seba
: ay magdala ng mga kaloob!
11: Lahat nawa ng mga hari ay magsiyukod sa harap niya,
: lahat ng mga bansa ay maglingkod sa kanya!
12: Sapagkat kanyang inililigtas ang nangangailangan kapag ito'y nananawagan,
: ang dukha at ang taong walang kadamay.
13: Siya'y maaawa sa mahina at nangangailangan,
: at ililigtas ang buhay ng mga nangangailangan.
14: Sa panggigipit at karahasan, buhay nila'y kanyang tutubusin;
: at magiging mahalaga ang kanilang dugo sa kanyang paningin.
15: Mabuhay nawa siya nang matagal,
: at ang ginto ng Sheba sa kanya nawa'y ibigay!
: Ipanalangin nawa siyang palagian,
: at hingin ang mga pagpapala para sa kanya sa buong araw!
16: Magkaroon nawa ng saganang trigo sa lupa;
: sa mga tuktok ng mga bundok ito nawa'y umalon;
: ang bunga nawa niyon ay wawagayway gaya ng Lebanon;
: at silang mga nasa lunsod nawa ay sumagana,
: gaya ng damo sa lupa.
17: Ang kanyang pangalan nawa ay manatili kailanman;
: ang kanyang pangalan nawa ay maging bantog hanggang ang araw ay sumikat!
: Ang mga tao nawa ay pagpalain sa pamamagitan niya,
: at tawagin siyang mapalad ng lahat ng mga bansa.
18: Purihin ang Panginoon , ang Diyos ng Israel,
: na siya lamang ang gumagawa ng mga bagay na kahanga-hanga.
19: Purihin ang kanyang maluwalhating pangalan magpakailanman;
: mapuno nawa ang buong lupa ng kanyang kaluwalhatian.
: Amen at Amen.
20: Ang mga panalangin ni David, na anak ni Jesse ay dito natapos.