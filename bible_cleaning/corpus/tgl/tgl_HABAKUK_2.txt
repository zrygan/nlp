1: Ako'y tatayo upang magbantay,
: at magbabantay ako sa ibabaw ng tore,
: at tatanaw upang makita ko kung ano ang kanyang sasabihin sa akin,
: at kung ano ang aking isasagot tungkol sa aking daing.
2: At ang Panginoon ay sumagot sa akin
: Isulat mo ang pangitain,
: at gawin mong malinaw sa mga tapyas na bato,
: upang ang makabasa niyon ay makatakbo.
3: Sapagkat ang pangitain ay naghihintay pa ng panahon nito;
: at nagsasalita tungkol sa wakashindi ito magsisinungaling.
: Kung ito'y parang mabagal ay hintayin mo;
: ito'y tiyak na darating, hindi ito maaantala.
4: Masdan mo ang palalo!
: Hindi tapat sa kanya ang kaluluwa niya,
: ngunit ang matuwid ay mabubuhay sa pamamagitan ng kanyang pananampalataya.
5: Bukod dito ang alak ay mandaraya;
: ang taong hambog ay hindi mamamalagi sa kanyang tahanan.
: Ang kanyang nasa ay parang Sheol,
: at siya'y parang kamatayan na hindi masisiyahan.
: Kanyang tinitipon para sa kanya ang lahat ng bansa
: at tinitipon para sa kanya ang lahat ng bayan.
6: Hindi ba ang lahat ng ito ay magsasalita ng kanilang pagtuya at panlilibak laban sa kanya, at kanilang sabihin,
: Kahabag-habag siya na nagpaparami ng di kanya
: Hanggang kailan ka magpapasan ng mga bagay na mula sa sangla?
7: Hindi ba biglang tatayo ang iyong mga nagpapautang,
: at magigising ang mga naniningil sa iyo?
: Kung gayon ay magiging samsam ka nila.
8: Sapagkat iyong sinamsaman ang maraming bansa,
: sasamsaman ka ng lahat ng nalabi sa mga tao,
: dahil sa dugo ng mga tao at sa karahasang ginawa sa lupain,
: sa mga lunsod at sa lahat ng naninirahan doon.
9: Kahabag-habag siya na may masamang pakinabang para sa kanyang sambahayan,
: upang kanyang mailagay ang kanyang pugad sa itaas,
: upang maligtas sa abot ng kapahamakan!
10: Ikaw ay nagbalak ng kahihiyan sa iyong sambahayan,
: sa pamamagitan ng pagpatay ng maraming tao,
: ikaw ay nagkasala laban sa iyong sarili.
11: Sapagkat ang bato ay daraing mula sa pader,
: at ang biga mula sa mga kahoy ay sasagot.
12: Kahabag-habag siya na nagtatayo ng lunsod sa pamamagitan ng dugo,
: at nagtatatag ng bayan sa pamamagitan ng kasamaan!
13: Hindi ba mula sa Panginoon ng mga hukbo
: na ang mga tao ay gumagawa lamang para sa apoy,
: at ang mga bansa ay nagpapakapagod sa walang kabuluhan?
14: Sapagkat ang lupa ay mapupuno
: ng kaalaman ng kaluwalhatian ng Panginoon ,
: gaya ng tubig na tumatakip sa dagat.
15: Kahabag-habag siya na nagpapainom sa kanyang kapwa,
: na idinadagdag ang iyong kamandag at nilalasing sila,
: upang iyong mamasdan ang kanilang kahubaran!
16: Ikaw ay mapupuno ng kahihiyan sa halip na kaluwalhatian.
: Uminom ka, ikaw, at ilantad ang iyong kahubaran!
: Ang kopa sa kanang kamay ng Panginoon
: ay darating sa iyo,
: at ang kahihiyan ang papalit sa iyong kaluwalhatian!
17: Ang karahasang ginawa sa Lebanon ay tatabon sa iyo,
: ang pagkawasak sa mga hayop na tumakot sa kanila,
: dahil sa dugo ng mga tao at sa karahasan sa lupain,
: sa mga lunsod at sa lahat ng naninirahan doon.
18: Anong pakinabang sa diyus-diyosan
: pagkatapos na anyuan ito ng gumawa niyon,
: isang metal na larawan, na tagapagturo ng mga kasinungalingan?
: Sapagkat ang manggagawa ay nagtitiwala sa kanyang sariling nilalang
: kapag siya'y gumagawa ng mga piping diyus-diyosan!
19: Kahabag-habag siya na nagsasabi sa kahoy, Gumising ka;
: sa piping bato, Bumangon ka!
: Makakapagturo ba ito?
: Tingnan ninyo, nababalot ito ng ginto at pilak,
: at walang hininga sa loob niyon.
20: Ngunit ang Panginoon ay nasa kanyang templong banal;
: tumahimik ang buong lupa sa harapan niya!