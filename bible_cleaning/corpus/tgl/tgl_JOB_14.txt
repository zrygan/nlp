1: Ang tao, na ipinanganak ng babae
: ay may kaunting araw, at pun ng kaguluhan.
2: Siya'y umuusbong na gaya ng bulaklak, at nalalanta;
: siya'y nawawalang gaya ng anino, at hindi namamalagi.
3: At iyo bang iminumulat ang iyong mga mata sa isang gaya nito,
: at dinadala siya sa kahatulan na kasama mo?
4: Sinong makakakuha ng malinis na bagay mula sa marumi?
: Walang sinuman.
5: Yamang ang kanyang mga araw ay itinakda na,
: at ang bilang ng kanyang mga buwan ay nasa iyo,
: at iyong itinalaga ang kanyang mga hangganan upang huwag siyang makaraan;
6: ilayo mo sa kanya ang iyong paningin, at ikaw ay huminto,
: upang siya'y masiyahan sa kanyang araw tulad ng isang taong upahan.
7: Sapagkat may pag-asa sa isang punungkahoy,
: na kung ito'y putulin ay muling sisibol,
: at ang sariwang sanga niyon ay hindi hihinto.
8: Bagaman ang kanyang ugat ay tumanda sa lupa,
: at ang tuod niyon ay mamatay sa lupa;
9: gayunma'y sa pamamagitan ng amoy ng tubig ay sisibol iyon,
: at magsasanga na gaya ng batang halaman.
10: Ngunit ang tao ay namamatay at ibinabaon;
: ang tao ay nalalagutan ng hininga, at saan siya naroon?
11: Kung paanong ang tubig ay lumalabas sa dagat,
: at ang ilog ay humuhupa at natutuyo;
12: gayon ang tao ay humihiga at hindi na bumabangon;
: hanggang sa ang langit ay mawala, siya'y hindi na muling magigising,
: ni mapupukaw man sa kanilang pagkakatulog.
13: O sa Sheol ay ikubli mo ako nawa,
: itago mo ako hanggang sa ang iyong poot ay mawala,
: takdaan mo nawa ako ng takdang panahon, at ako'y iyong alalahanin!
14: Kung ang isang tao ay mamatay, mabubuhay pa ba siya?
: Lahat ng araw ng aking pagpupunyagi ay ipaghihintay ko,
: hanggang sa dumating ang pagbabago ko.
15: Ikaw ay tatawag, at ako'y sasagot sa iyo;
: iyong nanasain ang gawa ng mga kamay mo.
16: Kung magkagayo'y bibilangin mo ang aking mga hakbang,
: at hindi mo babantayan ang aking kasalanan.
17: Ang aking pagsalangsang ay itatago sa isang lalagyan,
: at iyong tatakpan ang aking kasamaan.
18: Ngunit ang bundok ay natitibag at nawawala,
: at ang bato ay inalis sa kinaroroonan niyon;
19: inaagnas ng tubig ang mga bato;
: tinatangay ng mga baha niyon ang alabok ng lupa;
: sa gayon mo winasak ang pag-asa ng tao.
20: Ikaw ay nananaig kailanman laban sa kanya, at siya'y pumapanaw;
: iyong binabago ang kanyang mukha, at iyong pinalayas siya.
21: Ang kanyang mga anak ay nagkaroon ng karangalan, at hindi niya nalalaman;
: sila'y ibinababa, ngunit hindi niya iyon nahahalata.
22: Ngunit ang sakit lamang ng kanyang katawan ay nagbibigay ng sakit sa kanya,
: at nagluluksa lamang siya para sa kanyang sarili!