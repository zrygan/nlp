1: Pakinggan mo, O Diyos, ang aking daing,
: dinggin mo ang aking dalangin.
2: Mula sa dulo ng lupa ay tumatawag ako sa iyo,
: kapag nanlulupaypay ang aking puso.
: Ihatid mo ako sa bato
: na higit na mataas kaysa akin;
3: sapagkat ikaw ay aking kanlungan,
: isang matibay na muog laban sa kaaway.
4: Patirahin mo ako sa iyong tolda magpakailanman!
: Ako'y manganganlong sa lilim ng iyong mga pakpak! Selah
5: Sapagkat ang aking mga panata, O Diyos, ay iyong pinakinggan,
: ibinigay mo sa akin ang pamana ng mga may takot sa iyong pangalan.
6: Pahabain mo ang buhay ng hari;
: tumagal nawa ang kanyang mga taon hanggang sa lahat ng mga salinlahi!
7: Siya nawa'y maluklok sa trono sa harapan ng Diyos magpakailanman;
: italaga mong bantayan siya ng wagas na pag-ibig at katapatan!
8: Sa gayon ako'y aawit ng mga papuri sa iyong pangalan magpakailanman,
: habang tinutupad ko ang aking mga panata araw-araw.