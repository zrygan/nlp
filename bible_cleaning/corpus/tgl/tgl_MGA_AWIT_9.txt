1: Ako'y magpapasalamat sa Panginoon ng buong puso ko;
: aking sasabihin sa lahat ang kahanga-hangang mga gawa mo.
2: Ako'y magagalak at magsasaya sa iyo.
: O Kataas-taasan, ako'y aawit ng pagpuri sa pangalan mo.
3: Nang magsibalik ang mga kaaway ko,
: sila'y natisod at nalipol sa harapan mo.
4: Sapagkat iyong pinanatili ang matuwid na usapin ko,
: ikaw ay naggagawad ng matuwid na hatol habang nakaupo sa trono.
5: Iyong sinaway ang mga bansa, nilipol mo ang masama,
: pinawi mo ang kanilang pangalan magpakailanman.
6: Ang kaaway ay naglaho sa walang hanggang pagkawasak;
: ang kanilang mga lunsod ay binunot mo,
: ang tanging alaala nila ay naglaho.
7: Ngunit nakaupong hari magpakailanman ang Panginoon ,
: itinatag niya ang kanyang trono para sa paghatol;
8: at hinahatulan niyang may katarungan ang sanlibutan,
: at ang mga tao'y pantay-pantay niyang hinahatulan.
9: Ang muog para sa naaapi ay ang Panginoon ,
: isang muog sa magugulong panahon.
10: At silang nakakakilala ng iyong pangalan ay magtitiwala sa iyo;
: sapagkat ikaw, O Panginoon , ay hindi nagpabaya sa mga naghahanap sa iyo.
11: Magsiawit kayo ng mga pagpuri sa Panginoon , sa mga nagsisitahan sa Zion!
: Ipahayag ninyo sa mga bansa ang kanyang mga gawa!
12: Sapagkat siya na naghihiganti ng dugo ay inaalala sila;
: hindi niya kinalilimutan ang daing ng nagdurusa.
13: O Panginoon ! Kahabagan mo ako,
: mula sa kanila na napopoot sa akin, ang tinitiis ko'y masdan mo.
: Yamang mula sa mga pintuan ng kamatayan, ako ay itinaas mo,
14: upang aking maisaysay ang lahat ng kapurihan mo,
: upang sa mga pintuan ng anak na babae ng Zion,
: ay ikagalak ko ang pagliligtas mo.
15: Nahulog ang mga bansa, sa hukay na kanilang ginawa;
: sa lambat na kanilang ikinubli, sarili nilang mga paa ang nahuli.
16: Ipinakilala ng Panginoon ang sarili niya,
: siya'y naglapat ng pasiya;
: ang masama ay nasilo sa mga gawa
: ng kanilang sariling mga kamay. Higgaion. Selah
17: Babalik sa Sheol ang masama
: ang lumilimot sa Diyos sa lahat ng mga bansa.
18: Sapagkat ang nangangailangan ay hindi laging malilimutan,
: at ang pag-asa ng dukha ay hindi mapapawi magpakailanman.
19: Bumangon ka, O Panginoon ; huwag papanaigin ang tao;
: hatulan mo ang mga bansa sa harapan mo!
20: Ilagay mo sila sa pagkatakot, O Panginoon !
: Ipaalam mo sa mga bansa na sila'y mga tao lamang! Selah