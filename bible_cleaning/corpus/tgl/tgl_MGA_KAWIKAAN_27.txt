1: Huwag mong ipagyabang ang kinabukasan;
: sapagkat hindi mo alam kung ano ang dadalhin ng isang araw.
2: Purihin ka ng ibang tao at huwag ng iyong sariling bibig;
: ng dayuhan, at huwag ng iyong sariling mga labi.
3: Ang bato ay mabigat, at ang buhangin ay matimbang;
: ngunit mas mabigat sa mga ito ang galit ng hangal.
4: Ang poot ay malupit, at ang galit ay nakakapun,
: ngunit sinong makakatayo sa harap ng paninibugho?
5: Mas mabuti ang hayag na pagsaway,
: kaysa nakatagong pagmamahal.
6: Tapat ang mga sugat mula sa kaibigan,
: labis-labis ang mga halik ng kaaway.
7: Ang taong busog ay nasusuya sa pulot-pukyutan;
: ngunit sa taong gutom ang bawat mapait ay katamisan.
8: Tulad ng ibong naliligaw mula sa kanyang pugad,
: gayon ang taong naliligaw mula sa kanyang bahay.
9: Ang langis at pabango sa puso'y nagpapasaya,
: gayon katamis ang payo ng isang tao sa kaibigan niya.
10: Ang iyong kaibigan at ang kaibigan ng iyong ama, ay huwag mong pabayaan;
: at huwag kang pumaroon sa bahay ng iyong kapatid sa araw ng iyong kasawian.
: Mas mabuti pa ang malapit na kapitbahay,
: kaysa isang kapatid na malayo naman.
11: Anak ko, ikaw ay magpakadunong, at puso ko'y iyong pasayahin,
: upang aking masagot ang tumutuya sa akin.
12: Ang taong matalino ay nakakakita ng panganib, at nagkukubli siya,
: ngunit nagpapatuloy ang walang muwang at siya'y nagdurusa.
13: Kunin mo ang suot ng taong nananagot sa di-kilala;
: at tanggapan mo ng sangla ang nananagot sa babaing banyaga.
14: Sinumang maagang bumangon,
: upang pagpalain ang kanyang kapwa sa malakas na tinig
: ay ituturing na nanunumpa.
15: Ang patuloy na pagtulo sa araw na maulan
: at ang babaing palaaway ay magkahalintulad;
16: ang pagpigil sa babaing iyon ay pagpigil sa hangin,
: o paghawak ng langis sa kanyang kanang kamay.
17: Ang bakal ay nagpapatalas sa bakal;
: at ang tao ang nagpapatalas sa isa pang tao.
18: Ang nag-aalaga ng puno ng igos ay kakain ng bunga niyon;
: at pararangalan ang nagbabantay sa kanyang panginoon.
19: Kung paanong sa tubig ang mukha ay naaaninaw,
: gayon naaaninaw ang tao sa kanyang isipan.
20: Ang Sheol at ang Abadon ay hindi nasisiyahan kailanman;
: at ang mga mata ng tao kailanma'y hindi nasisiyahan.
21: Ang lutuan ay sa pilak, at ang hurno ay sa ginto,
: at ang tao ay hinahatulan sa pagpupuri nito.
22: Durugin mo man ang hangal kasama ng binayong trigo sa isang bayuhan,
: gayunma'y hindi hihiwalay sa kanya ang kanyang kahangalan.
23: Alamin mong mabuti ang kalagayan ng iyong mga kawan,
: at tingnan mong mabuti ang iyong mga hayupan;
24: sapagkat ang mga yaman ay hindi nagtatagal magpakailanman;
: at ang korona ba'y nananatili sa lahat ng salinlahi?
25: Kapag ang damo ay nawala na, at ang sariwang damo ay lumitaw,
: at ang mga halaman sa mga bundok ay pinipisan,
26: ang mga kordero ang magbibigay ng iyong damit,
: at ang mga kambing ay siyang halaga ng bukid;
27: magkakaroon ng sapat na gatas ng kambing bilang iyong pagkain,
: sa pagkain ng iyong sambahayan,
: at pagkain sa iyong mga alilang kababaihan.