1: Ang salita ng Panginoon na dumating kay Jeremias na propeta tungkol sa mga Filisteo, bago sinakop ni Faraon ang Gaza.
2: Ganito ang sabi ng Panginoon
: Narito, ang mga tubig ay umaahon mula sa hilaga,
: at magiging nag-uumapaw na baha;
: ang mga ito ay aapaw sa lupain at sa lahat ng naroon,
: ang lunsod at ang mga naninirahan doon.
: Ang mga tao ay sisigaw,
: at bawat mamamayan sa lupain ay tatangis.
3: Sa ingay ng lagapak ng mga kuko ng kanyang mga kabayo,
: sa hagibis ng kanyang mga karwahe, sa ingay ng kanilang mga gulong,
: hindi nililingon ng mga magulang ang kanilang mga anak,
: dahil sa kahinaan ng kanilang mga kamay,
4: dahil sa araw na dumarating
: upang lipulin ang lahat ng Filisteo,
: upang ihiwalay sa Tiro at Sidon
: ang bawat kakampi na nananatili.
: Sapagkat nililipol ng Panginoon ang mga Filisteo,
: ang nalabi sa pulo ng Crete.
5: Ang pagiging kalbo ay dumating sa Gaza,
: ang Ascalon ay nagiba.
: O nalabi ng kanilang libis,
: hanggang kailan mo hihiwaan ang iyong sarili?
6: Ah, tabak ng Panginoon !
: Hanggang kailan ka hindi tatahimik?
: Ilagay mo ang sarili sa iyong kaluban;
: ikaw ay magpahinga at tumahimik!
7: Paano ito magiging tahimik
: yamang ito'y inatasan ng Panginoon ?
: Laban sa Ascalon at laban sa baybayin ng dagat
: ay itinakda niya ito.