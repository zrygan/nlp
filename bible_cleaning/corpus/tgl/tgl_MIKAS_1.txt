1: Ang salita ng Panginoon na dumating kay Mikas na Morastita, sa mga araw nina Jotam, Ahaz, at Hezekias, na mga hari ng Juda, na nakita niya tungkol sa Samaria at Jerusalem.
2: Pakinggan ninyo, kayong mga taong-bayan, kayong lahat,
: pakinggan mo, O lupa, at ng lahat ng naroon;
: at ang Panginoong Diyos ay maging saksi nawa laban sa inyo,
: ang Panginoon mula sa kanyang banal na templo.
3: Sapagkat narito, ang Panginoon ay dumarating mula sa kanyang dako,
: at siya'y bababa at lalakad sa matataas na dako ng lupa.
4: At ang mga bundok ay matutunaw sa ilalim niya,
: at ang mga libis ay mabibiyak,
: na parang pagkit na malapit sa apoy,
: parang tubig na ibinuhos mula sa isang mataas na lugar.
5: Lahat ng ito'y dahil sa pagsuway ng Jacob,
: at dahil sa mga kasalanan ng sambahayan ni Israel.
: Ano ang pagsuway ng Jacob?
: Hindi ba ang Samaria?
: At ano ang kasalanan ng sambahayan ng Juda?
: Hindi ba ang Jerusalem?
6: Kaya't gagawin ko ang Samaria na parang bunton sa parang,
: isang lugar upang taniman ng ubasan;
: at aking ibubuhos ang kanyang mga bato sa libis,
: at aking ililitaw ang kanyang mga pundasyon.
7: Lahat ng kanyang larawang inanyuan ay dudurugin,
: ang lahat ng kanyang mga upa ay susunugin,
: at ang lahat ng kanyang diyus-diyosan ay aking sisirain;
: sapagkat kung paanong tinipon niya ang mga upa ng isang masamang babae
: ay muling gagamitin ang mga upa ng masamang babae.
8: Dahil dito tataghoy ako at tatangis,
: ako'y aalis na nakayapak at hubad;
: ako'y uungol na parang asong-gubat
: at tatangis na gaya ng mga buwitre.
9: Sapagkat ang kanyang mga sugat ay walang lunas;
: at ito'y dumating sa Juda;
: ito'y umabot hanggang sa pintuan ng aking bayan,
: hanggang sa Jerusalem.
10: Huwag ninyo itong sabihin sa Gat,
: huwag kayong tumangis,
: sa Bethle-Aphra
: ay gumulong kayo sa alabok.
11: Dumaan ka,
: O mamamayan ng Saphir,
: sa kahubaran at kahihiyan;
: ang mamamayan ng Zaanan
: ay hindi lumalabas;
: ang taghoy ng Bet-esel
: ay mag-aalis sa iyo ng kanyang dakong kinatatayuan.
12: Sapagkat ang mga mamamayan ng Maroth
: ay balisang naghihintay ng mabuti,
: sapagkat ang kasamaan ay bumaba mula sa Panginoon
: hanggang sa pintuan ng Jerusalem.
13: Isingkaw mo ang kabayo sa karwahe,
: mga mamamayan ng Lakish;
: kayo ang pasimula ng kasalanan sa anak na babae ng Zion
: sapagkat sa iyo ay natagpuan ang pagsuway ng Israel.
14: Kaya't ikaw ay magbibigay ng kaloob ng pamamaalam
: sa Moreshet-gat;
: ang mga bahay sa Achzib ay magiging mapandayang bagay
: sa mga hari ng Israel.
15: Muli akong magdadala sa iyo ng mananakop,
: O naninirahan sa Maresha,
: ang kaluwalhatian ng Israel
: ay darating sa Adullam.
16: Magpakalbo ka, at pagupit ka
: para sa mga anak ng iyong kaluguran;
: magpakalbo kang gaya ng agila;
: sapagkat sila'y patungo sa pagkabihag mula sa iyo.