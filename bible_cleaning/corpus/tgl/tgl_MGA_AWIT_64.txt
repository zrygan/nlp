1: Pakinggan mo ang tinig ko, O Diyos, sa aking karaingan;
: ingatan mo ang buhay ko sa pagkatakot sa kaaway.
2: Ikubli mo ako sa mga lihim na pakana ng masasama,
: sa panggugulo ng mga gumagawa ng kasamaan,
3: na naghahasa ng kanilang mga dila na parang espada,
: na nag-aakma ng masasakit na salita gaya ng mga pana,
4: upang patagong panain nila ang walang sala;
: bigla nilang pinapana siya at sila'y hindi matatakot.
5: Sila'y nagpapakatatag sa kanilang masamang layunin;
: ang paglalagay ng bitag ay pinag-uusapan nila nang lihim,
: sinasabi, Sinong makakakita sa atin?
6: Sila'y kumakatha ng mga kasamaan.
: Kami'y handa sa isang pakanang pinag-isipang mabuti.
: Sapagkat ang panloob na isipan at puso ng tao ay malalim!
7: Ngunit itutudla ng Diyos ang kanyang palaso sa kanila,
: sila'y masusugatang bigla.
8: Upang siya'y kanilang maibuwal, ang kanilang sariling dila ay laban sa kanila;
: at mapapailing lahat ng makakakita sa kanila.
9: At lahat ng mga tao ay matatakot;
: kanilang ipahahayag ang ginawa ng Diyos,
: at bubulayin ang kanyang ginawa.
10: Ang taong matuwid ay magagalak sa Panginoon ,
: at sa kanya ay manganganlong,
: at ang lahat ng matuwid sa puso ay luluwalhati!