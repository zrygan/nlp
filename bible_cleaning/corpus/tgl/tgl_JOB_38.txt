1: At mula sa ipu-ipo'y sumagot ang Panginoon kay Job
2: Sino ba itong nagpapadilim ng payo sa pamamagitan ng mga salitang walang kaalaman?
3: Bigkisan mo tulad sa lalaki ang iyong baywang,
: tatanungin kita at ikaw sa akin ay magsasaysay.
4: Nasaan ka nang ilagay ko ang mga pundasyon ng lupa?
: Sabihin mo, kung mayroon kang pang-unawa.
5: Sinong nagpasiya ng mga sukat niyontiyak na alam mo!
: O sinong nag-unat ng panukat sa ibabaw nito?
6: Sa ano nakabaon ang kanyang mga pundasyon?
: O sinong naglagay ng batong panulok niyon;
7: nang sama-samang umawit ang mga tala sa umaga,
: at ang lahat ng mga anak ng Diyos ay nagsigawan sa tuwa?
8: O sinong nagsara ng mga pinto sa karagatan,
: nang ito'y magpumiglas mula sa sinapupunan;
9: nang gawin ko ang mga ulap na bihisan niyon,
: at ang malalim na kadiliman na pinakabalot niyon,
10: at nagtakda para doon ng mga hangganan,
: at naglagay ng mga halang at mga pintuan,
11: at aking sinabi, Hanggang doon ka makakarating, at hindi ka na lalayo,
: at dito'y titigil ang iyong mga along palalo?
12: Nautusan mo na ba ang umaga buhat nang magsimula ang iyong mga araw,
: at naipaalam mo ba sa bukang-liwayway ang kanyang kalalagyan;
13: upang mahawakan nito ang mga laylayan ng daigdig,
: at ang masasama mula roon ay maliglig?
14: Parang luwad sa ilalim ng tatak ito'y nababago,
: at ito'y kinukulayan na gaya ng isang baro.
15: Mula sa masama ay pinipigil ang kanilang ilaw,
: at nabalian ang kanilang nakataas na kamay.
16: Nakapasok ka na ba sa mga bukal ng karagatan?
: O nakalakad ka ba sa mga landas ng kalaliman?
17: Ipinahayag na ba sa iyo ang mga pintuan ng kamatayan?
: O nakita mo na ba ang mga pinto ng malalim na kadiliman?
18: Nabatid mo na ba ang kaluwangan ng daigdig?
: Ipahayag mo, kung lahat ng ito'y iyong batid.
19: Nasaan ang daan patungo sa tahanan ng tanglaw,
: at saan naroon ang dako ng kadiliman,
20: upang ito'y iyong madala sa nasasakupan niyon,
: at upang malaman mo ang mga landas patungo sa bahay niyon?
21: Nalalaman mo, sapagkat noon ikaw ay isinilang,
: at marami ang bilang ng iyong mga araw!
22: Nakapasok ka na ba sa mga tipunan ng niyebe,
: o nakita mo na ba ang mga imbakan ng yelo,
23: na aking inilalaan sa panahon ng kaguluhan,
: para sa araw ng labanan at ng digmaan?
24: Ano ang daan patungo sa dakong ipinamamahagi ang ilaw?
: O ang lugar na ikinakalat sa ibabaw ng lupa ang hanging silangan?
25: Sinong humukay ng daluyan para sa mga agos ng ulan,
: at para sa kislap ng kidlat ay gumawa ng daanan,
26: upang magpaulan sa lupang hindi tinatahanan ng tao,
: sa disyerto na kung saan ay walang tao;
27: upang busugin ang giba at sirang lupa,
: at upang sibulan ng damo ang lupa?
28: Mayroon bang ama ang ulan?
: O sa mga patak ng hamog ay sino ang nagsilang?
29: Sa kaninong bahay-bata ang yelo ay nagmula?
: At sino ang sa namuong hamog sa langit ang nagsilang kaya?
30: Ang tubig ay nagiging sintigas ng bato,
: at ang ibabaw ng kalaliman ay nabubuo.
31: Ang mga tanikala ng Pleyades ay iyo bang matatalian,
: o ang mga tali ng Orion ay iyo bang makakalagan?
32: Maaakay mo ba ang pangkat ng mga bituin sa kanilang kapanahunan,
: o ang Oso na kasama ng kanyang mga anak ay iyo bang mapapatnubayan?
33: Alam mo ba ang mga tuntunin ng langit?
: Maitatatag mo ba ang kanilang kapangyarihan sa daigdig?
34: Mailalakas mo ba hanggang sa mga ulap ang iyong tinig,
: upang matakpan ka ng saganang tubig?
35: Makakapagsugo ka ba ng mga kidlat, upang sila'y humayo,
: at magsabi sa iyo, Kami'y naririto?
36: Sinong naglagay sa mga ulap ng karunungan?
: O sinong nagbigay sa mga ambon ng kaalaman?
37: Sinong makakabilang ng mga ulap sa pamamagitan ng karunungan?
: O sinong makapagtatagilid ng mga sisidlang-tubig ng kalangitan,
38: kapag ang alabok ay nagkakabit-kabit,
: at ang tigkal na lupa ay mabilis na naninikit?
39: Maihuhuli mo ba ng biktima ang leon?
: O mabubusog mo ba ang panlasa ng mga batang leon,
40: kapag sila'y yumuyuko sa kanilang mga lungga,
: at nagtatago sa guwang upang mag-abang ng masisila?
41: Sinong nagbibigay sa uwak ng kanyang pagkain,
: kapag ang kanyang mga inakay sa Diyos ay dumaraing,
: at nagsisigala dahil sa walang pagkain?