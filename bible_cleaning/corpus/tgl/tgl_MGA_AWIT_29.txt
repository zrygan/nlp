1: Mag-ukol kayo sa Panginoon , O mga anak ng makapangyarihan,
: mag-ukol kayo sa Panginoon ng kaluwalhatian at kalakasan.
2: Iukol ninyo sa Panginoon ang kaluwalhatian na nararapat sa kanyang pangalan;
: sambahin ninyo ang Panginoon sa banal na kagayakan.
3: Ang tinig ng Panginoon ay nasa ibabaw ng mga tubig;
: ang Diyos ng kaluwalhatian ay kumukulog,
: ang Panginoon , sa ibabaw ng maraming tubig.
4: Ang tinig ng Panginoon ay makapangyarihan,
: ang tinig ng Panginoon ay puspos ng kadakilaan.
5: Ang tinig ng Panginoon ay bumabali ng mga sedro;
: binabali ng Panginoon ang mga sedro ng Lebanon.
6: Kanyang pinalulukso ang Lebanon na gaya ng guya,
: at ang Sirion na gaya ng mailap na guyang baka.
7: Ang tinig ng Panginoon ay nagpapasiklab ng mga ningas ng apoy.
8: Niyayanig ng tinig ng Panginoon ang ilang,
: niyayanig ng Panginoon ang ilang ng Kadesh.
9: Pinaaanak ng tinig ng Panginoon ang mga usa,
: at hinuhubaran ang mga gubat;
: at ang lahat sa kanyang templo ay nagsasabi, Kaluwalhatian!
10: Ang Panginoon ay nakaupo sa trono sa ibabaw ng baha;
: ang Panginoon ay nakaluklok bilang hari magpakailanman.
11: Ang Panginoon nawa ay magbigay ng lakas sa kanyang bayan!
: Basbasan nawa ng Panginoon ang kanyang bayan ng kapayapaan!