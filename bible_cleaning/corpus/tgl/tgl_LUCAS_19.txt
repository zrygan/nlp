1: Siya'y pumasok at nagdaan sa Jerico,
2: at doon ay may isang lalaki na ang pangalan ay Zaqueo. Siya'y isang punong maniningil ng buwis at mayaman.
3: Nagsikap siyang makita kung sino si Jesus, subalit hindi magawa dahil sa karamihan ng mga tao, sapagkat siya'y pandak.
4: Kaya't tumakbo siya sa unahan at umakyat sa isang puno ng sikomoro upang makita siya, sapagkat siya'y daraan sa daang iyon.
5: At nang dumating si Jesus sa lugar na iyon, siya'y tumingala, at sinabi sa kanya, Zaqueo, dali ka at bumaba ka; sapagkat kailangang ako'y tumuloy sa bahay mo ngayon.
6: Kaya't siya'y nagmadali, bumaba, at natutuwa siyang tinanggap.
7: Nang kanilang makita ito ay nagbulungan silang lahat, na nagsasabi, Siya'y pumasok upang maging panauhin ng isang taong makasalanan.
8: Si Zaqueo ay tumindig at sinabi sa Panginoon, Panginoon, ang kalahati ng aking mga pag-aari ay ibinibigay ko sa mga dukha at kung sa pamamagitan ng pandaraya ay may kinuha ako sa kanino mang tao, babayaran ko siya ng apat na ulit.
9: At sinabi sa kanya ni Jesus, Dumating sa bahay na ito ngayon ang kaligtasan, sapagkat siya man ay anak din ni Abraham.
10: Sapagkat ang Anak ng Tao ay dumating upang hanapin at iligtas ang nawala.
11: Samantalang pinapakinggan nila ang mga bagay na ito, nagpatuloy siya at nagsalaysay ng isang talinghaga, sapagkat siya'y malapit na sa Jerusalem, at sapagkat kanilang inakala na ang kaharian ng Diyos ay mahahayag na kaagad.
12: Sinabi nga niya, Isang maharlikang tao ang pumunta sa isang malayong lupain, upang tumanggap ng isang kaharian at pagkatapos ay bumalik.
13: Tinawag niya ang sampu sa kanyang mga alipin at binigyan sila ng sampung mina, at sinabi sa kanila, Ipangalakal ninyo ito hanggang sa ako'y dumating.
14: Subalit kinapootan siya ng kanyang mga mamamayan at nagsugo sila sa kanya ng kinatawan na nagsasabi, Ayaw namin na ang taong ito'y maghari sa amin.
15: Nang siya'y bumalik, pagkatapos matanggap ang kaharian, sinabi niyang tawagin ang mga aliping binigyan niya ng salapi, upang malaman niya kung ano ang kanilang tinubo sa pangangalakal.
16: Dumating ang una, na nagsasabi, Panginoon, tumubo ang iyong mina ng sampung mina pa.
17: At sinabi niya sa kanya, Magaling, mabuting alipin. Sapagkat naging tapat ka sa kakaunti, mamahala ka sa sampung lunsod.
18: Dumating ang ikalawa, na nagsasabi, Panginoon, tumubo ang iyong mina ng limang mina.
19: Sinabi niya sa kanya, Ikaw ay mamamahala sa limang lunsod.
20: Dumating ang isa pa, na nagsasabi, Panginoon, narito ang iyong mina na aking itinago sa isang panyo;
21: ako'y natakot sa iyo, sapagkat ikaw ay taong mahigpit, kinukuha mo ang hindi mo itinabi, at ginagapas mo ang hindi mo inihasik.
22: Sinabi niya sa kanya, Hinahatulan kita mula sa sarili mong bibig, ikaw na masamang alipin. Alam mo na ako'y taong mahigpit, na kumukuha ng hindi ko itinabi, at gumagapas ng hindi ko inihasik.
23: Kung gayon, bakit hindi mo inilagay ang aking salapi sa bangko at nang sa aking pagbalik ay makuha ko iyon pati ng tinubo?
24: At sinabi niya sa mga nakatayo, Kunin ninyo sa kanya ang mina, at ibigay ninyo sa may sampung mina.
25: Sinabi nila sa kanya, Panginoon, siya'y mayroong sampung mina.
26: Sinasabi ko sa inyo na sa bawat mayroon ay higit pang marami ang ibibigay; subalit ang wala, pati ang nasa kanya ay kukunin.
27: Ngunit itong aking mga kaaway, na ayaw na ako'y maghari sa kanila, ay dalhin ninyo rito at patayin sila sa harapan ko.
28: Nang masabi niya ang mga bagay na ito, nagpatuloy siya na umakyat tungo sa Jerusalem.
29: Nang siya'y malapit na sa Betfage at Betania, sa bundok na tinatawag na Olibo, ay sinugo niya ang dalawa sa mga alagad,
30: na sinasabi, Pumunta kayo sa katapat na nayon at sa pagpasok ninyo roon, ay makikita ninyo ang isang nakataling batang asno na hindi pa nasasakyan ng tao. Kalagan ninyo iyon at dalhin ninyo rito.
31: At kung may magtanong sa inyo, Bakit ninyo kinakalagan iyan? Ganito ang inyong sasabihin, Kailangan siya ng Panginoon.
32: Ang mga sinugo ay pumunta at natagpuan ang ayon sa sinabi niya sa kanila.
33: Nang kinakalagan nila ang batang asno, ay sinabi sa kanila ng mga may-ari nito, Bakit ninyo kinakalagan ang batang asno?
34: At sinabi nila, Kailangan ito ng Panginoon.
35: Dinala nila ito kay Jesus at ipinatong nila ang kanilang mga damit sa batang asno at isinakay nila si Jesus doon.
36: At samantalang siya'y nakasakay, inilalatag ng mga tao ang kanilang mga damit sa daan.
37: Nang malapit na siya sa libis ng bundok ng mga Olibo, ang lahat ng napakaraming mga alagad ay nagpasimulang magalak at magpuri sa Diyos nang may malakas na tinig dahil sa lahat ng mga makapangyarihang gawa na kanilang nakita,
38: na sinasabi,
: Mapalad ang Hari
: na dumarating sa pangalan ng Panginoon!
: Kapayapaan sa langit,
: at kaluwalhatian sa kataas-taasan!
39: Ilan sa mga Fariseo na mula sa maraming tao ay nagsabi sa kanya, Guro, sawayin mo ang iyong mga alagad.
40: At sumagot siya, Sinasabi ko sa inyo na kung tatahimik ang mga ito, ang mga bato'y sisigaw.
41: Nang malapit na siya at nakita ang lunsod, ito'y kanyang iniyakan,
42: na sinasabi, Kung sa araw na ito ay alam mo sana ang mga bagay na tungo sa kapayapaan! Subalit ngayo'y nakakubli ito sa iyong mga mata.
43: Sapagkat darating sa iyo ang mga araw, na ang mga kaaway mo ay magtatayo ng muog sa palibot mo at papaligiran ka, at gigipitin ka sa bawat panig.
44: At ibabagsak ka sa lupa, ikaw at ang iyong mga anak na nasa iyo. Sa iyo'y hindi sila mag-iiwan ng bato sa ibabaw ng kapwa bato; sapagkat hindi mo kinilala ang panahon ng pagdalaw sa iyo.
45: At pumasok siya sa templo, at pinasimulang itaboy sa labas ang mga nagtitinda,
46: na sinasabi sa kanila, Nasusulat,
: Ang aking bahay ay magiging bahay-dalanginan,
: subalit ginawa ninyo itong yungib ng mga magnanakaw.
47: Nagturo siya araw-araw sa templo. Ngunit pinagsisikapan ng mga punong pari, ng mga eskriba, at ng mga pinuno ng bayan na siya'y patayin.
48: Ngunit wala silang nakitang magagawa nila, sapagkat nakatuon ang pansin ng buong bayan sa kanyang mga salita.