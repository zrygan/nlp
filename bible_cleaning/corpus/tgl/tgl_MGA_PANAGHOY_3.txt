1: Ako ang taong nakakita ng pagdadalamhati
: dahil sa pamalo ng kanyang poot.
2: Itinaboy niya ako at dinala sa kadiliman, at hindi sa liwanag;
3: tunay na laban sa akin
: ay kanyang paulit-ulit na ipinihit ang kanyang kamay sa buong maghapon.
4: Pinapanghina niya ang aking laman at aking balat,
: at binali niya ang aking mga buto.
5: Sinakop at kinulong niya ako
: sa kalungkutan at paghihirap.
6: Pinatira niya ako sa kadiliman,
: gaya ng mga matagal nang patay.
7: Binakuran niya ako upang ako'y hindi makatakas;
: pinabigat niya ang aking tanikala.
8: Bagaman ako'y dumaraing at humihingi ng tulong,
: kanyang pinagsasarhan ang aking panalangin;
9: kanyang hinarangan ang aking mga daan ng tinabas na bato,
: kanyang iniliko ang mga landas ko.
10: Para sa akin ay gaya siya ng oso na nag-aabang,
: parang leon na nasa kubling dako.
11: Iniligaw niya ang aking mga lakad,
: at ako'y pinagputul-putol;
: ginawa niya akong wasak.
12: Binanat niya ang kanyang busog
: at ginawa akong tudlaan para sa kanyang pana.
13: Pinatusok niya sa aking puso ang mga palaso
: mula sa kanyang lalagyan.
14: Ako'y naging katatawanan sa lahat ng aking kababayan,
: ang pasanin ng kanilang awit sa buong maghapon.
15: Pinuno niya ako ng kapanglawan,
: kanyang pinapagsawa ako ng katas ng mapait na halaman.
16: Dinurog niya ng mga bato ang ngipin ko,
: at pinamaluktot ako sa mga abo.
17: Ang aking kaluluwa ay inilayo sa kapayapaan;
: nalimutan ko na kung ano ang kaligayahan.
18: Kaya't aking sinabi, Wala na ang aking kaluwalhatian,
: at ang aking pag-asa sa Panginoon .
19: Alalahanin mo ang aking paghihirap at ang aking kapaitan,
: ang katas ng mapait na halaman at ng apdo.
20: Patuloy itong naaalala ng aking kaluluwa
: at yumuyuko sa loob ko.
21: Ngunit ito'y naaalala ko,
: kaya't mayroon akong pag-asa
22: Ang tapat na pag-ibig ng Panginoon ay hindi nagmamaliw,
: ang kanyang mga habag ay hindi natatapos;
23: sariwa ang mga iyon tuwing umaga,
: dakila ang iyong katapatan.
24: Ang Panginoon ay aking bahagi, sabi ng aking kaluluwa;
: kaya't ako'y aasa sa kanya.
25: Ang Panginoon ay mabuti sa kanila na naghihintay sa kanya,
: sa kaluluwa na humahanap sa kanya.
26: Mabuti nga na ang tao ay tahimik na maghintay
: para sa pagliligtas ng Panginoon .
27: Mabuti nga sa tao na pasanin ang pamatok sa kanyang kabataan.
28: Maupo siyang mag-isa sa katahimikan
: kapag kanyang iniatang sa kanya;
29: ilagay niya ang kanyang bibig sa alabok
: baka mayroon pang pag-asa;
30: ibigay niya ang kanyang pisngi sa mananampal,
: at mapuno siya ng pagkutya.
31: Sapagkat ang Panginoon ay hindi magtatakuwil nang walang hanggan.
32: Ngunit bagaman siya'y sanhi ng kalungkutan,
: siya'y mahahabag ayon sa kasaganaan ng kanyang tapat na pagmamahal;
33: sapagkat hindi niya kusang pinahihirapan
: o ang mga anak ng mga tao ay sinasaktan man.
34: Upang durugin sa ilalim ng paa ang lahat ng bihag sa lupa,
35: upang sikilin ang karapatan ng tao
: sa harapan ng Kataas-taasan,
36: upang ibagsak ang tao sa kanyang usapin,
: na hindi ito sinasang-ayunan ng Panginoon.
37: Sino ang nagsasalita at ito ay nangyayari,
: malibang ito ay iniutos ng Panginoon ?
38: Hindi ba sa bibig ng Kataas-taasan
: nagmumula ang masama at mabuti?
39: Bakit magrereklamo ang taong may buhay,
: ang tao, tungkol sa parusa sa kanyang mga kasalanan?
40: Ating subukin at suriin ang ating mga lakad,
: at manumbalik tayo sa Panginoon !
41: Itaas natin ang ating mga puso at mga kamay
: sa Diyos sa langit
42: Kami ay sumuway at naghimagsik,
: at hindi ka nagpatawad.
43: Binalot mo ng galit ang iyong sarili at hinabol mo kami;
: na pumapatay ka nang walang awa.
44: Binalot mo ng ulap ang iyong sarili
: upang walang panalanging makatagos.
45: Ginawa mo kaming patapon at basura
: sa gitna ng mga bayan.
46: Ibinuka ng lahat naming mga kaaway
: ang kanilang bibig laban sa amin.
47: Dumating sa amin ang takot at pagkahulog, pagkasira at pagkawasak.
48: Ang mata ko'y dinadaluyan ng maraming luha
: dahil sa pagkawasak ng anak na babae ng aking bayan.
49: Ang mata ko'y dadaluyan nang walang hinto, walang pahinga,
50: hanggang sa ang Panginoon ay tumungo at tumingin mula sa langit.
51: Pinahihirapan ng aking mga mata ang aking kaluluwa,
: dahil sa lahat na anak na babae ng aking lunsod.
52: Ako'y tinugis na parang ibon,
: ng aking mga naging kaaway nang walang kadahilanan.
53: Pinatahimik nila ako sa hukay
: at nilagyan ng bato sa ibabaw ko.
54: Ang tubig ay lumampas sa aking ulo;
: aking sinabi, Ako'y wala na.
55: Ako'y tumawag sa iyong pangalan, O Panginoon ,
: mula sa kalaliman ng hukay;
56: pinakinggan mo ang aking pakiusap! Huwag mong itago ang iyong pandinig sa saklolo,
: mula sa paghingi ko ng tulong!
57: Ikaw ay lumapit nang ako'y tumawag sa iyo;
: iyong sinabi, Huwag kang matakot.
58: Ipinagtanggol mo ang aking usapin, O Panginoon ,
: tinubos mo ang aking buhay.
59: Nakita mo ang pagkakamaling ginawa sa akin, O Panginoon
: hatulan mo ang aking usapin.
60: Nakita mo ang lahat nilang paghihiganti,
: at ang lahat nilang pakana laban sa akin.
61: Narinig mo ang kanilang pagtuya, O Panginoon ,
: at lahat nilang pakana laban sa akin.
62: Ang mga labi at pag-iisip ng mga tumutugis sa akin
: ay laban sa akin sa buong maghapon.
63: Masdan mo ang kanilang pag-upo at ang kanilang pagtayo,
: ako ang pinatutungkulan ng kanilang mga awit.
64: Pagbabayarin mo sila, O Panginoon ,
: ayon sa gawa ng kanilang mga kamay.
65: Papagmamatigasin mo ang kanilang puso,
: ang iyong sumpa ay darating sa kanila.
66: Hahabulin mo sila sa galit at iyong lilipulin sila,
: mula sa silong ng mga langit, O Panginoon .