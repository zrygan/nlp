1: O magpasalamat kayo sa Panginoon ; sapagkat siya'y mabuti;
: sapagkat ang kanyang tapat na pag-ibig ay magpakailanman.
2: O magpasalamat kayo sa Diyos ng mga diyos,
: sapagkat ang kanyang tapat na pag-ibig ay magpakailanman.
3: Ang Panginoon ng mga panginoon ay inyong pasalamatan,
: sapagkat ang kanyang tapat na pag-ibig ay magpakailanman;
4: siya na tanging gumagawa ng mga dakilang kababalaghan,
: sapagkat ang kanyang tapat na pag-ibig ay magpakailanman;
5: siya na sa pamamagitan ng unawa ay ginawa ang kalangitan,
: sapagkat ang kanyang tapat na pag-ibig ay magpakailanman;
6: siya na naglalatag ng lupa sa ibabaw ng tubig,
: sapagkat ang kanyang tapat na pag-ibig ay magpakailanman;
7: siya na gumawa ng mga dakilang tanglaw,
: sapagkat ang kanyang tapat na pag-ibig ay magpakailanman;
8: ng araw upang ang araw ay pagharian,
: sapagkat ang kanyang tapat na pag-ibig ay magpakailanman;
9: ng buwan at mga bituin upang ang gabi'y pamunuan,
: sapagkat ang kanyang tapat na pag-ibig ay magpakailanman;
10: siya na sa mga panganay sa Ehipto ay pumaslang,
: sapagkat ang kanyang tapat na pag-ibig ay magpakailanman;
11: at mula sa kanila, ang Israel ay inilabas,
: sapagkat ang kanyang tapat na pag-ibig ay magpakailanman;
12: sa pamamagitan ng malakas na kamay at ng unat na bisig,
: sapagkat ang kanyang tapat na pag-ibig ay magpakailanman;
13: siya na sa Dagat na Pula ay humawi,
: sapagkat ang kanyang tapat na pag-ibig ay magpakailanman;
14: at sa gitna nito ang Israel ay pinaraan,
: sapagkat ang kanyang tapat na pag-ibig ay magpakailanman;
15: ngunit nilunod si Faraon at ang kanyang hukbo sa Pulang Dagat,
: sapagkat ang kanyang tapat na pag-ibig ay magpakailanman;
16: siya na pumatnubay sa kanyang bayan sa ilang,
: sapagkat ang kanyang tapat na pag-ibig ay magpakailanman;
17: siya na sa mga dakilang hari ay pumatay,
: sapagkat ang kanyang tapat na pag-ibig ay magpakailanman,
18: at sa mga bantog na hari ay pumaslang,
: sapagkat ang kanyang tapat na pag-ibig ay magpakailanman;
19: kay Sihon na hari ng mga Amorita,
: sapagkat ang kanyang tapat na pag-ibig ay magpakailanman;
20: at kay Og na hari ng Basan,
: sapagkat ang kanyang tapat na pag-ibig ay magpakailanman;
21: at ang kanilang lupain bilang pamana'y ibinigay,
: sapagkat ang kanyang tapat na pag-ibig ay magpakailanman;
22: isang pamana sa Israel na kanyang tauhan,
: sapagkat ang kanyang tapat na pag-ibig ay magpakailanman.
23: Siya ang nakaalala sa atin sa ating mababang kalagayan,
: sapagkat ang kanyang tapat na pag-ibig ay magpakailanman;
24: at iniligtas tayo sa ating mga kaaway,
: sapagkat ang kanyang tapat na pag-ibig ay magpakailanman;
25: siya na nagbibigay ng pagkain sa lahat ng laman,
: sapagkat ang kanyang tapat na pag-ibig ay magpakailanman.
26: O magpasalamat kayo sa Diyos ng kalangitan,
: sapagkat ang kanyang tapat na pag-ibig ay magpakailanman.