1: Tumakas kayo upang maligtas, O mga anak ni Benjamin,
: mula sa gitna ng Jerusalem!
: Hipan ninyo ang trumpeta sa Tekoa,
: at magtaas ng hudyat sa Bet-hacquerim;
: sapagkat may nagbabadyang kasamaan sa hilaga,
: at isang malaking pagkawasak.
2: Ang maganda at maayos na anak na babae ng Zion
: ay pupuksain ko.
3: Ang mga pastol at ang kanilang mga kawan ay darating laban sa kanya;
: magtatayo sila ng kanilang mga tolda sa palibot niya,
: sila'y magpapakain ng tupa, sa kanya-kanyang lugar ang bawat isa.
4: Maghanda kayo upang digmain siya,
: bangon, at tayo'y sumalakay sa katanghaliang-tapat!
: Kahabag-habag tayo! sapagkat ang araw ay kumikiling,
: sapagkat ang mga dilim ng gabi ay humahaba!
5: Bangon, at tayo'y sumalakay nang gabi,
: at gibain natin ang kanyang mga palasyo!
6: Sapagkat ganito ang sabi ng Panginoon ng mga hukbo,
: Putulin ninyo ang kanyang mga punungkahoy,
: at magtayo kayo ng bunton laban sa Jerusalem.
: Ito ang lunsod na dapat parusahan;
: walang anumang bagay sa loob niya kundi kalupitan.
7: Kung paanong pinananatiling sariwa ng isang bukal ang kanyang tubig,
: gayon niya pinananatiling sariwa ang kanyang kasamaan;
: karahasan at pagwasak ang naririnig sa loob niya;
: pagkakasakit at mga sugat ang laging nasa harapan ko.
8: Tumanggap ka ng babala, O Jerusalem,
: baka mapalayo ako sa iyo;
: at ikaw ay gawin kong wasak,
: isang lupaing hindi tinatahanan.
9: Ganito ang sabi ng Panginoon ng mga hukbo
: Pupulutin nilang lubusan na gaya ng sa puno ng ubas
: ang nalabi sa Israel;
: gaya ng mamimitas ng ubas ay idaan mo uli ang iyong kamay
: sa mga sanga nito.
10: Kanino ako magsasalita at magbibigay ng babala,
: upang sila'y makinig?
: Ang kanilang mga tainga ay nakapinid,
: at hindi sila makarinig
: Narito, ang salita ng Panginoon sa kanila ay kadustaan;
: ito'y hindi nila kinaluluguran.
11: Ngunit ako'y pun ng poot ng Panginoon ;
: ako'y pagod na sa pagpipigil nito.
: Ibuhos mo ito sa mga bata sa lansangan,
: at gayundin sa pagtitipon ng kabinataan;
: sapagkat ang lalaki at ang kanyang asawa ay kapwa kukunin,
: maging ang may gulang at ang napakatanda na.
12: At ang kanilang mga bahay ay ibibigay sa iba,
: ang kanilang mga bukid at ang kanilang mga asawa na magkakasama,
: sapagkat iuunat ko ang aking kamay
: laban sa mga naninirahan sa lupain, sabi ng Panginoon .
13: Sapagkat mula sa pinakamaliit sa kanila hanggang sa pinakamalaki sa kanila,
: ang bawat isa ay sakim sa pinagkakakitaan;
: at mula sa propeta hanggang sa pari man,
: bawat isa'y gumagawang may panlilinlang.
14: Kanilang pinagaling nang bahagya ang sugat ng aking bayan,
: na sinasabi, Kapayapaan, kapayapaan;
: gayong wala namang kapayapaan.
15: Sila ba'y nahiya dahil sa ginawa nilang karumaldumal?
: Hindi, kailanma'y hindi sila nahiya;
: kung paano mamula ang pisngi ay hindi nila alam.
: Kaya't sila'y mabubuwal na kasama ng mga nabubuwal;
: sa panahon na akin silang parurusahan, sila'y babagsak, sabi ng Panginoon .
16: Ganito ang sabi ng Panginoon
: Tumayo kayo sa mga daan at tumingin,
: at ipagtanong ninyo ang mga sinaunang landas,
: kung saan naroon ang mabuting daan; at lumakad kayo roon,
: at kayo'y makakatagpo ng kapahingahan para sa inyong mga kaluluwa.
: Ngunit kanilang sinabi, Hindi kami lalakad doon.
17: Ako'y naglagay ng mga bantay sa inyo, na sinasabi,
: Inyong pakinggan ang tunog ng trumpeta!
: Ngunit kanilang sinabi, Hindi kami makikinig.
18: Kaya't inyong pakinggan, mga bansa,
: at inyong alamin, O kapulungan, kung ano ang mangyayari sa kanila.
19: Pakinggan mo, O lupa: ako'y nagdadala ng kasamaan sa bayang ito,
: na bunga ng kanilang mga pakana,
: sapagkat sila'y hindi nakinig sa aking mga salita;
: at tungkol sa aking kautusan, ito'y kanilang itinakuwil.
20: Sa anong layunin nagdadala kayo sa akin ng insenso mula sa Sheba,
: o ng matamis na tub mula sa malayong lupain?
: Ang inyong mga handog na sinusunog ay hindi maaaring tanggapin,
: ni ang inyo mang mga handog ay nakakalugod sa akin.
21: Kaya't ganito ang sabi ng Panginoon ,
: Tingnan mo, ako'y maglalagay ng mga batong katitisuran
: sa harap ng bayang ito na kanilang katitisuran;
: ang mga magulang at kasama ang mga anak,
: ang kapitbahay at ang kanyang kaibigan ay mapapahamak.
22: Ganito ang sabi ng Panginoon
: Tingnan mo, isang bayan ay dumarating mula sa lupain sa hilaga,
: ang isang malaking bansa ay gigisingin mula sa mga kadulu-duluhang bahagi ng lupa.
23: Sila'y nagsisihawak ng pana at ng sibat;
: sila'y malupit at walang habag;
: ang kanilang tunog ay gaya ng nagngangalit na dagat;
: sa mga kabayo sila'y nakasakay,
: nakahanay na gaya ng isang lalaki para sa digmaan,
: laban sa iyo, O anak na babae ng Zion!
24: Narinig namin ang balita tungkol doon,
: ang aming mga kamay ay walang magawa;
: napigilan kaming lahat ng kahapisan,
: ng sakit na gaya ng sa isang babae sa panganganak.
25: Huwag kang lumabas sa parang,
: o lumakad man sa daan;
: sapagkat may tabak ang kaaway,
: ang kilabot ay nasa bawat dako.
26: O anak na babae ng bayan ko, magbihis ka ng damit-sako,
: at gumulong ka sa abo,
: tumangis ka na gaya ng sa bugtong na anak,
: ng pinakamapait na pag-iyak;
: sapagkat biglang darating sa atin ang mangwawasak.
27: Ginawa kitang isang tagasubok at tagapagdalisay sa gitna ng aking bayan
: upang iyong malaman at masubok ang kanilang mga daan.
28: Silang lahat ay lubhang mapanghimagsik,
: gumagala na may paninirang-puri;
: sila'y tanso at bakal,
: silang lahat ay kumikilos na may kabulukan.
29: Ang panghihip ay humihihip nang malakas;
: ang tingga ay natutunaw sa apoy;
: sa walang kabuluhan na nagpapatuloy ang pagdalisay,
: sapagkat ang masasama ay hindi natatanggal.
30: Tatawagin silang pilak na itinakuwil,
: sapagkat itinakuwil sila ng Panginoon .