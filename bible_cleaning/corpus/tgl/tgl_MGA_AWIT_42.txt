1: Kung paanong ang usa ay nananabik sa batis na umaagos,
: gayon nananabik ang aking kaluluwa sa iyo, O Diyos.
2: Ang aking kaluluwa ay nauuhaw sa Diyos,
: sa buhy na Diyos,
: kailan ako makakarating at makikita
: ang mukha ng Diyos?
3: Ang aking mga luha ay naging aking pagkain araw at gabi,
: habang ang mga tao sa akin ay nagsasabi,
: Nasaan ang iyong Diyos?
4: Ang mga bagay na ito ay aking naaalala,
: habang sa loob ko ay ibinubuhos ko ang aking kaluluwa
: kung paanong ako'y sumama sa karamihan,
: at sa paglakad sa bahay ng Diyos, sila'y aking pinatnubayan,
: na may awit ng pagpupuri at sigaw ng kagalakan,
: napakaraming tao na nagdiriwang ng kapistahan.
5: Bakit ka nanlulumo, O kaluluwa ko?
: Bakit ka nababagabag sa loob ko?
: Umasa ka sa Diyos; sapagkat siya'y muling pupurihin ko,
: dahil sa kaligtasan mula sa kanyang harapan.
6: O Diyos ko, ang aking kaluluwa ay nanlulumo sa loob ko;
: kaya't aking naaalala ka
: mula sa lupain ng Jordan at ng Hermon,
: mula sa Bundok ng Mizhar.
7: Ang kalaliman ay tumatawag sa kalaliman
: sa hugong ng iyong matataas na talon.
: Lahat ng iyong alon at iyong malalaking alon
: sa akin ay tumabon.
8: Kapag araw ay inuutusan ng Panginoon ang kanyang tapat na pag-ibig,
: at sa gabi ay kasama ko ang kanyang awit,
: isang panalangin sa Diyos ng aking buhay.
9: Sinasabi ko sa Diyos na aking malaking bato
: Bakit kinalimutan mo ako?
: Bakit ako'y tumatangis sa paghayo
: dahil sa kalupitan ng kaaway ko?
10: Tulad ng pagkadurog ng aking mga buto,
: ang aking mga kaaway, tinutuya ako,
: habang patuloy nilang sinasabi sa akin,
: Nasaan ang Diyos mo?
11: Bakit ka nanlulumo, O kaluluwa ko?
: At bakit ka nababagabag sa loob ko?
: Umasa ka sa Diyos; sapagkat siya'y muling pupurihin ko,
: ang tulong sa aking harapan, at Diyos ko.