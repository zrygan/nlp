1: Ngunit ngayo'y ganito ang sabi ng Panginoon ,
: siya na lumalang sa iyo, O Jacob,
: siya na nag-anyo sa iyo, O Israel
: Huwag kang matakot, sapagkat ikaw ay tinubos ko;
: tinawag kita sa pangalan mo, ikaw ay akin.
2: Kapag ikaw ay dumaraan sa tubig, ako'y makakasama mo;
: at sa pagtawid sa mga ilog ay hindi ka nila aapawan,
: kapag ikaw ay lumalakad sa apoy, hindi ka masusunog;
: at hindi ka tutupukin ng apoy.
3: Sapagkat ako ang Panginoon mong Diyos,
: ang Banal ng Israel, ang iyong Tagapagligtas.
: Aking ibinigay ang Ehipto bilang pantubos sa iyo,
: ang Etiopia at ang Seba bilang kapalit mo.
4: Sapagkat ikaw ay mahalaga sa aking paningin,
: at kagalang-galang, at minamahal kita,
: nagbibigay ako ng mga tao na pamalit sa iyo,
: at mga bayan na kapalit ng buhay mo.
5: Huwag kang matakot, sapagkat ako'y kasama mo;
: aking dadalhin ang iyong lahi mula sa silangan,
: at titipunin kita mula sa kanluran.
6: Aking sasabihin sa hilaga, Hayaan mo,
: at sa timog, Huwag mong pigilin;
: dalhin mo rito ang aking mga anak na lalaki na sa malayo nagmula,
: at ang aking mga anak na babae na mula sa mga dulo ng lupa,
7: bawat tinatawag sa aking pangalan,
: sila na aking nilikha ay para sa aking kaluwalhatian,
: oo, yaong aking inanyuan, oo, yaong aking ginawa.
8: Iyong ilabas ang mga taong bulag, gayunma'y may mga mata,
: na mga bingi, gayunma'y may mga tainga!
9: Hayaang sama-samang magtipon ang lahat na bansa,
: at magpulong ang mga bayan.
: Sino sa kanila ang makapagpapahayag nito,
: at makapagsasabi sa amin ng mga dating bagay?
: Dalhin nila ang kanilang mga saksi, upang sila'y mapawalang-sala,
: at dinggin nila, at sabihin, Katotohanan nga.
10: Kayo'y aking mga saksi, sabi ng Panginoon ,
: at aking lingkod na aking pinili,
: upang inyong malaman at manampalataya kayo sa akin,
: at inyong maunawaan na Ako nga.
: Walang diyos na inanyuan na una sa akin,
: o magkakaroon man pagkatapos ko.
11: Ako, ako ang Panginoon ,
: at liban sa akin ay walang tagapagligtas.
12: Ako'y nagpahayag, ako'y nagligtas, at ako'y nagpakilala,
: nang walang ibang diyos sa gitna ninyo;
: at kayo ang aking mga saksi, sabi ng Panginoon .
13: Ako ang Diyos, at mula sa walang hanggan ay ako nga;
: walang sinumang makapagliligtas mula sa aking kamay;
: ako'y gumagawa at sinong pipigil?
14: Ganito ang sabi ng Panginoon ,
: na inyong Manunubos, ang Banal ng Israel
: Dahil sa inyo ay magsusugo ako sa Babilonia,
: at aking ibinaba silang lahat na parang mga palaboy,
: at ang sigawan ng mga Caldeo ay magiging panaghoy.
15: Ako ang Panginoon , ang inyong Banal,
: ang Maylalang ng Israel, ang inyong Hari.
16: Ganito ang sabi ng Panginoon ,
: na gumagawa ng daan sa dagat,
: at sa malalawak na tubig ay mga landas,
17: na nagpalabas ng karwahe at kabayo,
: ng hukbo at ng mandirigma;
: sila'y magkasamang humihiga, hindi sila makabangon,
: sila'y namamatay, nauupos na parang mitsa.
18: Huwag ninyong alalahanin ang mga dating bagay,
: o isaalang-alang man ang mga bagay nang una.
19: Narito, ako'y gagawa ng isang bagong bagay;
: ngayon iyon ay lalabas; hindi ba ninyo malalaman iyon?
: Gagawa ako ng daan sa ilang,
: at ng mga ilog sa disyerto.
20: Pararangalan ako ng mababangis na hayop
: ng mga asong-gubat at ng mga avestruz;
: sapagkat ako'y nagbibigay ng tubig sa ilang,
: at ng mga ilog sa disyerto,
: upang bigyan ng inumin ang pinili kong bayan,
21: ang bayan na aking inanyuan para sa aking sarili,
: upang kanilang ipahayag ang aking kapurihan.
22: Gayunma'y hindi ka tumawag sa akin, O Jacob;
: kundi ikaw ay nayamot sa akin, O Israel!
23: Hindi mo dinala sa akin ang iyong tupa para sa handog na sinusunog,
: o pinarangalan mo man ako ng iyong mga handog.
: Hindi ko ipinapasan sa iyo ang mga handog,
: o pinahirapan ka man sa pamamagitan ng kamanyang.
24: Hindi mo ako ibinili ng mabangong kalamo sa halaga ng salapi,
: o binusog mo man ako ng taba ng iyong mga handog.
: Kundi pinagpasan mo ako ng iyong mga kasalanan,
: iyong pinahirapan ako ng iyong mga kasamaan.
25: Ako, ako nga
: ang siyang pumapawi ng iyong mga pagsuway alang-alang sa akin,
: at hindi ko aalalahanin ang iyong mga kasalanan.
26: Ilagay mo ako sa alaala, tayo'y kapwa mangatuwiran;
: sabihin mo upang ikaw ay mapatunayang matuwid.
27: Ang iyong unang ama ay nagkasala,
: at ang iyong mga tagapagsalita ay nagsisalangsang laban sa akin.
28: Kaya't aking durungisan ang mga pinuno ng santuwaryo,
: at dadalhin ko ang Jacob sa pagkawasak
: at ang Israel sa pagkakutya.