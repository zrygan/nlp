1: Nang magkagayo'y sumagot si Job, at sinabi,
2: Walang pag-aalinlangan na kayo ang bayan,
: at mamamatay na kasama ninyo ang karunungan.
3: Ngunit ako'y may pagkaunawa na gaya ninyo;
: hindi ako mas mababa sa inyo.
: Sinong hindi nakaalam ng mga bagay na gaya nito?
4: Ako'y katatawanan sa aking mga kaibigan,
: ako na tumawag sa Diyos, at ako'y sinagot niya,
: isang ganap at taong sakdal, ay katatawanan.
5: Sa pag-iisip ng isang nasa katiwasayan ay may pagkutya sa kasawian;
: nakahanda iyon sa mga nadudulas ang mga paa.
6: Ang mga tolda ng mga magnanakaw ay may kapayapaan,
: at silang nanggagalit sa Diyos ay tiwasay;
: na inilalagay ang kanilang diyos sa kanilang kamay.
7: Ngunit ngayo'y tanungin mo ang mga hayop, at tuturuan ka nila;
: ang mga ibon sa himpapawid, at kanilang sasabihin sa iyo;
8: o ang mga halaman sa lupa, at tuturuan ka nila;
: at ang mga isda sa dagat ay magpapahayag sa iyo.
9: Sinong hindi nakakaalam sa lahat ng mga ito,
: na ang kamay ng Panginoon ang gumawa nito?
10: Nasa kamay niya ang buhay ng bawat bagay na may buhay,
: at ang hininga ng lahat ng mga tao.
11: Hindi ba sumusubok ang mga salita ng pandinig,
: gaya ng ngalangala na lumalasa ng pagkain?
12: Nasa matatanda ang karunungan,
: ang haba ng buhay ay ang kaunawaan.
13: Nasa Diyos ang karunungan at kalakasan;
: kanya ang payo at kaunawaan.
14: Kapag siya'y nagpabagsak, walang makakapagtayo,
: kapag ikinulong niya ang tao, walang makakapagbukas.
15: Kapag kanyang pinigil ang tubig, natutuyo ito;
: kapag kanyang pinaagos, ang lupa ay inaapawan nito.
16: Nasa kanya ang kalakasan at ang karunungan,
: ang nadaya at ang mandaraya ay kanya.
17: Kanyang pinalalakad na hubad ang mga tagapayo,
: at ginagawa niyang hangal ang mga hukom.
18: Kanyang kinakalag ang gapos ng mga hari,
: at binibigkisan ang kanilang mga baywang ng pamigkis.
19: Ang mga pari ay hubad niyang pinalalakad,
: at pinababagsak ang makapangyarihan.
20: Kanyang inaalisan ng pananalita ang pinagtitiwalaan,
: at inaalis ang pagkaunawa ng mga nakakatanda.
21: Siya'y nagbubuhos ng kutya sa mga pinuno,
: at kinakalag ang pamigkis ng malakas.
22: Inililitaw niya ang malalalim mula sa kadiliman,
: at inilalabas sa liwanag ang pusikit na kadiliman.
23: Kanyang pinadadakila ang mga bansa, at winawasak ang mga ito.
: Kanyang pinalalaki ang mga bansa, at itinataboy ang mga ito.
24: Kanyang inaalis ang pang-unawa mula sa mga pinuno ng bayan sa lupa,
: at kanyang pinalalaboy sila sa ilang na walang lansangan.
25: Sila'y nangangapa sa dilim na walang liwanag,
: at kanyang pinasusuray sila na gaya ng isang lasing.