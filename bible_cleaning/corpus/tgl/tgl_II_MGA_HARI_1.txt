1: Pagkamatay ni Ahab, ang Moab ay naghimagsik laban sa Israel.
2: Si Ahazias ay nahulog sa sala-sala ng kanyang silid sa itaas sa Samaria, at nagkasakit. Kaya't siya'y nagpadala ng mga sugo, at sinabi sa kanila, Humayo kayo, sumangguni kayo kay Baal-zebub, na diyos ng Ekron, kung ako'y gagaling sa sakit na ito.
3: Ngunit sinabi ng anghel ng Panginoon kay Elias na Tisbita, Bumangon ka, umahon ka upang salubungin ang mga sugo ng hari ng Samaria, at sabihin mo sa kanila, Dahil ba sa walang Diyos sa Israel, kaya't kayo'y nagsisihayo upang sumangguni kay Baal-zebub na diyos ng Ekron?
4: Ngayon nga'y ganito ang sabi ng Panginoon, Ikaw ay hindi aalis sa higaan na iyong pinanggalingan, kundi tiyak na ikaw ay mamamatay. Kaya't si Elias ay pumaroon.
5: Nang ang mga sugo ay nagsibalik sa hari, at sinabi niya sa kanila. Bakit kayo'y nagsibalik?
6: At sinabi nila sa kanya, May dumating na isang lalaki at sinalubong kami, at sinabi sa amin, Kayo'y bumalik sa haring nagsugo sa inyo, at sabihin ninyo sa kanya, Ganito ang sabi ng Panginoon, Dahil ba sa walang Diyos sa Israel kaya't ikaw ay nagsusugo upang sumangguni kay Baal-zebub na diyos ng Ekron? Kaya't hindi ka aalis sa higaan na iyong pinanggalingan, kundi tiyak na ikaw ay mamamatay.
7: Sinabi niya sa kanila, Ano ang anyo ng lalaking iyon na dumating at sumalubong sa inyo, at nagsabi sa inyo ng mga bagay na ito?
8: Sila'y sumagot sa kanya, Siya'y lalaking mabalahibo at may pamigkis na balat ng hayop sa kanyang mga balakang. At kanyang sinabi, Iyon ay si Elias na Tisbita.
9: Nang magkagayo'y nagsugo ang hari sa kanya ng isang kapitan ng limampu kasama ang limampung kawal niya. Umahon siya kay Elias na nakaupo sa tuktok ng burol, at sinabi sa kanya, O tao ng Diyos, sinabi ng hari, Bumaba ka.
10: Ngunit si Elias ay sumagot at sinabi sa kapitan, Kung ako'y tao ng Diyos, hayaang bumaba ang apoy mula sa langit at tupukin ka at ang iyong limampu. At bumaba ang apoy mula sa langit at tinupok siya at ang limampung kawal niya.
11: Muling nagsugo ang hari sa kanya ng isa pang kapitan ng limampu kasama ang limampung kawal niya. At siya'y sumagot at sinabi sa kanya, O tao ng Diyos, ganito ang sabi ng hari, Bumaba ka agad!
12: Subalit si Elias ay sumagot at sinabi sa kanila, Kung ako'y tao ng Diyos, hayaang bumaba ang apoy mula sa langit at tupukin ka at ang iyong limampu. At ang apoy ng Diyos ay bumabang mula sa langit at tinupok siya at ang limampung kawal niya.
13: At muling nagsugo ang hari ng kapitan ng ikatlong limampu kasama ng kanyang limampu. At ang ikatlong kapitan ng limampu ay umahon, at dumating at lumuhod sa harapan ni Elias, at nakiusap sa kanya, O tao ng Diyos, ipinapakiusap ko sa iyo na ang aking buhay, at ang buhay ng limampung ito na iyong mga lingkod ay maging mahalaga nawa sa iyong paningin.
14: Bumaba ang apoy mula sa langit, at tinupok ang dalawang unang kapitan ng limampu pati ang limampung kawal nila; ngunit ang aking buhay nawa'y maging mahalaga sa iyong paningin.
15: At sinabi ng anghel ng Panginoon kay Elias, Bumaba kang kasama niya; huwag kang matakot sa kanya. At siya'y tumindig at bumabang kasama niya hanggang sa hari.
16: At sinabi niya sa kanya, Ganito ang sabi ng Panginoon, Sapagkat ikaw ay nagpadala ng mga sugo upang sumangguni kay Baal-zebub na diyos ng Ekron, dahil ba sa walang Diyos sa Israel na mapagsasanggunian ng kanyang salita?kaya't hindi ka aalis sa higaan na iyong pinanggalingan, kundi tiyak na mamamatay ka.
17: Kaya't namatay siya ayon sa salita ng Panginoon na sinabi ni Elias. Si Jehoram ay nagharing kapalit niya, nang ikalawang taon ni Jehoram na anak ni Jehoshafat na hari ng Juda, sapagkat si Ahazias ay walang anak na lalaki.
18: Ang iba sa mga gawa ni Ahazias na kanyang ginawa, hindi ba ang mga iyon ay nakasulat sa Aklat ng mga Kasaysayan ng mga Hari ng Israel?