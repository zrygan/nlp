1: Ikiling mo ang iyong pandinig, O Panginoon , at ako'y sagutin mo,
: sapagkat dukha at nangangailangan ako.
2: Ingatan mo ang aking buhay, sapagkat ako'y banal na tao.
: Ikaw na aking Diyos,
: iligtas mo ang iyong lingkod na nagtitiwala sa iyo.
3: O Panginoon, maawa ka sa akin,
: sapagkat sa buong araw sa iyo ako'y dumaraing.
4: Pasayahin mo ang kaluluwa ng lingkod mo,
: sapagkat sa iyo, O Panginoon itinataas ko ang kaluluwa ko.
5: Sapagkat ikaw, Panginoon, ay mabuti at mapagpatawad,
: sagana sa tapat na pag-ibig sa lahat ng sa iyo ay tumatawag.
6: Pakinggan mo, O Panginoon , ang aking panalangin,
: pakinggan mo ang tinig ng aking daing.
7: Sa araw ng aking kaguluhan ay tumatawag ako sa iyo;
: sapagkat sinasagot mo ako.
8: Walang gaya mo sa gitna ng mga diyos, O Panginoon;
: ni mayroong anumang mga gawang gaya ng sa iyo.
9: Lahat ng mga bansa na iyong nilalang ay darating
: at sasamba sa harapan mo, O Panginoon;
: at ang iyong pangalan ay kanilang luluwalhatiin.
10: Sapagkat ikaw ay dakila at gumagawa ng kahanga-hangang mga bagay,
: ikaw lamang ang Diyos.
11: O Panginoon , ituro mo sa akin ang iyong daan,
: upang makalakad ako sa iyong katotohanan;
: ilakip mo ang aking puso upang matakot sa iyong pangalan.
12: Nagpapasalamat ako sa inyo ng buong puso, O Panginoon kong Diyos,
: at luluwalhatiin ko ang iyong pangalan magpakailanman.
13: Sapagkat dakila ang iyong tapat na pagsinta sa akin;
: sa kalaliman ng Sheol ay iniligtas mo ang aking kaluluwa.
14: O Diyos, ang mga taong mayabang ay nagbangon laban sa akin,
: isang pangkat ng malulupit na tao ang nagtatangka sa aking buhay,
: at hindi ka nila isinaalang-alang sa harapan nila.
15: Ngunit ikaw, O Panginoon, ay Diyos na mahabagin at mapagbiyaya,
: banayad sa pagkagalit, sa tapat na pag-ibig at katapatan ay sagana.
16: Lingunin mo ako, maawa ka sa akin;
: ibigay mo ang lakas mo sa iyong lingkod,
: at iligtas mo ang anak ng iyong lingkod na babae.
17: Pagpakitaan mo ako ng tanda para sa kabutihan,
: upang makita ng mga napopoot sa akin at mapahiya,
: sapagkat ikaw, Panginoon , ay tumulong at umaliw sa akin.