1: Bakit ka nakatayo sa malayo, O Panginoon ?
: Bakit ka nagtatago kapag magulo ang panahon?
2: Sa kapalaluan ay mainit na hinahabol ng masama ang dukha;
: mahuli nawa sila sa binalangkas nilang mga pakana.
3: Sapagkat ipinagmamalaki ng masama ang nais ng kanyang puso,
: sinusumpa at tinatalikuran ang Panginoon ng taong sakim sa patubo.
4: Sa kapalaluan ng kanyang mukha, ang masama ay hindi naghahanap sa kanya;
: lahat niyang iniisip ay, Walang Diyos.
5: Ang kanyang mga lakad sa lahat ng panahon ay umuunlad,
: malayo sa kanyang paningin ang iyong mga hatol na nasa itaas;
: tungkol sa lahat niyang mga kaaway, kanyang tinutuya silang lahat.
6: Iniisip niya sa kanyang puso, Hindi ako magagalaw;
: sa buong panahon ng salinlahi ay hindi ako malalagay sa kaguluhan.
7: Ang kanyang bibig ay pun ng pagsumpa, pang-aapi at panlilinlang,
: sa ilalim ng kanyang dila ay kalikuan at kasamaan.
8: Siya'y nakaupo sa mga tagong dako ng mga nayon;
: sa mga kubling dako ang walang sala ay ipinapapatay,
: ang kanyang mga mata ay palihim na nagmamatyag sa walang kakayahan.
9: Siya'y lihim na nagbabantay na parang leon sa kanyang lungga;
: siya'y nag-aabang upang hulihin ang dukha,
: sinusunggaban niya ang dukha kapag kanyang nahuli siya sa lambat niya.
10: Siya ay gumagapang, siya'y yumuyuko,
: at ang sawing-palad ay bumabagsak sa kanyang mga kuko.
11: Sinasabi niya sa kanyang puso, Ang Diyos ay nakalimot,
: ikinubli niya ang kanyang mukha, hindi niya ito makikita kailanman.
12: O Panginoon , O Diyos, itaas mo ang iyong kamay, bumangon ka;
: huwag mong kalilimutan ang nagdurusa.
13: Bakit tinatalikuran ng masama ang Diyos,
: at sinasabi sa kanyang puso, Hindi mo ako hihingan ng sulit?
14: Iyong nakita; oo, iyong namamasdan ang kaguluhan at pagkayamot,
: upang iyong mailagay ito sa mga kamay mo;
: itinalaga ng sawing-palad ang sarili sa iyo;
: sa mga ulila ikaw ay naging saklolo.
15: Baliin mo ang bisig ng masama at gumagawa ng kasamaan;
: hanapin mo ang kanyang kasamaan hanggang sa wala kang matagpuan.
16: Ang Panginoon ay hari magpakailanpaman,
: mula sa kanyang lupain ang mga bansa ay mapaparam.
17: O Panginoon , iyong maririnig ang nasa ng maamo;
: iyong palalakasin ang kanilang puso, iyong papakinggan ng iyong pandinig
18: upang ipagtanggol ang mga naaapi at ulila,
: upang hindi na makapanakot pa ang taong mula sa lupa.