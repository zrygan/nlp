1: Ang Diyos ay ating kanlungan at kalakasan,
: isang handang saklolo sa kabagabagan.
2: Kaya't hindi tayo matatakot bagaman mabago ang lupa,
: bagaman ang mga bundok ay madulas sa puso ng dagat.
3: bagaman ang tubig nito ay bumula at humugong,
: bagaman ang mga bundok ay mauga dahil sa unos niyon. Selah
4: May isang ilog na ang mga agos ay nagpapasaya sa lunsod ng Diyos,
: ang banal na tahanan ng Kataas-taasan.
5: Ang Diyos ay nasa gitna niya; siya'y hindi makikilos;
: tutulungan siyang maaga ng Diyos.
6: Ang mga bansa ay nagkagulo, ang mga kaharian ay nagpasuray-suray,
: binigkas niya ang kanyang tinig, ang lupa ay natunaw.
7: Ang Panginoon ng mga hukbo ay kasama natin,
: ang Diyos ni Jacob ay kanlungan natin. Selah
8: Pumarito kayo, inyong masdan ang sa Panginoong gawa,
: kung paanong gumawa siya ng pagwasak sa lupa.
9: Kanyang pinahinto ang mga digmaan hanggang sa mga dulo ng lupa;
: kanyang pinuputol ang sibat at binabali ang pana,
: kanyang sinusunog ng apoy ang mga karwahe!
10: Kayo ay magsitigil at kilalanin ninyo na ako ang Diyos.
: Ako'y mamumuno sa mga bansa,
: ako'y mamumuno sa lupa.
11: Ang Panginoon ng mga hukbo ay kasama natin;
: ang Diyos ni Jacob ay kanlungan natin. Selah