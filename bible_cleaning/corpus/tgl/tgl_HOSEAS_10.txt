1: Ang Israel ay isang mayabong na baging na namumunga.
: Habang dumarami ang kanyang bunga,
: dumarami rin ang mga itinatayo niyang dambana;
: kung paanong bumubuti ang kanyang lupain
: ay gayon niya pinabubuti ang mga haligi niya.
2: Ang kanilang puso ay di-tapat;
: ngayo'y dapat nilang pasanin ang kanilang kasalanan.
: Ibabagsak ng Panginoon ang kanilang mga dambana,
: at wawasakin ang kanilang mga haligi.
3: Sapagkat ngayo'y kanilang sasabihin,
: Wala kaming hari;
: sapagkat hindi kami natatakot sa Panginoon ;
: at ang hari, ano ang magagawa niya para sa amin?
4: Sila'y bumibigkas ng mga salita lamang;
: sa pamamagitan ng mga hungkag na panata ay gumagawa sila ng mga tipan;
: kaya't ang paghatol ay sumisibol tulad ng damong nakalalason
: sa mga lupang binungkal sa bukid.
5: Ang mga naninirahan sa Samaria ay nanginginig
: dahil sa mga guya ng Bet-haven.
: Sapagkat ang taong-bayan niyon ay magluluksa doon,
: at ang mga paring sumasamba sa diyus-diyosan niyon ay mananangis doon,
: dahil sa kaluwalhatian niyon na nawala roon.
6: Dadalhin mismo ang bagay na iyon sa Asiria,
: bilang kaloob sa Haring Jareb.
: Ang Efraim ay ilalagay sa kahihiyan,
: at ikahihiya ng Israel ang kanyang sariling payo.
7: Ang hari ng Samaria ay mapapahamak,
: na parang bula sa ibabaw ng tubig.
8: Ang matataas na dako ng Aven, ang kasalanan ng Israel
: ay mawawasak.
: Ang mga tinik at mga dawag ay tutubo
: sa kanilang mga dambana;
: at sasabihin nila sa mga bundok, Takpan ninyo kami;
: at sa mga burol, Mahulog kayo sa amin.
9: O Israel, ikaw ay nagkasala mula sa mga araw ng Gibea;
: doon sila ay nagpatuloy.
: Hindi ba sila aabutan ng digmaan sa Gibea?
10: Ako'y darating laban sa masasamang tao upang parusahan sila;
: at ang mga bansa ay titipunin laban sa kanila,
: kapag sila'y nagapos sa kanilang dalawang pagsalangsang.
11: Ang Efraim ay isang turuan na dumalagang baka,
: na mahilig gumiik,
: at aking iniligtas ang kanyang magandang leeg;
: ngunit ilalagay ko ang Efraim sa pamatok,
: ang Juda ay dapat mag-araro,
: dapat hilahin ng Jacob ang kanyang pansuyod.
12: Maghasik kayo para sa inyong sarili ng katuwiran;
: mag-ani kayo ng bunga ng kabutihang loob;
: bungkalin ninyo ang inyong tiwangwang na lupa,
: sapagkat panahon nang hanapin ang Panginoon ,
: upang siya'y dumating at magpaulan ng katuwiran sa inyo.
13: Kayo'y nag-araro ng kasamaan,
: kayo'y nag-ani ng walang katarungan;
: kayo'y nagsikain ng bunga ng kasinungalingan.
: Sapagkat ikaw ay nagtiwala sa iyong lakad,
: at sa dami ng iyong mga mandirigma.
14: Kaya't babangon ang kaguluhan ng digmaan sa iyong mga taong-bayan,
: at lahat ng iyong mga muog ay magigiba,
: gaya ni Salman na giniba ang Bet-arbel sa araw ng paglalaban
: ang mga ina ay pinagluray-luray na kasama ng kanilang mga anak.
15: Gayon ang gagawin sa inyo, O Bethel,
: dahil sa inyong malaking kasamaan.
: Sa pagbubukang-liwayway, ang hari ng Israel
: ay pupuksain.