1: Huwag sa amin, O Panginoon , huwag sa amin, kundi sa iyong pangalan ay ibigay ang karangalan,
: dahil sa iyong tapat na pag-ibig, at dahil sa iyong katapatan!
2: Bakit sasabihin ng mga bansa,
: Nasaan ngayon ang kanilang Diyos?
3: Ang aming Diyos ay nasa mga langit,
: kanyang ginagawa ang anumang kanyang kagustuhan.
4: Ang kanilang mga diyus-diyosan ay pilak at ginto,
: gawa ng mga kamay ng mga tao.
5: Sila'y may mga bibig, ngunit hindi nagsasalita;
: may mga mata, ngunit hindi sila nakakakita.
6: Sila'y may mga tainga, ngunit hindi sila nakakarinig;
: may mga ilong, ngunit hindi sila nakakaamoy.
7: Mayroon silang mga kamay, ngunit hindi sila nakakadama,
: may mga paa, ngunit hindi nakakalakad,
: at hindi gumagawa ng tunog sa kanilang lalamunan.
8: Ang mga gumawa sa kanila ay kagaya nila;
: gayundin ang lahat ng nagtitiwala sa kanila.
9: O Israel, sa Panginoon ay magtiwala ka!
: Kanilang saklolo at kanilang kalasag siya.
10: O sambahayan ni Aaron, sa Panginoon ay magtiwala kayo!
: Siya ang kanilang kalasag at saklolo.
11: Kayong natatakot sa Panginoon , sa Panginoon ay magtiwala kayo!
: Siya ang kanilang kalasag at saklolo.
12: Inalaala tayo ng Panginoon ; tayo'y kanyang pagpapalain;
: ang sambahayan ni Israel ay kanyang pagpapalain;
: ang sambahayan ni Aaron ay kanyang pagpapalain;
13: pagpapalain niya ang mga natatakot sa Panginoon ,
: ang mababa kasama ang dakila.
14: Paramihin nawa kayo ng Panginoon ,
: kayo at ang inyong mga anak!
15: Pagpalain nawa kayo ng Panginoon ,
: siya na gumawa ng langit at lupa!
16: Ang mga langit ay mga langit ng Panginoon ;
: ngunit ang lupa ay kanyang ibinigay sa mga anak ng mga tao.
17: Ang patay ay hindi pumupuri sa Panginoon ,
: ni sinumang bumababa sa katahimikan.
18: Ngunit aming pupurihin ang Panginoon
: mula sa panahong ito hanggang sa walang hanggan.
: Purihin ang Panginoon !