1: O Diyos, ang mga pagano sa iyong mana ay dumating,
: kanilang dinungisan ang iyong templong banal;
: ang Jerusalem sa mga guho ay kanilang inilagay.
2: Ang mga katawan ng iyong mga lingkod ay ibinigay nila
: bilang pagkain sa mga ibon sa himpapawid,
: ang laman ng iyong mga banal sa mga hayop sa lupa.
3: Ang kanilang dugo ay parang tubig na ibinuhos nila
: sa palibot ng Jerusalem;
: at walang sinumang sa kanila'y maglibing.
4: Kami'y naging tampulan ng pagtuya sa aming mga kalapit,
: ang mga nasa palibot namin kami'y nililibak at nilalait.
5: Hanggang kailan, O Panginoon ? Magagalit ka ba habang panahon?
: Ang iyo bang mapanibughong poot ay mag-aalab na parang apoy?
6: Ibuhos mo ang iyong galit sa mga bansang
: hindi kumikilala sa iyo,
: at sa mga kaharian
: na hindi tumatawag sa pangalan mo!
7: Sapagkat ang Jacob ay kanilang nilapa,
: at ang kanyang tahanan ay kanilang giniba.
8: Huwag mong alalahanin laban sa amin
: ang kasamaan ng aming mga ninuno,
: mabilis nawang dumating ang iyong kahabagan upang salubungin kami,
: sapagkat kami ay lubhang pinababa.
9: Tulungan mo kami, O Diyos ng aming kaligtasan,
: para sa kaluwalhatian ng iyong pangalan;
: iligtas mo kami at patawarin ang aming mga kasalanan,
: alang-alang sa iyong pangalan.
10: Bakit sasabihin ng mga bansa,
: Nasaan ang kanilang Diyos?
: Nawa'y ang paghihiganti para sa dugong nabuhos ng iyong mga lingkod
: ay malaman ng mga bansa sa harap ng aming mga mata.
11: Ang daing ng mga bilanggo'y dumating nawa sa iyong harapan,
: ayon sa iyong dakilang kapangyarihan iligtas mo ang mga nakatakdang mamatay!
12: Ibalik mo ng pitong ulit sa sinapupunan ng aming mga kalapit-bansa
: ang mga pagkutyang ikinutya nila sa iyo, O Panginoon.
13: Kung gayon kaming iyong bayan, ang mga tupa sa iyong pastulan,
: ay magpapasalamat sa iyo magpakailanman;
: sa lahat ng salinlahi ang papuri sa iyo'y aming isasalaysay.