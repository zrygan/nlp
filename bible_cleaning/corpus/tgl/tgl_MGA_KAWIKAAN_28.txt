1: Ang masama ay tumatakas gayong wala namang humahabol;
: ngunit ang mga matuwid ay matatapang na parang leon.
2: Kapag ang lupain ay naghihimagsik,
: marami ang kanyang mga pinuno;
: ngunit kapag ang pinuno ay may unawa at kaalaman,
: magpapatuloy ang katatagan nito.
3: Ang dukha na umaapi sa dukha,
: ay bugso ng ulan na walang pagkaing iniiwan.
4: Silang nagpapabaya sa kautusan ay nagpupuri sa masama;
: ngunit ang nag-iingat ng kautusan ay nakipaglaban sa kanila.
5: Ang masasamang tao ay hindi nakakaunawa ng katarungan,
: ngunit silang nagsisihanap sa Panginoon ay nakakaunawa nito nang lubusan.
6: Mas mabuti ang dukha na lumalakad sa kanyang katapatan,
: kaysa taong mayaman na liko sa kanyang mga daan.
7: Matalinong anak ang tumutupad sa kautusan,
: ngunit ang kasama ng matatakaw, sa kanyang ama ay kahihiyan.
8: Ang nagpapalago ng kanyang yaman sa pamamagitan ng labis na patubo,
: ay nagtitipon para sa iba na mabait sa dukha.
9: Ang naglalayo ng kanyang pandinig sa pakikinig ng kautusan,
: maging ang kanyang panalangin ay karumaldumal.
10: Sinumang nagliligaw sa matuwid tungo sa masamang daan,
: ay siya ring mahuhulog sa kanyang sariling hukay;
: ngunit ang sakdal ay magmamana ng kabutihan.
11: Ang mayamang tao ay marunong sa ganang kanyang sarili,
: ngunit ang dukha na may unawa ay nagsusuri.
12: Kapag ang matuwid ay nagtatagumpay, may dakilang kaluwalhatian;
: ngunit kapag ang masama ay bumabangon, ang mga tao'y nagkukublihan.
13: Siyang nagtatakip ng kanyang mga pagsuway ay hindi sasagana,
: ngunit ang nagpapahayag at tumatalikod sa mga iyon ay magtatamo ng awa.
14: Mapalad ang tao na sa Panginoon ay natatakot tuwina,
: ngunit siyang nagmamatigas ng kanyang puso ay mahuhulog sa sakuna.
15: Tulad ng umuungal na leon at ng osong sumasalakay,
: gayon ang masamang pinuno sa maralitang bayan.
16: Ang pinunong kulang sa pang-unawa ay isang malupit na manlulupig,
: ngunit siyang namumuhi sa kasakiman, kanyang mga araw ay lalawig.
17: Kung ang isang tao'y nagpapasan ng dugo ng sinuman,
: hayaan siyang maging takas hanggang kamatayan;
: huwag siyang tulungan ng sinuman.
18: Maliligtas ang lumalakad sa katapatan,
: ngunit ang baluktot sa kanyang mga lakad ay mahuhulog sa hukay.
19: Siyang nagbubungkal ng kanyang lupain ay magkakaroon ng saganang tinapay;
: ngunit siyang sumusunod sa mga walang kabuluhang gawa ay maghihirap nang lubusan.
20: Ang taong tapat ay sasagana sa pagpapala;
: ngunit siyang nagmamadali sa pagyaman ay tiyak na parurusahan.
21: Hindi mabuti ang may kinikilingan;
: ngunit gagawa ng masama ang isang tao dahil sa isang pirasong tinapay.
22: Ang kuripot ay nagmamadali sa pagyaman,
: at hindi nalalaman na darating sa kanya ang kasalatan.
23: Siyang sumasaway sa isang tao ay makakasumpong sa ibang araw ng higit na pagpapala,
: kaysa sa taong kunwari'y pumupuri sa pamamagitan ng dila.
24: Ang nagnanakaw sa kanyang ama o sa kanyang ina,
: at nagsasabi, Hindi ito masama,
: ay kasamahan ng maninira.
25: Nag-uudyok ng away ang taong sakim,
: ngunit ang nagtitiwala sa Panginoon ay payayamanin.
26: Siyang nagtitiwala sa kanyang sariling puso ay hangal;
: ngunit maliligtas ang lumalakad na may katalinuhan.
27: Siyang nagbibigay sa dukha ay hindi kakapusin,
: ngunit siyang nagkukubli ng kanyang mga mata, sa sumpa'y pararamihin.
28: Kapag ang masama ay bumabangon, ang mga tao'y nagkukubli,
: ngunit kapag sila'y namatay, ang matuwid ay dumarami.