1: Ngunit ngayo'y pinagtatawanan nila ako,
: mga kalalakihang mas bata kaysa akin,
: na ang mga magulang ay di ko ilalagay
: na kasama ng mga aso ng kawan ko.
2: Ano ang mapapakinabang ko sa lakas ng kanilang mga kamay?
: Lumipas na ang kanilang lakas.
3: Dahil sa matinding gutom at kasalatan,
: nginunguya nila pati ang tuyo at lupang tigang.
4: Kanilang pinupulot ang halaman sa dawagan sa tabi ng mabababang puno,
: at pinaiinit ang sarili sa pamamagitan ng ugat ng enebro.
5: Sila'y itinataboy papalabas sa lipunan,
: sinisigawan sila ng taong-bayan na gaya ng isang magnanakaw.
6: Kailangan nilang manirahan sa mga nakakatakot na daluyan,
: sa mga lungga ng lupa at ng mga batuhan.
7: Sa gitna ng mabababang puno ay nagsisiangal,
: sa ilalim ng mga tinikan ay nagsisiksikan.
8: Isang lahing walang bait at kapurihan,
: mula sa lupain sila'y ipinagtabuyan.
9: At ngayon ako ay naging awit nila,
: oo, ako'y kawikaan sa kanila.
10: Ako'y kanilang kinasusuklaman, ako'y kanilang nilalayuan,
: hindi sila nag-aatubiling lumura kapag ako'y namamataan.
11: Sapagkat kinalag ng Diyos ang aking panali, at ginawa akong mababang-loob,
: inalis na nila ang pagpipigil sa harapan ko.
12: Sa aking kanan ay tumatayo ang gulo,
: itinutulak nila ako,
: at sila'y gumagawa ng mga daan para sa ikapapahamak ko.
13: Kanilang sinisira ang aking daraanan,
: ang aking kapahamakan ay kanilang isinusulong,
: at wala namang sa kanila'y tumutulong.
14: Tila pumapasok sila sa isang maluwang na pasukan;
: at gumugulong sila sa gitna ng kasiraan.
15: Ang mga pagkasindak sa akin ay dumadagan,
: hinahabol na gaya ng hangin ang aking karangalan,
: at lumipas na parang ulap ang aking kasaganaan.
16: At ngayo'y nanlulupaypay ang kaluluwa ko sa aking kalooban,
: pinapanghina ako ng mga araw ng kapighatian.
17: Pinahihirapan ng gabi ang aking mga buto,
: at ang kirot na ngumangatngat sa akin ay hindi humihinto.
18: May dahas nitong inaagaw ang aking kasuotan,
: sa kuwelyo ng aking damit ako'y kanyang sinunggaban.
19: Inihagis ako ng Diyos sa lusak,
: at ako'y naging parang alabok at abo.
20: Ako'y dumadaing sa iyo, at hindi mo ako sinasagot;
: ako'y tumatayo, at hindi mo ako pinapakinggan.
21: Sa akin ikaw ay naging malupit,
: sa kapangyarihan ng kamay mo, ako'y iyong inuusig.
22: Itinataas mo ako sa hangin, doon ako'y pinasasakay mo,
: sinisiklot mo ako sa dagundong ng bagyo.
23: Oo, alam ko na dadalhin mo ako sa kamatayan,
: at sa bahay na itinalaga para sa lahat ng nabubuhay.
24: Gayunma'y di dapat tumalikod laban sa nangangailangan,
: kapag sila'y humihingi ng tulong dahil sa kapahamakan.
25: Hindi ko ba iniyakan yaong nasa kabagabagan?
: Hindi ba ang aking kaluluwa ay tumangis para sa mga dukha?
26: Ngunit nang ako'y humanap ng mabuti, ang dumating ay kasamaan;
: nang ako'y naghintay ng liwanag, ang dumating ay kadiliman.
27: Ang aking puso'y nababagabag at hindi natatahimik,
: ang mga araw ng kapighatian ay dumating upang ako'y salubungin.
28: Ako'y humahayong nangingitim, ngunit hindi sa araw;
: ako'y tumatayo sa kapulungan at humihingi ng pagdamay.
29: Ako'y kapatid ng mga asong-gubat,
: at kasama ng mga avestruz.
30: Ang aking balat ay nangingitim at natutuklap,
: at ang aking mga buto sa init ay nagliliyab.
31: Kaya't ang aking lira ay naging panangis,
: at ang aking plauta ay naging tinig ng umiiyak.