1: Nang dumating ang araw ng Pentecostes, silang lahat ay nagkakatipon sa isang lugar.
2: Biglang dumating mula sa langit ang isang ugong na gaya ng isang humahagibis na hanging malakas, at pinuno nito ang buong bahay kung saan sila'y nakaupo.
3: Sa kanila'y may nagpakitang parang mga dilang apoy na nahahati at lumapag sa bawat isa sa kanila.
4: Silang lahat ay napuspos ng Espiritu Santo, at nagsimulang magsalita ng iba't ibang wika, ayon sa ipinagkaloob sa kanila ng Espiritu.
5: Noon ay may mga naninirahan sa Jerusalem na mga relihiyosong Judio, buhat sa bawat bansa sa ilalim ng langit.
6: Dahil sa ugong na ito ay nagkatipon ang maraming tao at nagkagulo sapagkat naririnig nila ang bawat isa na nagsasalita sa kani-kanilang sariling wika.
7: Sila ay nagtaka, namangha at nagsabi, Tingnan ninyo, hindi ba mga taga-Galilea ang lahat ng mga nagsasalitang ito?
8: Paanong naririnig natin, ng bawat isa sa atin, ang ating sariling wikang kinagisnan?
9: Ang mga Parto, at mga Medo, at mga Elamita, at mga naninirahan sa Mesopotamia, sa Judea, at sa Capadocia, sa Ponto at sa Asia,
10: sa Frigia at Pamfilia, sa Ehipto at sa mga lupain ng Libya na sakop ng Cirene at mga panauhing taga-Roma, mga Judio, at gayundin ang mga naging Judio,
11: mga Creteo at mga Arabe, ay naririnig nating nagsasalita sa ating mga wika tungkol sa mga makapangyarihang gawa ng Diyos.
12: Silang lahat ay nagtaka at naguluhang sinasabi sa isa't isa, Ano ang kahulugan nito?
13: Ngunit ang mga iba'y nanlilibak na nagsabi, Sila'y lasing sa bagong alak.
14: Ngunit si Pedro, na nakatayong kasama ng labing-isa, ay nagtaas ng kanyang tinig, at nagpahayag sa kanila, Kayong mga kalalakihan ng Judea at kayong lahat na naninirahan sa Jerusalem, malaman sana ninyo ito, at makinig kayo sa aking sasabihin.
15: Ang mga ito'y hindi lasing, na gaya ng inyong inaakala, sapagkat ngayo'y ikatlong oras pa lamang.
16: Ngunit ito ay yaong ipinahayag sa pamamagitan ni propeta Joel
17: At sa mga huling araw, sabi ng Diyos,
: mula sa aking Espiritu ay magbubuhos ako sa lahat ng laman;
: at ang inyong mga anak na lalaki at mga anak na babae ay magsasalita ng propesiya,
: at ang inyong mga kabataang lalaki ay makakakita ng mga pangitain,
: ang inyong matatandang lalaki ay mananaginip ng mga panaginip.
18: Maging sa aking mga aliping lalaki at mga aliping babae,
: sa mga araw na iyon ay magbubuhos ako mula sa aking Espiritu;
: at sila'y magsasalita ng propesiya.
19: At magpapakita ako ng mga kababalaghan sa langit sa itaas,
: at mga tanda sa lupa sa ibaba, dugo, at apoy, at makapal na usok.
20: Ang araw ay magiging kadiliman,
: at ang buwan ay dugo, bago dumating ang dakila at maluwalhating araw ng Panginoon.
21: At mangyayari na ang bawat tumatawag sa pangalan ng Panginoon ay maliligtas.
22: Kayong mga Israelita, pakinggan ninyo ang mga salitang ito: Si Jesus na taga-Nazaret, isang lalaking pinatunayan ng Diyos sa inyo sa pamamagitan ng mga gawang makapangyarihan, mga kababalaghan at mga tanda na ginawa ng Diyos sa pamamagitan niya sa gitna ninyo, gaya ng nalalaman ninyo
23: Siya, na ibinigay sa takdang pasiya at paunang kaalaman ng Diyos ay inyong ipinako sa krus at pinatay sa pamamagitan ng kamay ng mga makasalanan.
24: Ngunit siya'y muling binuhay ng Diyos, pagkatapos palayain sa mga hirap ng kamatayan, sapagkat hindi maaaring siya'y mapigilan nito.
25: Sapagkat sinasabi ni David tungkol sa kanya,
: Nakita ko ang Panginoon na laging kasama ko,
: sapagkat siya'y nasa aking kanang kamay, upang huwag akong matinag;
26: kaya't nagalak ang aking puso, at natuwa ang aking dila;
: gayundin ang aking katawan ay mananatiling may pag-asa.
27: Sapagkat hindi mo hahayaan ang kaluluwa ko sa Hades,
: ni ipahihintulot man na ang iyong Banal ay makakita ng kabulukan.
28: Ipinaalam mo sa akin ang mga daan ng buhay;
: pupuspusin mo ako ng kagalakan sa iyong harapan.
29: Mga kapatid, may tiwalang masasabi ko sa inyo ang tungkol sa patriyarkang si David. Siya rin ay namatay at inilibing, at nasa atin ang kanyang libingan hanggang sa araw na ito.
30: Yamang siya'y isang propeta at nalalaman niyang nangako ang Diyos sa kanya na ang isa sa kanyang mga inapo ay iluluklok niya sa kanyang trono.
31: Yamang nakita niya ito bago pa mangyari, nagsalita si David tungkol sa muling pagkabuhay ng Cristo
: Hindi siya pinabayaan sa Hades,
: ni ang kanya mang katawan ay nakakita ng kabulukan.
32: Ang Jesus na ito'y muling binuhay ng Diyos, at tungkol dito'y mga saksi kaming lahat.
33: Kaya't yamang pinarangalan sa kanang kamay ng Diyos, at tinanggap mula sa Ama ang pangako ng Espiritu Santo, ibinuhos niya ito na pawang nakikita at naririnig ninyo.
34: Sapagkat hindi umakyat si David sa mga langit, ngunit siya rin ang nagsabi,
: Sinabi ng Panginoon sa aking Panginoon;
: Maupo ka sa kanan ko,
35: hanggang sa gawin ko ang mga kaaway mo na tuntungan ng iyong mga paa.
36: Kaya't dapat malaman nang may katiyakan ng buong sambahayan ng Israel na ginawa siya ng Diyos na Panginoon at Cristo, itong si Jesus na inyong ipinako sa krus.
37: Nang marinig nila ito, nasaktan ang kanilang puso at sinabi kay Pedro at sa ibang mga apostol, Mga ginoo, mga kapatid, anong dapat naming gawin?
38: At sinabi sa kanila ni Pedro, Magsisi kayo, at magpabautismo ang bawat isa sa inyo sa pangalan ni Jesu-Cristo upang mapatawad ang inyong mga kasalanan; at tatanggapin ninyo ang kaloob ng Espiritu Santo.
39: Sapagkat ang pangako ay para sa inyo at sa inyong mga anak, at sa lahat ng nasa malayo, bawat isa na tinatawag ng Panginoon nating Diyos sa kanya.
40: Sa iba pang maraming salita ay nagpatotoo siya at hinimok sila na sinasabi, Iligtas ninyo ang inyong sarili mula sa baluktot na lahing ito.
41: Kaya't ang mga tumanggap ng kanyang salita ay binautismuhan at nadagdag nang araw na iyon ang may tatlong libong kaluluwa.
42: Nanatili silang matibay sa turo ng mga apostol at sa pagsasama-sama, sa pagpuputul-putol ng tinapay at sa mga pananalangin.
43: Dumating ang takot sa bawat tao at maraming kababalaghan at tanda ang nangyari sa pamamagitan ng mga apostol.
44: At ang lahat ng mga mananampalataya ay magkakasama at ang kanilang ari-arian ay para sa lahat.
45: Ipinagbili nila ang kanilang mga ari-arian at mga kayamanan at ipinamahagi sa lahat, ayon sa pangangailangan ng bawat isa.
46: At araw-araw, habang sila'y magkakasama sa templo, sila'y nagpuputul-putol ng tinapay sa bahay-bahay, at nagsasalu-salo na may galak at tapat na puso,
47: na nagpupuri sa Diyos, at nagtatamo ng lugod sa lahat ng tao. At idinaragdag sa kanila ng Panginoon araw-araw ang mga naliligtas.