1: Kayo'y makinig sa akin, O mga pulo;
: at inyong pakinggan, kayong mga bayan sa malayo.
: Tinawagan ako ng Panginoon mula sa sinapupunan,
: mula sa katawan ng aking ina ay binanggit niya ang aking pangalan.
2: Ang aking bibig ay ginawa niyang parang matalas na tabak,
: sa lilim ng kanyang kamay ay ikinubli niya ako;
: ginawa niya akong makinang na palaso,
: sa kanyang lalagyan ng pana ay itinago niya ako.
3: At sinabi niya sa akin, Ikaw ay aking lingkod;
: Israel, na siyang aking ikaluluwalhati.
4: Ngunit aking sinabi, Ako'y gumawang walang kabuluhan,
: ginugol ko ang aking lakas sa wala, at sa walang kabuluhan;
: gayunma'y ang aking katarungan ay nasa Panginoon ,
: at ang aking gantimpala ay nasa aking Diyos.
5: At ngayo'y sinabi ng Panginoon ,
: na nag-anyo sa akin mula sa sinapupunan upang maging kanyang lingkod,
: upang ibalik uli ang Jacob sa kanya,
: at ang Israel ay matipon sa kanya;
: sapagkat sa mga mata ng Panginoon ako'y pinarangalan,
: at ang aking Diyos ay aking kalakasan
6: oo, kanyang sinasabi
: Napakagaan bang bagay na ikaw ay naging aking lingkod
: upang ibangon ang mga lipi ni Jacob,
: at panumbalikin ang iningatan ng Israel;
: ikaw ay aking ibibigay na pinakailaw sa mga bansa
: upang ang aking kaligtasan ay makarating hanggang sa dulo ng lupa.
7: Ganito ang sabi ng Panginoon ,
: ng Manunubos ng Israel at ng kanyang Banal,
: sa lubos na hinamak, sa kinasuklaman ng bansa,
: ang lingkod ng mga pinuno
: Ang mga hari at ang mga pinuno,
: ay makakakita at babangon, at sila'y magsisisamba;
: dahil sa Panginoon na tapat,
: sa Banal ng Israel, na siyang pumili sa iyo.
8: Ganito ang sabi ng Panginoon
: Sa kalugud-lugod na panahon ay sinagot kita,
: at sa araw ng pagliligtas ay tinulungan kita;
: aking iningatan ka, at ibinigay kita
: bilang isang tipan sa bayan,
: upang itatag ang lupain,
: upang ipamahagi ang mga sirang mana;
9: na sinasabi sa mga bilanggo, Kayo'y magsilabas;
: sa mga nasa kadiliman, Magpakita kayo.
: Sila'y magsisikain sa mga daan,
: at ang lahat ng bukas na kaitaasan ay magiging kanilang pastulan.
10: Sila'y hindi magugutom, o mauuhaw man;
: at hindi rin sila mapapaso ng maiinit na hangin ni sasaktan man sila ng araw.
: Sapagkat siyang may awa sa kanila ang sa kanila ay papatnubay,
: at aakayin sila sa tabi ng mga bukal ng tubig.
11: At aking gagawing daan ang lahat ng aking mga bundok,
: at ang aking mga lansangan ay patataasin.
12: Narito, ang mga ito'y manggagaling sa malayo,
: at, narito, ang mga ito ay mula sa hilaga, at mula sa kanluran,
: at ang mga ito ay mula sa lupain ng Sinim.
13: Umawit ka sa kagalakan, O kalangitan, at magalak ka, O lupa;
: kayo'y biglang umawit, O mga kabundukan!
: Sapagkat inaliw ng Panginoon ang kanyang bayan,
: at mahahabag sa kanyang mga nahihirapan.
14: Ngunit sinabi ng Zion, Pinabayaan ako ng Panginoon ,
: kinalimutan ako ng aking Panginoon.
15: Malilimutan ba ng babae ang kanyang batang pasusuhin,
: na siya'y hindi mahahabag sa anak ng kanyang sinapupunan?
: Oo, ang mga ito'y makakalimot,
: ngunit hindi kita kalilimutan.
16: Narito, aking inanyuan ka sa mga palad ng mga kamay ko,
: ang iyong mga pader ay laging nasa harapan ko.
17: Ang iyong mga tagapagtayo ay magmamadali,
: at ang sumisira, at ang nagwawasak sa iyo ay lalayo.
18: Imulat mo ang iyong mga mata sa palibot, at tingnan mo;
: silang lahat ay nagtitipon, sila'y lumalapit sa iyo.
: Habang ako'y nabubuhay, sabi ng Panginoon ,
: silang lahat ay isusuot mo na gaya ng panggayak,
: gaya ng ginagawa ng babaing ikakasal, bibigkisan mo silang lahat.
19: Sapagkat ang iyong mga sira at mga gibang dako
: at ang iyong lupaing nawasak
: tiyak na ngayon ikaw ay magiging totoong napakakipot
: para sa iyong mga mamamayan, at silang lumamon sa iyo ay mapapalayo.
20: Ang mga anak na ipinanganak sa panahon ng inyong kapanglawan
: ay magsasabi pa sa iyong pandinig
: Ang lugar ay napakakipot para sa akin.
: Bigyan mo ako ng lugar na aking matitirahan.
21: Kung magkagayo'y sasabihin mo sa iyong puso
: Sinong nagsilang ng mga ito sa akin?
: Ako'y namanglaw at walang anak,
: itinapon at palabuy-laboy,
: ngunit sinong nagpalaki sa mga ito?
: Narito, ako'y naiwang mag-isa;
: saan nagmula ang mga ito?
22: Ganito ang sabi ng Panginoong Diyos
: Itataas ko ang aking kamay sa mga bansa,
: at itatayo ko ang aking watawat sa mga bayan;
: at ilalagay nila ang inyong mga anak na lalaki sa kanilang sinapupunan,
: at ang inyong mga anak na babae sa kanilang mga balikat ay ipapasan.
23: At mga hari ang magiging iyong mga tagapag-alaga,
: at ang kanilang mga reyna ay siyang mag-aaruga.
: Sila'y yuyukod sa iyo na ang kanilang mga mukha ay nakatungo sa lupa,
: at hihimurin ang alabok ng inyong mga paa.
: At iyong makikilala na ako ang Panginoon ;
: ang mga naghihintay sa akin ay hindi mapapahiya.
24: Makukuha ba ang biktima mula sa makapangyarihan,
: o maililigtas ba ang nabiktima ng malupit?
25: Ngunit, ganito ang sabi ng Panginoon
: Pati ang mga bihag ng makapangyarihan ay kukunin,
: at ang biktima ng malupit ay maliligtas,
: sapagkat ako'y makikipaglaban sa mga nakikipaglaban sa iyo,
: at aking ililigtas ang mga anak mo.
26: At ipapakain ko sa mga umaapi sa iyo ang kanilang sariling laman,
: at sila'y malalasing sa kanilang sariling dugo na gaya ng matamis na alak.
: At makikilala ng lahat ng laman
: na akong Panginoon ay iyong Tagapagligtas,
: at iyong Manunubos, ang Makapangyarihan ng Jacob.