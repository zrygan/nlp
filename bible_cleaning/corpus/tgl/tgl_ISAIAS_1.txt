1: Ang pangitain ni Isaias na anak ni Amoz, na kanyang nakita tungkol sa Juda at Jerusalem, sa mga araw nina Uzias, Jotam, Ahaz, at Hezekias, mga hari ng Juda.
2: Dinggin mo, O langit, at pakinggan mo, O lupa,
: sapagkat nagsalita ang Panginoon
: Ako'y nag-alaga at nagpalaki ng mga anak,
: ngunit sila'y naghimagsik laban sa akin.
3: Nakikilala ng baka ang kanyang panginoon,
: at ng asno ang sabsaban ng kanyang panginoon
: ngunit ang Israel ay hindi nakakakilala,
: ang bayan ko ay hindi nakakaunawa.
4: Ah, bansang makasalanan,
: bayang pun ng kasamaan,
: anak ng mga gumagawa ng kasamaan,
: mga anak na gumagawa ng kabulukan!
: Tinalikuran nila ang Panginoon ,
: hinamak nila ang Banal ng Israel,
: sila'y lubusang naligaw.
5: Bakit kayo'y hahampasin pa,
: na kayo'y patuloy sa paghihimagsik?
: Ang buong ulo ay may sakit,
: at ang buong puso ay nanghihina.
6: Mula sa talampakan ng paa hanggang sa ulo
: ay walang kagalingan,
: kundi mga sugat, mga galos,
: at sariwang latay;
: hindi pa naaampat, o natalian man,
: o napalambot man ng langis.
7: Ang inyong lupain ay giba,
: ang inyong mga lunsod ay tupok ng apoy;
: ang inyong lupain ay nilalamon ng mga dayuhan sa inyong harapan;
: iyon ay giba, tulad nang winasak ng mga dayuhan.
8: At ang anak na babae ng Zion ay naiwang parang kubol sa isang ubasan,
: parang kubo sa taniman ng mga pipino,
: parang lunsod na nakubkob.
9: Malibang ang Panginoon ng mga hukbo
: ay mag-iwan sa atin ng ilang nakaligtas
: naging gaya sana tayo ng Sodoma,
: at naging gaya sana tayo ng Gomorra.
10: Pakinggan ninyo ang salita ng Panginoon ,
: kayong mga pinuno ng Sodoma!
: Makinig kayo sa kautusan ng ating Diyos,
: kayong bayan ng Gomorra!
11: Ano sa akin ang dami ng inyong mga handog?
: sabi ng Panginoon ;
: pun na ako sa mga lalaking tupa na handog na sinusunog,
: at ang taba ng mga pinatabang baka;
: at ako'y hindi nalulugod sa dugo ng mga toro,
: mga kordero at ng mga kambing na lalaki.
12: Nang kayo'y dumating upang tingnan ang aking mukha,
: sinong humiling nito mula sa inyong kamay
: na inyong yurakan ang aking mga bulwagan?
13: Huwag na kayong magdala ng mga walang kabuluhang alay;
: ang insenso ay karumaldumal sa akin.
: Ang bagong buwan, ang Sabbath, at ang pagtawag ng mga kapulungan
: hindi ko na matiis ang kasamaan at ang banal na pagpupulong.
14: Ang aking kaluluwa ay namumuhi sa inyong mga bagong buwan at sa inyong mga takdang kapistahan,
: ang mga iyan ay pasanin para sa akin.
: Ako'y pagod na sa pagpapasan ng mga iyan.
15: Kapag inyong iniunat ang inyong mga kamay,
: ikukubli ko ang aking mga mata sa inyo;
: kahit na marami ang inyong panalangin,
: hindi ako makikinig;
: ang inyong mga kamay ay pun ng dugo.
16: Maghugas kayo ng inyong sarili, maglinis kayo;
: alisin ninyo ang kasamaan ng inyong mga gawa
: sa aking paningin;
: tumigil kayo sa paggawa ng kasamaan,
17: matuto kayong gumawa ng mabuti;
: inyong hanapin ang katarungan,
: inyong ituwid ang paniniil;
: inyong ipagtanggol ang mga ulila,
: ipaglaban ninyo ang babaing balo.
18: Pumarito kayo ngayon, at tayo'y mangatuwiran sa isa't isa,
: sabi ng Panginoon
: bagaman ang inyong mga kasalanan ay tulad ng matingkad na pula,
: ang mga ito'y magiging mapuputi na parang niyebe;
: bagaman ito'y mapulang-mapula,
: ang mga ito'y magiging parang balahibo ng tupa.
19: Kung kayo'y sasang-ayon at magiging masunurin,
: kayo'y kakain ng mabubuting bagay ng lupain;
20: ngunit kung kayo'y magsitanggi at maghimagsik,
: kayo'y lalamunin ng tabak;
: sapagkat ang bibig ng Panginoon ang nagsalita.
21: Paanong ang tapat na lunsod
: ay naging upahang babae,
: siya na puspos ng katarungan!
: Ang katuwiran ay tumatahan sa kanya,
: ngunit ngayo'y mga mamamatay-tao.
22: Ang iyong pilak ay naging dumi,
: ang iyong alak ay nahaluan ng tubig.
23: Ang iyong mga pinuno ay mga rebelde,
: at kasama ng mga mapaghimagsik.
: Bawat isa'y nagnanais ng mga suhol,
: at naghahangad ng mga regalo.
: Hindi nila ipinagtatanggol ang ulila,
: o nakakarating man sa kanila ang usapin ng babaing balo.
24: Kaya't ang Panginoon , Diyos ng mga hukbo, ang Makapangyarihan ng Israel, ay nagsasabi,
: Ah, aking ibubuhos ang aking poot sa aking mga kaaway,
: at maghihiganti ako sa aking mga kaaway.
25: Aking ibabaling ang aking kamay laban sa iyo,
: at aking sasalaing lubos ang iyong dumi tulad ng lihiya,
: at aalisin ko ang lahat ng iyong tingga.
26: At aking ibabalik ang iyong mga hukom na gaya ng una,
: at ang iyong mga tagapayo na tulad ng pasimula.
: Pagkatapos ay tatawagin kang lunsod ng katuwiran,
: ang tapat na lunsod.
27: Ang Zion ay tutubusin ng katarungan,
: at ang kanyang mga nanunumbalik sa pamamagitan ng katuwiran.
28: Ngunit magkasamang lilipulin ang mga mapaghimagsik at mga makasalanan,
: at silang tumalikod sa Panginoon ay magwawakas.
29: Ngunit ikahihiya mo ang mga punungkahoy
: na inyong kinagigiliwan;
: at kayo'y mapapahiya dahil sa inyong piniling mga halamanan.
30: Sapagkat kayo'y magiging parang kahoy
: na ang dahon ay nalalanta,
: at parang halamanan na walang tubig.
31: Ang malakas ay magiging parang bagay na madaling masunog,
: at ang kanyang gawa ay parang kislap,
: at kapwa sila magliliyab
: at walang papatay sa apoy.