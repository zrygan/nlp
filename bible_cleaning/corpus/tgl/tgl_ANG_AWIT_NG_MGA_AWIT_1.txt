1: Ang awit ng mga awit na kay Solomon.
2: Hagkan niya sana ako ng mga halik ng kanyang bibig!
: Sapagkat mas mabuti kaysa alak ang iyong pag-ibig,
3: ang iyong mga langis na pambuhos ay mabango;
: langis na ibinuhos ang pangalan mo;
: kaya't ang mga dalaga'y umiibig sa iyo.
4: Palapitin mo ako sa iyo, magmadali tayo.
: Dinala ako ng hari sa mga silid niya.
: Kami ay matutuwa at sa iyo'y magsasaya.
: Aming itataas ng higit kaysa alak ang pag-ibig mo,
: matuwid ang pag-ibig nila sa iyo.
5: Ako'y maitim, ngunit kahali-halina,
: O kayong mga anak na babae ng Jerusalem,
: gaya ng mga tolda sa Kedar,
: gaya ng mga tabing ni Solomon.
6: Huwag ninyo akong masdan dahil sa ako'y maitim,
: sapagkat sinunog ako ng araw.
: Ang mga anak ng aking ina ay galit sa akin,
: ginawa nila akong tagapangalaga ng mga ubasan;
: ngunit ang sarili kong ubasan ay hindi ko nabantayan.
7: Sabihin mo sa akin, ikaw na minamahal ng aking kaluluwa,
: saan ka nagpapastol ng iyong kawan,
: saan mo pinahihiga sa katanghalian;
: sapagkat bakit ako'y magiging gaya ng nalalambungan,
: sa tabi ng mga kawan ng iyong mga kasamahan?
8: Kung hindi mo nalalaman,
: O ikaw na pinakamaganda sa mga babae,
: sumunod ka sa mga landas ng kawan,
: at ipastol mo ang mga anak ng kambing
: sa tabi ng mga tolda ng mga pastol.
9: Aking itinutulad ka, O aking sinta,
: sa isang kabayo sa mga karwahe ni Faraon.
10: Pinagaganda ng mga pahiyas ang iyong mga pisngi,
: ang iyong leeg ng mga kuwintas na palamuti.
11: Igagawa ka namin ng mga gintong kuwintas,
: na may mga pilak na pahiyas.
12: Samantalang ang hari ay nasa kanyang hapag,
: ang aking nardo ay nagsasabog ng kanyang kabanguhan.
13: Ang aking mahal ay gaya ng supot ng mira para sa akin,
: na humihilig sa pagitan ng aking dibdib.
14: Ang aking sinta para sa akin ay kumpol na bulaklak ng hena
: sa mga ubasan ng En-gedi.
15: O napakaganda mo, aking sinta,
: totoong, ikaw ay maganda;
: mga kalapati ang iyong mga mata.
16: O napakaganda mo, aking sinta,
: kaakit-akit na tunay,
: ang ating higaan ay luntian.
17: Ang mga biga ng ating bahay ay mga sedro,
: ang kanyang mga bubong ay mga sipres.