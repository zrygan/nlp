1: Nang magkagayo'y sumagot si Zofar na Naamatita, at sinabi,
2: Hindi ba sasagutin ang karamihan ng mga salita?
: At mapawalang-sala ang lalaking madada?
3: Patatahimikin ba ang mga tao ng iyong kangangawa,
: wala bang hihiya sa iyo kapag ikaw ay nanunuya?
4: Sapagkat iyong sinasabi, Ang aking aral ay dalisay,
: at ako'y malinis sa iyong mga mata!
5: Ngunit ang Diyos nawa'y magsalita,
: at ibuka ang kanyang mga labi sa iyo;
6: at ipakilala nawa sa iyo ang mga lihim ng karunungan!
: Pagka't siya ay sagana sa kaunawaan.
: Alamin mo na sinisingil ka ng Diyos ng kulang pa kaysa nararapat sa iyong kasalanan.
7: Matatagpuan mo ba ang malalalim na bagay ng Diyos?
: Matatagpuan mo ba ang hangganan ng Makapangyarihan sa lahat?
8: Ito ay mataas kaysa langit; anong iyong magagawa?
: Malalim kaysa Sheolanong iyong malalaman?
9: Ang sukat nito ay mas mahaba kaysa lupa,
: at mas malawak kaysa dagat.
10: Kung siya'y dumaan, at magbilanggo,
: at tumawag ng paglilitis, sinong makakapigil sa kanya?
11: Sapagkat nakikilala niya ang mga taong walang kabuluhan,
: kapag nakakita siya ng kasamaan, hindi ba niya ito isasaalang-alang?
12: Ngunit ang taong hangal ay magkakaroon ng pagkaunawa,
: kapag ang asno ay ipinanganak na tao.
13: Kung itutuwid mo ang iyong puso,
: iuunat mo ang iyong kamay sa kanya.
14: Kung ang kasamaan ay nasa iyong kamay, ilayo mo ito,
: at huwag nawang manirahan ang kasamaan sa iyong mga tolda.
15: Walang pagsala ngang itataas mo ang iyong mukha na walang kapintasan;
: ikaw ay hindi matatakot at magiging tiwasay.
16: Malilimutan mo ang iyong kahirapan,
: iyong maaalala ito na parang tubig na umagos.
17: At ang iyong buhay ay magiging lalong maliwanag kaysa katanghalian
: at magiging gaya ng umaga ang kanyang kadiliman.
18: At ikaw ay mapapanatag sapagkat may pag-asa;
: ikaw ay mapapangalagaan, at tiwasay kang magpapahinga.
19: Ikaw nama'y hihiga at walang mananakot sa iyo;
: maraming hihingi ng kalinga mo.
20: Ngunit ang mga mata ng masama ay manghihina,
: at mawawalan sila ng daang tatakasan,
: at ang kanilang pag-asa ay hininga'y malagutan.