1: Ang Makapangyarihan, ang Diyos na Panginoon ,
: ay nagsalita at tinatawag ang lupa
: mula sa pagsikat ng araw hanggang sa paglubog niyon.
2: Mula sa Zion na kasakdalan ng kagandahan,
: nagliliwanag ang Diyos.
3: Ang aming Diyos ay dumarating at hindi siya tatahimik;
: nasa harapan niya ang apoy na tumutupok,
: at malakas na bagyo sa kanyang palibot.
4: Siya'y tumatawag sa langit sa kaitaasan,
: at sa lupa upang hatulan niya ang kanyang bayan
5: Tipunin mo sa akin ang aking mga banal,
: yaong nakipagtipan sa akin sa pamamagitan ng alay!
6: Ang langit ay nagpapahayag ng kanyang katuwiran;
: sapagkat ang Diyos ay siyang hukom! Selah
7: Makinig, O aking bayan, at magsasalita ako,
: O Israel, ako'y magpapatotoo laban sa iyo.
: Ako'y Diyos, Diyos mo.
8: Hindi kita sinasaway dahil sa iyong mga handog;
: laging nasa harapan ko ang iyong mga handog na sinusunog.
9: Hindi ako tatanggap ng baka mula sa iyong bahay,
: ni ng kambing na lalaki sa iyong mga kawan.
10: Sapagkat bawat hayop sa gubat ay akin,
: ang hayop sa libong mga burol.
11: Nakikilala ko ang lahat ng mga ibon sa mga bundok;
: at ang lahat ng mga gumagala sa parang ay akin.
12: Kung ako'y gutom, sa iyo ay hindi ko sasabihin,
: sapagkat ang sanlibutan at ang lahat ng narito ay akin.
13: Kumakain ba ako ng laman ng mga toro,
: o umiinom ng dugo ng mga kambing?
14: Mag-alay sa Diyos ng pasasalamat na alay,
: at tuparin mo ang iyong mga panata sa Kataas-taasan;
15: at tumawag ka sa akin sa araw ng kabagabagan;
: ililigtas kita, at luluwalhatiin mo ako.
16: Ngunit sa masama ay sinabi ng Diyos
: Anong karapatan mo upang ipahayag ang aking mga tuntunin,
: o ilagay ang aking tipan sa iyong bibig?
17: Sapagkat ang disiplina ay kinapopootan mo,
: at iyong iwinawaksi ang aking mga salita sa likuran mo.
18: Kapag nakakakita ka ng magnanakaw, ikaw ay natutuwa sa kanya,
: at sumasama ka sa mga mangangalunya.
19: Ibinibigay mo sa iyong bibig ang malayang paghahari ng kasamaan,
: at ang iyong dila ay kumakatha ng pandaraya.
20: Ikaw ay umuupo at nagsasalita laban sa iyong kapatid;
: iyong sinisiraan ang anak ng iyong sariling ina.
21: Ang mga bagay na ito ay iyong ginawa, at ako'y nanahimik;
: iniisip mong ako'y gaya mo.
: Ngunit ngayo'y sinasaway kita, at ipinapataw ang paratang sa harapan mo.
22: Kayong nakakalimot sa Diyos, tandaan ninyo ito,
: baka kayo'y aking pagluray-lurayin at walang magligtas sa inyo!
23: Ang naghahandog ng alay ng pasasalamat ay nagpaparangal sa akin;
: sa kanya na nag-aayos ng kanyang lakad
: ang pagliligtas ng Diyos ay ipapakita ko rin!