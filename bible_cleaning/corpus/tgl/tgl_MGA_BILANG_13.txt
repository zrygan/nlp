1: At nagsalita ang Panginoon kay Moises, na sinasabi,
2: Magsugo ka ng mga lalaki upang lihim na siyasatin ang lupain ng Canaan, na aking ibibigay sa mga anak ni Israel. Isang lalaki sa bawat isa sa mga lipi ng kanilang mga ninuno ay susuguin ninyo, na bawat isa'y pinuno sa kanila.
3: Kaya't sinugo sila ni Moises mula sa ilang ng Paran ayon sa utos ng Panginoon . Silang lahat ay mga lalaking pinuno sa mga anak ni Israel.
4: At ito ang kanilang mga pangalan: mula sa lipi ni Ruben ay si Samua na anak ni Zacur;
5: mula sa lipi ni Simeon ay si Shafat na anak ni Hori;
6: mula sa lipi ni Juda ay si Caleb na anak ni Jefone;
7: mula sa lipi ni Isacar ay si Igal na anak ni Jose;
8: mula sa lipi ni Efraim ay si Hosheas na anak ni Nun;
9: mula sa lipi ni Benjamin ay si Palti na anak ni Rafu;
10: mula sa lipi ni Zebulon ay si Gadiel na anak ni Sodi;
11: mula sa lipi ni Jose, samakatuwid ay sa lipi ni Manases ay si Gaddi na anak ni Susi;
12: mula sa lipi ni Dan ay si Amiel na anak ni Gemalli;
13: mula sa lipi ni Aser ay si Sethur na anak ni Micael;
14: mula sa lipi ni Neftali ay si Nahabi na anak ni Vapsi;
15: mula sa lipi ni Gad ay si Geuel na anak ni Maci.
16: Ito ang mga pangalan ng mga lalaki na isinugo ni Moises upang lihim na siyasatin ang lupain. At tinawag ni Moises na Josue si Hosheas na anak ni Nun.
17: Isinugo sila ni Moises upang lihim na siyasatin ang lupain ng Canaan at sinabi sa kanila, Umakyat kayo sa Negeb at umakyat kayo sa mga kaburulan.
18: Tingnan ninyo kung ano ang lupain, at ang mga taong naninirahan doon, kung sila'y malakas o mahina, kung sila'y kaunti o marami;
19: at kung ano ang lupain na kanilang tinatahanan, kung mabuti o masama; at kung ano ang mga lunsod na kanilang tinatahanan, kung sa mga kampo o sa mga may pader,
20: at kung ang lupain ay mataba o payat, kung mayroong kahoy o wala. Magpakatapang kayo at magdala kayo rito ng mga bunga ng lupain. Ang panahong iyon ay panahon ng mga unang hinog na ubas.
21: Kaya't sila'y umakyat, at kanilang lihim na siniyasat ang lupain mula sa ilang ng Zin hanggang sa Rehob, sa pagpasok sa Hamat.
22: Sila'y umakyat sa Negeb, at sila'y nakarating sa Hebron; at si Ahiman, si Sesai at si Talmai, na mga anak ni Anak, ay naroon. Ang Hebron ay itinayo pitong taon bago ang Zoan sa Ehipto.
23: At sila'y dumating sa libis ng Escol, at sila'y pumutol doon ng isang sangang may isang kumpol na ubas, at dinala sa isang pingga ng dalawa sa kanila. Sila'y nagdala rin ng mga prutas na granada, at mga igos.
24: Ang dakong iyon ay tinawag na libis ng Escol, dahil sa kumpol na pinutol ng mga anak ni Israel mula doon.
25: At sila'y nagbalik pagkatapos na lihim na siyasatin ang lupain, sa katapusan ng apatnapung araw.
26: Sila'y dumating kina Moises at Aaron at sa buong sambayanan ng mga anak ni Israel, sa ilang ng Paran, sa Kadesh; at kanilang dinalhan sila ng balita at ang buong sambayanan, at kanilang ipinakita sa kanila ang bunga ng lupain.
27: Kanilang sinabi sa kanya, Kami ay dumating sa lupaing iyon na kung saan ay sinugo mo kami, at tunay na iyon ay dinadaluyan ng gatas at pulot; at ito ang bunga niyon.
28: Gayunman, ang mga tao na tumitira sa lupaing iyon ay malalakas, at ang mga bayan ay may pader at napakalalaki; at saka aming nakita roon ang mga anak ni Anak.
29: Ang Amalekita ay naninirahan sa lupain ng Negeb, ang mga Heteo, ang mga Jebuseo, at ang mga Amoreo ay naninirahan sa mga bundok. Ang mga Cananeo ay naninirahan sa tabi ng dagat, at sa mga pampang ng Jordan.
30: Ngunit pinatahimik ni Caleb ang bayan sa harapan ni Moises, at sinabi, Ating akyatin agad at sakupin sapagkat kayang kaya nating lupigin iyon.
31: Ngunit sinabi ng mga lalaking umakyat na kasama niya, Hindi tayo makakaakyat laban sa mga taong iyon, sapagkat sila'y malalakas kaysa atin.
32: Kaya't sila'y nagdala ng masamang balita tungkol sa lupaing kanilang siniyasat, sa mga anak ni Israel, na sinasabi, Ang lupain na aming pinaroonan upang lihim na siyasatin ay isang lupain na nilalamon ang mga naninirahan doon; at lahat ng tao na aming nakita roon ay malalaking tao.
33: At nakita namin doon ang mga Nefilim, ang mga anak ni Anak, na mula sa mga Nefilim; at kami sa aming sariling paningin ay naging parang mga tipaklong, at gayundin kami sa kanilang paningin.