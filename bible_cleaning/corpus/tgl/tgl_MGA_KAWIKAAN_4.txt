1: Dinggin ninyo, mga anak, ang turo ng ama,
: at makinig kayo upang magkamit kayo ng unawa;
2: sapagkat binibigyan ko kayo ng mabubuting panuntunan
: huwag ninyong talikuran ang aking aral.
3: Noong ako'y isang anak sa aking ama,
: bata pa at tanging anak sa paningin ng aking ina,
4: tinuruan niya ako, at sa akin ay nagwika,
: Panghawakan ng iyong puso ang aking mga salita.
: Tuparin mo ang aking mga utos, at mabubuhay ka.
5: Kunin mo ang karunungan, kunin mo ang kaunawaan,
: huwag kang lumimot, ni sa mga salita ng aking bibig ay humiwalay.
6: Huwag mo siyang pabayaan at ikaw ay kanyang iingatan;
: ibigin mo siya at ikaw ay kanyang babantayan.
7: Ang pasimula ng karunungan ay ito: Kunin mo ang karunungan,
: sa lahat mong kukunin ay kunin mo ang unawa.
8: Pahalagahan mo siya, at itataas ka niya;
: pararangalan ka niya kapag niyakap mo siya.
9: Isang kaaya-ayang putong sa ulo mo'y kanyang ilalagay,
: isang magandang korona sa iyo'y kanyang ibibigay.
10: Makinig ka, anak ko, at tanggapin mo ang aking mga sinasabi,
: at ang mga taon ng iyong buhay ay magiging marami.
11: Itinuro ko sa iyo ang daan ng karunungan;
: pinatnubayan kita sa mga landas ng katuwiran.
12: Kapag ikaw ay lumakad, hindi magigipit ang iyong mga hakbang;
: at kung ikaw ay tumakbo, hindi ka mabubuwal.
13: Hawakan mong mabuti ang turo; huwag mong bitawan;
: siya'y iyong ingatan, sapagkat siya'y iyong buhay.
14: Huwag kang pumasok sa landas ng masama,
: at huwag kang lumakad sa daan ng taong masasama.
15: Iwasan mo iyon, huwag mong daanan;
: talikuran mo, at iyong lampasan.
16: Sapagkat hindi sila nakakatulog, malibang sila'y nakagawa ng kasamaan;
: at nananakawan sila ng tulog, malibang may isang taong kanilang mapabuwal.
17: Sapagkat sila'y kumakain ng tinapay ng kasamaan,
: at umiinom ng alak ng karahasan.
18: Ngunit ang landas ng matuwid ay parang liwanag ng bukang-liwayway,
: na sumisikat ng higit at mas maliwanag hanggang maging ganap na araw.
19: Ang daan ng masama ay parang malalim na kadiliman;
: hindi nila nalalaman kung ano ang kanilang kinakatisuran.
20: Anak ko, makinig ka sa aking mga salita;
: ikiling mo ang iyong pandinig sa aking mga wika.
21: Huwag mong hayaang sila'y mawala sa paningin mo;
: ingatan mo sila sa kaibuturan ng iyong puso.
22: Sapagkat sa mga nakakatagpo sa kanila ang mga ito'y buhay,
: at kagalingan sa kanilang buong katawan.
23: Ang iyong puso'y buong sikap mong ingatan,
: sapagkat mula rito'y dumadaloy ang mga bukal ng buhay.
24: Ang madayang bibig ay iyong alisin,
: ilayo mo sa iyo ang mga labing suwail.
25: Tuminging matuwid ang iyong mga mata sa unahan,
: at ang iyong mga paningin ay maging matuwid sa iyong harapan.
26: Landas ng iyong mga paa ay iyong tuwirin,
: at magiging tiyak ang lahat ng iyong tatahakin.
27: Huwag kang lumiko sa kanan o sa kaliwa man;
: ilayo mo ang iyong paa sa kasamaan.