1: O Diyos, dalangin ko'y pakinggan mo,
: at huwag kang magtago sa daing ko!
2: Pansinin mo ako, at sagutin mo ako;
: ako'y natatalo ng aking pagdaramdam.
: Ako'y walang katiwasayan sa aking pag-angal at ako'y dumadaing,
3: dahil sa tinig ng kaaway,
: dahil sa pagmamalupit ng masama.
: Sapagkat nagdadala sila sa akin ng kaguluhan,
: at sa galit ay inuusig nila ako.
4: Ang aking puso ay nagdaramdam sa loob ko,
: ang mga kilabot ng kamatayan ay bumagsak sa akin.
5: Takot at panginginig ay dumating sa akin,
: at nadaig ako ng pagkatakot.
6: At aking sinabi, O kung ako sana'y nagkaroon ng mga pakpak na gaya ng kalapati!
: Lilipad ako at magpapahinga.
7: Narito, kung magkagayo'y gagala ako sa malayo,
: sa ilang ay maninirahan ako. Selah
8: Ako'y magmamadaling hahanap ng silungan ko,
: mula sa malakas na hangin at bagyo.
9: O Panginoon, guluhin mo, ang kanilang wika ay lituhin mo,
: sapagkat ang karahasan at pag-aaway sa lunsod ay nakikita ko.
10: Sa araw at gabi ay lumiligid sila
: sa mga pader niyon;
: ang kasamaan at kahirapan ay nasa loob niyon.
11: Ang pagkawasak ay nasa gitna niyon;
: ang kalupitan at pandaraya
: ay hindi humihiwalay sa kanyang mga lansangan.
12: Hindi isang kaaway ang tumutuya sa akin
: mapagtitiisan ko iyon,
: hindi rin isang namumuhi sa akin ang nagmamalaki laban sa akin,
: sa gayo'y maitatago ang aking sarili sa kanya.
13: Kundi ikaw, lalaki na kapantay ko,
: kaibigang matalik at kasama ko.
14: Tayo ay dating magkasamang nag-uusap nang matamis;
: tayo'y lumalakad na magkasama sa loob ng bahay ng Diyos.
15: Dumating nawang mapandaya ang kamatayan sa kanila,
: ibaba nawa silang buhy sa Sheol;
: sapagkat ang kasamaan ay nasa kanilang tahanan, sa gitna nila.
16: Tungkol sa akin ay tatawag ako sa Diyos;
: at ililigtas ako ng Panginoon .
17: Sa hapon at umaga, at sa katanghaliang-tapat,
: ako'y dadaing at tataghoy,
: at diringgin niya ang aking tinig.
18: Kanyang tutubusin ang aking kaluluwa sa kapayapaan,
: mula sa pakikibaka laban sa akin,
: sapagkat marami ang nagtitipon upang ako ay labanan.
19: Papakinggan ng Diyos at sasagutin sila,
: siya na nakaupo sa trono mula pa noong una. Selah
: Sa kanya na walang pagbabago,
: at hindi natatakot sa Diyos.
20: Kanyang iniunat ang kanyang mga kamay laban sa mga taong nasa kapayapaan sa kanya,
: kanyang nilabag ang kanyang tipan.
21: Higit na pino kaysa mantekilya ang kanyang pananalita,
: ngunit ang kanyang puso ay pakikidigma;
: higit na malambot kaysa langis ang kanyang mga salita,
: gayunman ang mga iyon ay nakaumang na mga tabak.
22: Iatang mo ang iyong pasan sa Panginoon ,
: at kanyang aalalayan ka;
: hindi niya pinahihintulutang
: makilos kailanman ang matuwid.
23: Ngunit ikaw, O Diyos, ihahagis mo sila
: sa hukay ng kapahamakan;
: ang mga taong mababagsik at mandaraya
: ay hindi mabubuhay sa kalahati ng kanilang mga araw.
: Ngunit magtitiwala ako sa iyo.