1: Bakit hindi tinutupad ng Makapangyarihan sa lahat ang mga kapanahunan?
: At bakit hindi nakikita ng mga nakakakilala sa kanya ang kanyang mga araw?
2: Inaalis ng mga tao ang mga palatandaang bato,
: hinuhuli nila ang mga kawan, at ipinapastol ang mga ito.
3: Kanilang itinataboy ang asno ng ulila,
: kinukuha nila ang baka ng babaing balo bilang sangla.
4: Kanilang itinataboy sa lansangan ang dukha;
: nagkukubling magkakasama ang mga maralita sa lupa.
5: Gaya ng mababangis na asno sa ilang
: sila'y humahayo patungo sa kanilang gawain,
: na naghahanap sa ilang ng mabibiktima
: bilang pagkain para sa mga anak nila.
6: Sila'y nagsisiani sa bukid na hindi kanila;
: at sila'y namumulot sa ubasan ng masama.
7: Sila'y hubad na nakahiga buong magdamag na walang kasuotan,
: at sila'y walang saplot laban sa ginaw.
8: Sila'y basa ng ulan sa mga kabundukan,
: at yumayakap sa bato sa paghahanap ng makakanlungan.
9: May mga umaagaw ng ulila mula pa sa suso ng ina,
: at kinukuhang sangla ang sanggol ng dukha.
10: Sila'y humahayong hubad, walang damit,
: bagaman gutom, dinadala nila ang mga bigkis;
11: mula sa mga hanay ng olibo, sila'y gumagawa ng langis,
: sila'y nagpipisa sa pisaan ng ubas, subalit sa uhaw sila'y nagtitiis.
12: Mula sa lunsod ay dumadaing ang naghihingalo,
: at ang kaluluwa ng sugatan ay humihingi ng saklolo,
: gayunma'y hindi pinapansin ng Diyos ang kanilang pagsamo.
13: May mga naghihimagsik laban sa liwanag;
: na hindi nakakaalam ng mga daan niyon,
: at hindi nananatili sa mga landas niyon.
14: Ang mamamatay-tao ay bumabangon sa bukang-liwayway
: upang mapatay niya ang dukha at nangangailangan;
: at sa gabi naman ay gaya siya ng magnanakaw.
15: Ang mata ng mangangalunya ay naghihintay rin ng takipsilim,
: na nagsasabing, Walang matang makakakita sa akin;
: at siya'y nagbabalatkayo ng kanyang mukha.
16: Sa dilim ay naghuhukay sila sa mga bahay;
: sila'y nagkukulong sa sarili kapag araw;
: ang liwanag ay hindi nila nalalaman.
17: Sapagkat ang pusikit na kadiliman ay umaga para sa kanilang lahat,
: sapagkat sila'y kaibigan ng pusikit na kadilimang nakakasindak.
18: Inyong sinasabi, Sa ibabaw ng tubig sila'y matuling dinadala,
: ang kanilang bahagi ay sinumpa sa lupa;
: walang mamimisa na babalik sa mga ubasan nila.
19: Inaagaw ng tagtuyot at init ang tubig ng niyebe,
: gayundin ang ginagawa ng Sheol sa mga nagkasala.
20: Kalilimutan sila ng sinapupunan,
: para sa bulati'y matamis silang matatagpuan,
: hindi na maaalala ang kanilang pangalan,
: kaya't babaliing parang punungkahoy ang kasamaan.
21: Ginagawan ng masama ang hindi nanganganak na babae,
: at ang babaing balo ay hindi ginagawan ng mabuti.
22: Ngunit pinahahaba ng Diyos ang buhay ng malakas sa pamamagitan ng kanyang kapangyarihan;
: sila'y bumabangon ngunit walang katiyakan sa buhay.
23: Pinagkakalooban niya sila ng katiwasayan, at sila'y inaalalayan;
: at ang kanyang mga mata ay nasa kanilang mga daanan.
24: Sila'y itinaas nang ilang sandali, at pagkatapos ay wala na.
: At sila'y nalalanta at kumukupas na gaya ng lahat ng mga iba,
: sila'y pinuputol na gaya ng mga uhay.
25: Kung hindi gayon, sinong magpapatunay na ako'y bulaan,
: at magpapakita na ang sinasabi ko'y walang kabuluhan?