1: Kapag ikaw ay umupo upang kumain na kasalo ng isang pinuno,
: pansinin mong mabuti kung ano ang nasa harap mo;
2: at ang lalamunan mo'y lagyan mo ng patalim,
: kung ikaw ay isang taong magana sa pagkain.
3: Huwag mong nasain ang kanyang masasarap na pagkain,
: sapagkat mapandaya ang mga pagkaing iyon.
4: Huwag magpakapagod sa pagpapayaman,
: maging matalino ka na ang sarili'y mapigilan.
5: Kapag mapadako doon ang iyong paningin, iyon ay napaparam;
: sapagkat biglang nagkakapakpak ang kayamanan,
: lumilipad na gaya ng agila patungong kalangitan.
6: Tinapay ng kuripot ay huwag mong kainin,
: ni nasain mo man ang kanyang masarap na pagkain.
7: Sapagkat kung ano ang iniisip niya sa loob niya, ay gayon siya
: Kumain at uminom ka! sabi niya sa iyo;
: ngunit ang puso niya ay hindi sumasaiyo.
8: Ang subo na iyong kinain ay iyong iluluwa,
: at iyong sasayangin ang matatamis mong salita.
9: Huwag kang magsalita sa pandinig ng hangal,
: sapagkat ang karunungan ng mga salita mo ay hahamakin niya lamang.
10: Huwag mong alisin ang lumang batong pananda,
: at huwag mong pasukin ang mga bukid ng ulila,
11: sapagkat ang kanilang Manunubos ay makapangyarihan;
: ang kanilang panig laban sa iyo'y kanyang ipagsasanggalang.
12: Ihilig mo ang iyong puso sa pangaral,
: at ang iyong mga tainga sa mga salita ng kaalaman.
13: Huwag mong ipagkait sa bata ang saway,
: kung hampasin mo siya ng pamalo, siya'y hindi mamamatay.
14: Kung siya'y hahampasin mo ng pamalo,
: mula sa Sheol ang kanyang kaluluwa'y ililigtas mo.
15: Kung ang iyong puso ay marunong, aking anak,
: ang puso ko rin naman ay magagalak.
16: Ang kaluluwa ko'y matutuwa,
: kapag ang iyong mga labi'y nagsasalita ng tama.
17: Huwag mainggit ang iyong puso sa mga makasalanan,
: kundi magpatuloy ka sa takot sa Panginoon sa buong araw.
18: Sapagkat tunay na may kinabukasan,
: at ang iyong pag-asa ay hindi mapaparam.
19: Makinig ka, anak ko, at ikaw ay magpakatalino,
: at iyong patnubayan sa daan ang puso mo.
20: Huwag kang makisama sa mga maglalasing,
: at silang sa karne ay matatakaw kumain.
21: Sapagkat ang lasenggo at ang matakaw ay darating sa kahirapan,
: at ang pagkaantukin ay magbibihis sa tao ng basahan.
22: Dinggin mo ang iyong ama na naging anak ka,
: at huwag mong hamakin ang iyong ina kung siya'y matanda na.
23: Bumili ka ng katotohanan at huwag mong ipagbili naman,
: bumili ka ng karunungan, ng pangaral at kaunawaan.
24: Ang ama ng matuwid ay lubos na sasaya,
: at ang nagkaroon ng matalinong anak ay magagalak sa kanya.
25: Hayaang ang iyong ama at ina ay sumaya,
: at siyang nagsilang sa iyo ay lumigaya.
26: Anak ko, ang puso mo sa akin ay ibigay,
: at magmasid ang iyong mga mata sa aking mga daan.
27: Sapagkat ang masamang babae ay isang malalim na hukay,
: at ang babaing di kilala ay isang makipot na balon.
28: Oo, siya'y nag-aabang na parang tulisan,
: at nagpaparami ng mga taksil sa mga kalalakihan.
29: Sinong may pagkaaba? Sinong may kalungkutan?
: Sinong may gulo? Sinong may karaingan?
: Sino ang may sugat na walang kadahilanan?
: Sino ang may matang may kapulahan?
30: Silang naghihintay sa alak;
: silang sumusubok ng pinaghalong alak.
31: Huwag kang tumingin sa alak kapag ito'y mapula,
: kapag nagbibigay ng kanyang kulay sa kopa,
: at maayos na bumababa.
32: Sa huli ay parang ahas itong kumakagat,
: at ulupong na tumutuklaw ang katulad.
33: Ang iyong mga mata ay makakakita ng mga kakatuwang bagay,
: at ang iyong puso ay magsasabi ng mga mandarayang bagay.
34: Ikaw ay magiging parang taong nahihiga sa gitna ng karagatan,
: o parang nahihiga sa dulo ng isang tagdan ng sasakyan.
35: Kanilang pinalo ako, ngunit hindi ako nasaktan;
: hinampas nila ako, ngunit hindi ko naramdaman.
: Kailan ako gigising?
: Hahanap ako ng isa pang tagay.