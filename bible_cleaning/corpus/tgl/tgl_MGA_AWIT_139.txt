1: O Panginoon , siniyasat mo ako at nakilala mo ako.
2: Iyong nalalaman kapag ako'y umuupo at kapag ako'y tumatayo;
: nababatid mo ang aking pag-iisip mula sa malayo.
3: Iyong sinisiyasat ang aking landas at ang paghiga ko,
: at ang lahat kong mga lakad ay nalalaman mo.
4: Bago pa man magkaroon ng salita sa dila ko,
: O Panginoon , lahat ng iyon ay alam mo.
5: Iyong pinaligiran ako sa likuran at sa harapan,
: at ipinatong mo sa akin ang iyong kamay.
6: Ang gayong kaalaman ay lubhang kahanga-hanga para sa akin;
: ito ay matayog, hindi ko kayang abutin.
7: Saan ako pupunta mula sa iyong Espiritu?
: O saan ako tatakas mula sa harapan mo?
8: Kung ako'y umakyat sa langit, ikaw ay naroon!
: Kung gawin ko ang aking higaan sa Sheol, ikaw ay naroon!
9: Kung aking kunin ang mga pakpak ng umaga,
: at sa mga pinakadulong bahagi ng dagat ako'y tumira,
10: doon ma'y papatnubayan ako ng iyong kamay,
: at hahawakan ako ng iyong kanang kamay.
11: Kung aking sabihin, Takpan nawa ako ng dilim,
: at maging gabi ang liwanag na nakapalibot sa akin,
12: kahit ang kadiliman ay hindi madilim sa iyo,
: at ang gabi ay kasinliwanag ng araw;
: ang kadiliman at kaliwanagan ay magkatulad sa iyo.
13: Sapagkat hinubog mo ang aking mga nasa loob na bahagi,
: at sa bahay-bata ng aking ina ako'y iyong hinabi.
14: Ako'y magpapasalamat sa iyo sapagkat ang pagkagawa sa akin ay kakilakilabot at kamanghamangha.
: Ang iyong mga gawa ay kahangahanga;
: at iyon ay nalalamang mabuti ng aking kaluluwa.
15: Ang katawan ko'y hindi nakubli sa iyo,
: nang ako'y lihim na ginagawa,
: mahusay na binuo sa kalaliman ng lupa.
16: Nakita ng iyong mga mata ang aking wala pang anyong sangkap;
: at sa iyong aklat bawat isa sa mga iyon ay nakasulat,
: ang mga araw na sa akin ay itinakda,
: nang wala pang anuman sa kanila.
17: Napakahalaga sa akin ng iyong mga pag-iisip, O Diyos!
: Napakalawak ng kabuuan ng mga iyon!
18: Kung aking bibilangin, ang mga iyon ay marami pa kaysa buhangin.
: Kapag ako'y nagigising, ako'y kasama mo pa rin.
19: Sana'y patayin mo, O Diyos, ang masama,
: kaya't layuan ninyo ako, mga taong nagpapadanak ng dugo.
20: Sapagkat sila'y nagsasalita laban sa iyo ng kasamaan,
: at ginagamit ng iyong mga kaaway ang iyong pangalan sa walang kabuluhan.
21: Hindi ba kinapopootan ko silang napopoot sa iyo, O Panginoon ?
: At hindi ba kinasusuklaman ko silang laban sa iyo'y bumabangon?
22: Kinapopootan ko sila ng lubos na pagkapoot;
: itinuturing ko sila na aking mga kaaway.
23: Siyasatin mo ako, O Diyos, at alamin mo ang aking puso;
: subukin mo ako, at alamin mo ang mga pag-iisip ko!
24: At tingnan mo kung may anumang lakad ng kasamaan sa akin,
: at patnubayan mo ako sa daang walang hanggan.