1: Si Elihu ay nagpatuloy, at nagsabi,
2: Pagtiisan mo ako nang kaunti at sa iyo'y aking ipapakita,
: sapagkat alang-alang sa Diyos ako'y mayroong masasabi pa.
3: Dadalhin ko mula sa malayo ang aking kaalaman,
: at bibigyan ko ng katuwiran ang sa akin ay Maylalang.
4: Sapagkat tunay na hindi kasinungalingan ang mga salita ko;
: siyang sakdal sa kaalaman ay kasama mo.
5: Tunay na ang Diyos ay makapangyarihan at hindi humahamak sa kanino man;
: sa lakas ng unawa, siya'y makapangyarihan.
6: Ang masama ay hindi niya pinananatiling buhy,
: ngunit sa napipighati ay ibinibigay niya ang kanilang karapatan.
7: Hindi niya inaalis ang kanyang mga mata sa matuwid;
: kundi kasama ng mga hari sa trono,
: kanyang itinatatag sila magpakailanman, at sila'y pinararangalan.
8: At kung sila'y matanikalaan,
: at masilo ng mga tali ng kapighatian;
9: inilalahad nga niya sa kanila ang kanilang gawa
: at ang kanilang mga pagsuway, na sila'y nag-uugaling may kayabangan.
10: Binubuksan niya ang kanilang pandinig sa aral,
: at iniuutos na sila'y bumalik mula sa kasamaan.
11: Kung sila'y makinig at maglingkod sa kanya,
: gugugulin nila ang kanilang mga araw sa kasaganaan,
: at ang kanilang mga taon sa kasayahan.
12: Ngunit kung hindi sila makinig, sila'y mamamatay sa tabak,
: at sila'y walang kaalamang mapapahamak.
13: Ang masasama ang puso, galit ay kinukuyom,
: kapag kanyang tinatalian sila, hindi sila humihingi ng tulong.
14: Sila'y namamatay sa kabataan,
: at ang buhay nila'y natatapos sa piling ng mahalay na lalaki.
15: Inililigtas niya ang mga dukha sa kanilang kahirapan,
: at binubuksan ang kanilang mga pandinig sa kasawian.
16: Inakit ka rin niya mula sa kabalisahan,
: patungo sa maluwag na dako na walang pilitan;
: at ang nakahain sa iyong hapag ay pun ng katabaan.
17: Ngunit ikaw ay puspos ng paghatol sa masamang tao;
: kahatulan at katarungan ang humahawak sa iyo.
18: Mag-ingat ka baka ikaw ay akitin ng poot upang mangutya,
: huwag hayaang sa kalakhan ng pantubos ikaw ay mawala.
19: Mananaig ba ang iyong sigaw upang malayo ka sa kaguluhan,
: o ang lahat ng puwersa ng iyong kalakasan?
20: Ang gabi ay huwag mong pakaasahan,
: kung kailan ang mga bayan ay inaalis sa kanilang kinalalagyan.
21: Mag-ingat ka, huwag kang bumaling sa kasamaan;
: sapagkat ito ang iyong pinili sa halip na kahirapan.
22: Tingnan mo, ang Diyos ay itinataas sa kapangyarihan niya;
: sinong tagapagturo ang gaya niya?
23: Sinong nag-utos sa kanya ng kanyang daan?
: O sinong makapagsasabi, Ikaw ay gumawa ng kamalian?
24: Alalahanin mong dakilain ang kanyang gawa,
: na inawit ng mga tao.
25: Napagmasdan iyon ng lahat ng mga tao;
: natatanaw ito ng tao mula sa malayo.
26: Narito, ang Diyos ay dakila, at hindi natin siya kilala,
: hindi masukat ang bilang ng mga taon niya.
27: Sapagkat ang mga patak ng tubig ay kanyang pinapailanglang,
: kanyang dinadalisay ang kanyang ambon sa ulan,
28: na ibinubuhos ng kalangitan,
: at ipinapatak ng sagana sa sangkatauhan.
29: May makakaunawa ba ng pagkalat ng mga ulap,
: ng mga pagkulog sa kanyang tolda?
30: Narito, ang kanyang kidlat sa palibot niya'y kanyang ikinakalat,
: at tinatakpan niya ang mga ugat ng dagat.
31: Sapagkat sa pamamagitan ng mga ito'y hinahatulan niya ang mga bayan;
: saganang pagkain ay kanyang ibinibigay.
32: Tinatakpan niya ng kidlat ang kanyang mga kamay;
: at inuutusan ito na ang tanda'y patamaan.
33: Ang pagsiklab niyon tungkol sa kanya'y nagsasaysay,
: na naninibughong may galit laban sa kasamaan.