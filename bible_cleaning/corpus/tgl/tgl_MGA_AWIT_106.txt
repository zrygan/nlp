1: Purihin ang Panginoon !
: O magpasalamat kayo sa Panginoon , sapagkat siya'y mabuti;
: sapagkat ang kanyang tapat na pag-ibig ay nananatili magpakailanman.
2: Sinong makapagsasabi ng mga makapangyarihang gawa ng Panginoon ,
: o makapagpapakita ng lahat niyang kapurihan?
3: Mapalad silang sumusunod sa katarungan,
: na sa lahat ng panahon ay gumagawa ng katuwiran.
4: Alalahanin mo ako, O Panginoon , kapag ikaw ay nagpakita sa iyong bayan ng paglingap,
: dalawin mo ako ng iyong pagliligtas;
5: upang makita ko ang kasaganaan ng iyong hinirang,
: upang ako'y magalak sa kasayahan ng iyong bansa,
: upang ako'y lumuwalhati na kasama ng iyong mana.
6: Kami at ang aming mga magulang ay nagkasala;
: kami ay nakagawa ng kasamaan, kami ay nagsigawa ng masama.
7: Hindi naunawaan ng aming mga magulang
: ang iyong mga kababalaghan sa Ehipto;
: hindi nila naalala ang kasaganaan ng iyong mga kagandahang-loob,
: kundi naghimagsik sa dagat, sa Dagat na Pula.
8: Gayunma'y iniligtas niya sila alang-alang sa kanyang pangalan,
: upang kanyang maipakilala ang kanyang malakas na kapangyarihan.
9: Kanyang sinaway ang Dagat na Pula, at ito'y natuyo,
: pinatnubayan niya sila sa mga kalaliman na parang sa ilang.
10: Kaya't iniligtas niya sila sa kamay ng namumuhi,
: at iniligtas niya sila sa kapangyarihan ng kaaway.
11: At tinabunan ng tubig ang kanilang mga kaaway;
: walang nalabi sa kanila kahit isa man lamang.
12: Nang magkagayo'y sinampalatayanan nila ang kanyang mga salita;
: inawit nila ang kanyang kapurihan.
13: Ngunit agad nilang nalimutan ang kanyang mga gawa;
: hindi nila hinintay ang kanyang payo.
14: Kundi sila'y nagkaroon ng walang pakundangang pananabik nang sila'y nasa ilang,
: at tinukso nila ang Diyos sa ilang.
15: Ibinigay niya sa kanila ang kanilang hiniling,
: ngunit nagpadala ng nakapanghihinang karamdaman sa gitna nila.
16: Nang ang mga tao sa kampo ay nanibugho kina Moises
: at Aaron, na banal ng Panginoon ,
17: ang lupa ay bumuka, at si Datan ay nilamon,
: at tinabunan ang kay Abiram na pulutong.
18: Nagkaroon din ng sunog sa kanilang pulutong;
: sinunog ng apoy ang masasama.
19: Sila'y gumawa sa Horeb ng guya,
: at sumamba sa larawang hinulma.
20: Ganito nila ipinagpalit ang kaluwalhatian
: sa wangis ng baka na kumakain ng damo.
21: Nalimutan nila ang Diyos, ang kanilang Tagapagligtas,
: na gumawa ng mga dakilang bagay sa Ehipto,
22: kahanga-hangang mga gawa sa lupain ng Ham,
: at kakilakilabot na mga bagay sa Dagat na Pula.
23: Kaya't sinabi niya na kanyang lilipulin sila
: kung si Moises na kanyang hirang
: ay hindi humarap sa kanya sa bitak,
: upang pawiin ang kanyang poot na puksain sila.
24: Kanilang hinamak ang lupaing maganda,
: yamang wala silang pananampalataya sa pangako niya.
25: Sila'y nagmaktol sa mga tolda nila,
: at ang tinig ng Panginoon ay hindi nila sinunod.
26: Kaya't itinaas niya ang kanyang kamay,
: na sa ilang sila'y kanyang ibubuwal,
27: at ang kanilang binhi sa mga bansa ay itatapon,
: at ikakalat sila sa mga lupain.
28: At iniugnay nila ang kanilang sarili sa Baal-peor,
: at kumain ng mga handog na inialay sa mga patay;
29: kanilang ginalit ang Panginoon sa pamamagitan ng mga gawa nila,
: at isang salot ang lumitaw sa gitna nila.
30: Nang magkagayo'y tumayo si Finehas at namagitan,
: at ang salot ay napigilan.
31: At iyon ay itinuring sa kanya bilang katuwiran,
: mula sa salinlahi hanggang sa salinlahi magpakailanman.
32: Kanilang ginalit siya sa tubig ng Meriba,
: at ito'y naging masama kay Moises dahil sa kanila;
33: sapagkat sila'y mapanghimagsik laban sa kanyang diwa,
: at siya'y nagsalitang padalus-dalos sa kanyang mga labi.
34: Ang mga bayan ay hindi nila nilipol,
: gaya ng iniutos sa kanila ng Panginoon ;
35: kundi nakihalo sila sa mga bansa,
: at natuto ng kanilang mga gawa.
36: Sila'y naglingkod sa mga diyus-diyosan nila,
: na naging bitag sa kanila.
37: Kanilang inialay ang kanilang mga anak na lalaki
: at ang mga anak na babae sa mga demonyo,
38: nagbuhos sila ng walang salang dugo,
: ang dugo ng kanilang mga anak na lalaki at mga anak na babae,
: na kanilang inialay sa diyus-diyosan ng Canaan;
: at ang lupain sa dugo ay nadumihan.
39: Gayon sila naging karumaldumal sa pamamagitan ng kanilang mga gawa,
: at naging upahang babae sa kanilang mga gawa.
40: Kaya't nag-alab ang galit ng Panginoon laban sa kanyang bayan,
: at ang kanyang pamana ay kanyang kinasuklaman,
41: sa kamay ng mga bansa ay ibinigay niya sila,
: kaya't pinamunuan sila ng mga napopoot sa kanila.
42: Pinagmalupitan sila ng kanilang mga kalaban,
: at sila'y ipinaalipin sa ilalim ng kanilang kapangyarihan.
43: Iniligtas niya sila nang maraming ulit,
: ngunit sa kanilang mga payo sila'y mapanghimagsik,
: at sila'y ibinaba dahil sa kanilang kasamaan.
44: Gayunma'y pinahalagahan niya ang kanilang pagtitiis,
: nang kanyang marinig ang kanilang pagdaing.
45: Kanyang naalala alang-alang sa kanila ang kanyang tipan,
: at siya'y nagsisi ayon sa kasaganaan ng kanyang tapat na pagmamahal.
46: Ginawa niyang sila'y kaawaan
: sa harap ng lahat ng bumihag sa kanila.
47: O Panginoon naming Diyos, kami ay iligtas mo,
: at mula sa mga bansa kami ay tipunin mo,
: upang kami'y makapagpasalamat sa iyong banal na pangalan,
: at lumuwalhati sa iyong kapurihan.
48: Purihin ang Panginoon , ang Diyos ng Israel,
: mula sa walang hanggan hanggang sa walang hanggan!
: At sabihin ng buong bayan, Amen.
: Purihin ang Panginoon !