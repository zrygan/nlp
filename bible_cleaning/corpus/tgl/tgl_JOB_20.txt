1: Nang magkagayo'y sumagot si Zofar na Naamatita, at sinabi,
2: Kaya't sinasagot ako ng aking mga pag-iisip,
: dahil sa pagmamadali na taglay ko.
3: Aking naririnig ang saway na humihiya sa akin,
: at mula sa espiritu ng aking pagkaunawa ay sumasagot sa akin.
4: Hindi mo ba nalalaman ito nang una,
: mula nang ang tao'y ilagay sa lupa,
5: na ang pagbubunyi ng masama ay maikli,
: at ang kagalakan ng masasama ay sandali lamang?
6: Bagaman ang kanyang kataasan ay pumapailanglang hanggang sa langit,
: at ang kanyang ulo ay umaabot hanggang sa mga ulap;
7: gayunman ay matutunaw siya magpakailanman, na gaya ng kanyang sariling dumi;
: silang nakakita sa kanya ay magsasabi, Nasaan siya?
8: Siya'y lilipad na papalayong gaya ng panaginip, at hindi masusumpungan.
: Siya'y hahabulin na parang pangitain sa gabi.
9: Ang mata na nakakita sa kanya ay hindi na siya makikita pa;
: ni mamamalas pa man siya sa kanyang lugar.
10: Hahanapin ng kanyang mga anak ang lingap ng dukha,
: at ang kanyang mga kamay ay magsasauli ng kanyang kayamanan.
11: Ang kanyang mga buto ay pun ng lakas ng kabataan,
: ngunit ito'y hihiga na kasama niya sa alabok.
12: Bagaman ang kasamaan ay masarap sa kanyang bibig,
: bagaman kanyang itago sa ilalim ng kanyang dila;
13: bagaman ayaw niyang pakawalan,
: kundi iniingatan pa sa kanyang bibig;
14: gayunma'y ang kanyang pagkain ay nabago na sa kanyang tiyan,
: siyang kamandag ng mga ahas sa loob niya.
15: Siya'y sumakmal ng mga kayamanan, at kanyang isinusuka uli;
: aalisin ng Diyos ang mga iyon sa kanyang tiyan.
16: Kanyang sisipsipin ang kamandag ng mga ahas;
: papatayin siya ng dila ng ulupong.
17: Hindi niya titingnan ang mga ilog,
: ang umaagos na mga bukal ng pulot at mantekilya.
18: Kanyang isasauli ang bunga na kanyang pinagpagalan,
: at hindi niya lulunukin,
: mula sa pakinabang ng kanyang pangangalakal,
: hindi siya magtatamo ng kasiyahan.
19: Sapagkat kanyang dinurog at pinabayaan ang dukha;
: kanyang kinamkam ang isang bahay na hindi niya itinayo.
20: Sapagkat hindi nakakilala ng katahimikan ang kanyang kasakiman,
: hindi siya makapag-iimpok ng anuman sa kanyang kinaluluguran.
21: Walang naiwan pagkatapos niyang kumain;
: kaya't ang kanyang kasaganaan ay hindi mananatili.
22: Sa lubos niyang kasaganaan ay mapipighati sila,
: lahat ng lakas ng kahirapan ay darating sa kanya.
23: Upang ganap na mapuno ang kanyang tiyan,
: ihuhulog ng Diyos ang kanyang mabangis na poot sa kanya,
: at pauulanin sa kanya bilang pagkain niya.
24: Kanyang tatakasan ang bakal na sandata,
: isang panang tanso ang tatama sa kanya.
25: Ito ay binunot, at lumabas sa kanyang katawan,
: oo, ang makintab na talim ay lumalabas mula sa apdo niya;
: ang panghihilakbot ang dumating sa kanya.
26: Lubos na kadiliman ang nakahanda para sa kanyang kayamanan;
: ang tutupok sa kanya ay apoy na hindi hinipan,
: tutupukin niyon ang sa kanyang tolda ay naiwan.
27: Ihahayag ng mga langit ang kanyang kasamaan,
: at ang lupa ay babangon na sa kanya ay laban.
28: Ang bunga ng kanyang bahay ay kukunin,
: sa araw ng poot ng Diyos ay kakaladkarin.
29: Ito ang bahagi ng masamang tao mula sa Diyos,
: at ang manang itinakda sa kanya ng Diyos.