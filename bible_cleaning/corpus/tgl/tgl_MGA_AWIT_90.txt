1: Panginoon, ikaw ay naging aming tahanang dako
: sa lahat ng salinlahi.
2: Bago nilikha ang mga bundok,
: o bago mo nilikha ang lupa at ang sanlibutan,
: ikaw ay Diyos, mula sa walang hanggan hanggang sa walang hanggan.
3: Iyong ibinabalik ang tao sa alabok,
: at iyong sinasabi, Bumalik kayo, kayong mga anak ng mga tao!
4: Sapagkat ang isang libong taon sa iyong paningin,
: ay parang kahapon lamang kapag ito'y nakalipas,
: o gaya ng isang gabing pagbabantay.
5: Iyong dinadala sila na parang baha, sila'y nakatulog,
: kinaumagahan ay parang damo na tumutubo;
6: sa umaga ito'y nananariwa at lumalago,
: sa hapon ito'y nalalanta at natutuyo.
7: Sapagkat ang iyong galit ang sa amin ay tumupok,
: at sa pamamagitan ng iyong galit kami ay nabagabag.
8: Inilagay mo ang aming kasamaan sa iyong harapan,
: sa liwanag ng iyong mukha ang lihim naming kasalanan.
9: Sapagkat sa ilalim ng iyong poot, lahat ng aming araw ay lumilipas,
: na gaya ng buntong-hininga, ang aming mga taon ay nagwawakas.
10: Ang mga taon ng aming buhay ay pitumpung taon,
: o kung malakas kami ay walumpung taon,
: ngunit ang mga ito ay hirap at kaguluhan lamang,
: ang mga ito'y madaling lumipas, at kami ay nawawala.
11: Sinong nakakaalam ng kapangyarihan ng galit mo,
: at ng iyong galit ayon sa pagkatakot na marapat sa iyo?
12: Kaya't turuan mo kami na bilangin ang aming mga araw,
: upang kami ay magkaroon ng pusong may karunungan.
13: Manumbalik ka, O Panginoon ! Hanggang kailan pa?
: Sa iyong mga lingkod ay mahabag ka!
14: Busugin mo kami sa umaga ng iyong tapat na pagmamahal,
: upang kami ay magalak at matuwa sa lahat ng aming mga araw.
15: Kami ay iyong pasayahin ayon sa dami ng mga araw ng iyong pagpapahirap sa amin,
: at kasindami ng mga taon na ang kasamaan nakita namin.
16: Mahayag nawa ang gawa mo sa iyong mga lingkod,
: at ang kaluwalhatian mo sa kanilang mga anak.
17: Sumaamin nawa ang biyaya ng Panginoon naming Diyos,
: at iyong itatag sa amin ang gawa ng aming mga kamay;
: oo, itatag mo ang gawa ng aming mga kamay.