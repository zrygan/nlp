1: Ikaw ay bumaba at umupo sa alabok,
: O anak na dalagang birhen ng Babilonia;
: maupo ka sa lupa na walang trono,
: O anak na babae ng mga Caldeo!
: Sapagkat hindi ka na tatawaging
: maselan at mahinhin.
2: Ikaw ay kumuha ng gilingang bato, at gumiling ka ng harina;
: mag-alis ka ng iyong belo,
: maghubad ka ng balabal, ilitaw mo ang iyong binti,
: tumawid ka sa mga ilog.
3: Ang iyong kahubaran ay malalantad,
: ang iyong kahihiyan ay makikita,
: ako'y maghihiganti,
: at wala akong ililigtas na tao.
4: Ang aming Manunubos Panginoon ng mga hukbo ang kanyang pangalan
: ay ang Banal ng Israel.
5: Maupo kang tahimik, at pumasok ka sa kadiliman,
: O anak na babae ng mga Caldeo;
: sapagkat hindi ka na tatawaging
: maybahay ng mga kaharian.
6: Ako'y nagalit sa aking bayan,
: ang aking mana ay aking dinungisan;
: ibinigay ko sila sa iyong kamay,
: hindi mo sila pinagpakitaan ng kaawaan;
: sa matatanda ay pinabigat mong lubha ang iyong pasan.
7: At iyong sinabi, Ako'y magiging maybahay mo magpakailanman,
: na anupa't hindi mo inilagay ang mga bagay na ito sa iyong puso,
: o inalaala mo man ang kanilang wakas.
8: Ngayon nga'y pakinggan mo ito, ikaw na namumuhay sa mga kalayawan,
: na tumatahang matiwasay,
: na nagsasabi sa kanyang puso,
: Ako nga, at walang iba liban sa akin;
: hindi ako uupong gaya ng babaing balo
: o mararanasan man ang pagkawala ng mga anak
9: Ngunit ang dalawang bagay na ito ay darating sa iyo
: sa isang sandali, sa isang araw;
: ang pagkawala ng mga anak at pagkabalo
: ay buong-buong darating sa iyo,
: sa kabila ng iyong maraming pangkukulam,
: at sa malaking kapangyarihan ng iyong panggagayuma.
10: Sapagkat ikaw ay nagtiwala sa iyong kasamaan,
: iyong sinabi, Walang nakakakita sa akin;
: ang iyong karunungan at ang iyong kaalaman
: ang nagligaw sa iyo,
: at iyong sinabi sa iyong puso,
: Ako nga, at walang iba liban sa akin.
11: Ngunit ang kasamaan ay darating sa iyo,
: na hindi mo malalaman ang pinagmulan;
: at ang kapahamakan ay darating sa iyo;
: na hindi mo maaalis;
: at ang pagkawasak ay biglang darating sa iyo,
: na hindi mo nalalaman.
12: Tumayo ka ngayon sa iyong panggagayuma,
: at sa marami mong pangkukulam,
: na iyong ginawa mula sa iyong kabataan;
: marahil ay makikinabang ka,
: marahil ay mananaig ka.
13: Ikaw ay pagod na sa dinami-dami ng iyong mga payo;
: patayuin sila at iligtas ka,
: sila na nanghuhula sa pamamagitan ng langit,
: na nagmamasid sa mga bituin,
: na nanghuhula sa pamamagitan ng buwan,
: kung anong mangyayari sa iyo.
14: Narito, sila'y gaya ng pinagputulan ng trigo,
: sinusunog sila ng apoy;
: hindi nila maililigtas ang kanilang kaluluwa
: mula sa kapangyarihan ng liyab.
: Walang baga na pagpapainitan sa kanila,
: o apoy na sa harapan nito'y makakaupo ang sinuman.
15: Ganito ang mangyayari sa kanila na kasama mong gumawa,
: silang nangalakal na kasama mo mula sa iyong kabataan,
: bawat isa ay nagpalabuy-laboy sa kanyang sariling lakad;
: walang sinumang sa iyo ay magliligtas.