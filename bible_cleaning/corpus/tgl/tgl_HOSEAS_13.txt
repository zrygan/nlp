1: Nang magsalita ang Efraim, nanginig ang mga tao;
: kanyang itinaas ang kanyang sarili sa Israel;
: ngunit siya'y nagkasala dahil kay Baal, at siya'y namatay.
2: At ngayo'y patuloy silang nagkakasala,
: at gumagawa ng mga larawang hinulma para sa kanilang sarili,
: mga diyus-diyosang pilak na ginawa ayon sa kanilang pang-unawa,
: lahat ng iyon ay gawa ng mga manggagawa.
: Sinasabi nila tungkol sa mga iyon, Maghandog kayo rito.
: Ang mga tao ay humahalik sa mga guya!
3: Kaya't sila'y magiging tulad ng ulap sa umaga,
: at tulad ng hamog na maagang naglalaho,
: na gaya ng ipa na tinatangay ng ipu-ipo mula sa giikan,
: at gaya ng usok na lumalabas sa labasan ng usok.
4: Gayunma'y ako ang Panginoon mong Diyos
: mula sa lupain ng Ehipto;
: at wala kang kilalang Diyos kundi ako,
: at liban sa akin ay walang tagapagligtas.
5: Ako ang kumilala sa iyo sa ilang,
: sa lupain ng tagtuyot.
6: Ayon sa kanilang pastulan, sila ay nabusog;
: sila ay nabusog, at ang kanilang puso ay nagmalaki;
: kaya't kinalimutan nila ako.
7: Kaya't ako'y magiging gaya ng leon sa kanila;
: gaya ng leopardo ako'y mag-aabang sa tabi ng daan.
8: Ako'y susunggab sa kanila na gaya ng oso na ninakawan ng kanyang mga anak,
: at pupunitin ko upang mabuksan ang takip ng kanilang puso;
: at doo'y lalamunin ko sila na gaya ng leon;
: kung paanong lalapain sila ng mabangis na hayop.
9: Sa iyong ikapapahamak, O Israel;
: na ikaw ay laban sa akin, laban sa iyong katulong.
10: Nasaan ngayon ang iyong hari upang mailigtas ka niya sa lahat ng iyong mga lunsod?
: Nasaan ang iyong mga hukom,
: na sa kanila'y sinabi mo, Bigyan mo ako ng hari at mga pinuno?
11: Sa galit ko'y binigyan kita ng hari,
: at sa poot ko'y inalis ko siya.
12: Ang kasamaan ng Efraim ay nababalot;
: ang kanyang kasalanan ay nakaimbak.
13: Ang sakit ng panganganak ay dumarating para sa kanya;
: ngunit siya'y isang hangal na anak;
: sapagkat sa tamang panahon ay hindi siya nagpapakita
: sa bungad ng sinapupunan.
14: Tutubusin ko ba sila mula sa kapangyarihan ng Sheol?
: Tutubusin ko ba sila mula kay Kamatayan?
: O Kamatayan, nasaan ang iyong mga salot?
: O Sheol, nasaan ang iyong pangwasak?
: Ang kahabagan ay nakatago sa aking mga mata.
15: Bagaman siya'y maging mabunga sa kanyang mga kapatid,
: ang hanging silangan ay darating,
: ang malakas na hangin ng Panginoon ay tataas mula sa ilang;
: at ang kanyang bukal ay matutuyo,
: at ang kanyang batis ay magiging tigang.
: Sasamsaman nito ang kanyang kabang-yaman
: ng bawat mahalagang bagay.
16: Papasanin ng Samaria ang kanyang pagkakasala;
: sapagkat siya'y naghimagsik laban sa kanyang Diyos
: sila'y ibubuwal ng tabak;
: ang kanilang mga sanggol ay pagluluray-lurayin
: at ang kanilang mga babaing buntis ay paluluwain ang bituka.