1: Aking aawitin ang iyong tapat na pag-ibig magpakailanman, O Panginoon ,
: sa pamamagitan ng aking bibig ay ipahahayag ko sa lahat ng salinlahi ang katapatan mo.
2: Sapagkat aking sinabi, ang tapat na pag-ibig ay matatatag kailanman,
: itatag mo sa mga langit ang iyong katapatan.
3: Ako'y nakipagtipan sa aking hinirang,
: ako'y sumumpa kay David na aking lingkod
4: Ang mga binhi mo'y itatatag ko magpakailanman,
: at aking itatayo ang iyong trono para sa lahat ng salinlahi. Selah
5: Purihin nawa ng langit ang iyong mga kahanga-hangang gawa, O Panginoon ,
: ang katapatan mo sa kapulungan ng mga banal!
6: Sapagkat sino sa langit ang maihahambing sa Panginoon ?
: Sino sa mga nilalang sa langit ang gaya ng Panginoon ,
7: isang Diyos na kinatakutan sa kapulungan ng mga banal,
: dakila at kakilakilabot kaysa lahat ng nasa palibot niya?
8: O Panginoong Diyos ng mga hukbo,
: sino ang makapangyarihang gaya mo, O Panginoon ?
: Ang iyong katapatan ay nakapaligid sa iyo.
9: Iyong pinamumunuan ang pagngangalit ng dagat;
: kapag tumataas ang mga alon nito, ang mga iyon ay pinatatahimik mo.
10: Iyong dinurog ang Rahab na tulad sa pinatay,
: pinangalat mo ng iyong makapangyarihang bisig ang iyong mga kaaway.
11: Ang langit ay iyo, maging ang lupa ay iyo,
: ang sanlibutan at ang lahat ng narito ay itinatag mo.
12: Ang hilaga at ang timog ay iyong nilalang,
: ang Tabor at ang Hermon ay magalak na nagpuri sa iyong pangalan.
13: Ikaw ay may makapangyarihang bisig;
: malakas ang iyong kamay, mataas ang iyong kanang kamay.
14: Ang katuwiran at katarungan ang mga saligan ng iyong trono,
: ang tapat na pag-ibig at katapatan ay nagpapauna sa iyo.
15: Mapalad ang bayan na nakakaalam ng masayang sigaw,
: na nagsisilakad sa liwanag ng iyong mukha, O Panginoon ;
16: na nagagalak sa iyong pangalan sa buong araw;
: at itinaas sa pamamagitan ng iyong katuwiran.
17: Sapagkat ikaw ang kaluwalhatian ng kanilang lakas,
: sa pamamagitan ng iyong kagandahang-loob ang aming tambuli ay itinaas.
18: Sapagkat ang aming kalasag ay mula sa Panginoon ,
: ang aming hari sa Banal ng Israel.
19: Nang una ay nagsalita ka sa pangitain sa iyong mga tapat na lingkod, at iyong sinabi,
: Aking ibinigay ang tulong sa isang makapangyarihan;
: aking itinaas ang isang hinirang mula sa bayan.
20: Si David na aking lingkod ay aking natagpuan,
: ng aking banal na langis siya ay aking pinahiran,
21: na sa pamamagitan niya ang aking kamay ay maitatatag,
: ang bisig ko rin ang magpapalakas sa kanya.
22: Hindi siya malilinlang ng kaaway;
: ni hindi siya masasaktan ng masama.
23: Dudurugin ko ang kanyang mga kaaway sa harapan niya,
: at ibubuwal ko ang mga napopoot sa kanya.
24: Ang aking pagtatapat at taimtim na pag-ibig ay magiging kanya,
: at sa pangalan ko'y matataas ang sungay niya.
25: Aking itatatag ang kanyang kamay sa dagat,
: at ang kanyang kanang kamay sa mga ilog.
26: Siya'y dadaing sa akin, Ikaw ay Ama ko,
: Malaking Bato ng aking kaligtasan at Diyos ko.
27: Gagawin ko siyang panganay,
: ang pinakamataas sa mga hari sa lupa.
28: Iingatan ko para sa kanya magpakailanman ang pag-ibig kong tapat,
: at ang tipan ko para sa kanya magiging matatag.
29: Aking itatatag ang kanyang lahi magpakailanman,
: at ang kanyang trono na gaya ng mga araw ng langit.
30: Kung tatalikuran ang aking kautusan ng kanyang mga anak,
: at hindi lumakad sa aking mga batas,
31: at ang aking mga tuntunin ay kanilang labagin,
: at ang aking mga utos ay hindi nila sundin,
32: kung magkagayo'y ang kanilang mga pagsuway, sa pamamagitan ng pamalo ay aking parurusahan,
: at sa pamamagitan ng mga hampas ang kanilang kasamaan.
33: Ngunit hindi ko aalisin sa kanya ang aking tapat na pagmamahal,
: o maging hindi tunay sa aking katapatan.
34: Ang aking tipan ay hindi ko lalabagin,
: ni ang salita na lumabas sa aking mga labi ay aking babaguhin.
35: Minsan at magpakailanman ay sumumpa ako sa pamamagitan ng aking kabanalan,
: kay David ay hindi ako magsisinungaling.
36: Ang kanyang mga lahi ay mananatili magpakailanman;
: ang kanyang trono ay magiging gaya ng araw sa aking harapan.
37: Gaya ng buwan, ito ay matatatag magpakailanman,
: at tapat ang saksi sa kalangitan. Selah
38: Ngunit ngayo'y iyong itinakuwil at tinanggihan,
: ikaw ay pun ng galit sa iyong pinahiran ng langis.
39: Iyong tinalikuran ang tipan ng iyong lingkod;
: dinungisan mo ang kanyang korona sa alabok.
40: Giniba mo ang lahat ng mga pader niya,
: ang kanyang mga tanggulan ay iginuho mo pa.
41: Sinamsaman siya ng lahat ng dumadaan sa lansangan,
: siya'y naging katawa-tawa sa kanyang kapwa.
42: Iyong itinaas ang kanang kamay ng kanyang mga kaaway;
: iyong pinagalak ang lahat niyang mga kalaban.
43: Oo, iyong ibinaligtad ang talim ng kanyang tabak,
: at hindi mo siya itinayo sa pakikipaglaban.
44: Ginawa mong maglaho ang kanyang kakinangan,
: at sa lupa'y inihagis mo ang kanyang trono.
45: Iyong pinaikli ang mga araw ng kanyang kabataan,
: tinakpan mo siya ng kahihiyan. Selah
46: O Panginoon , hanggang kailan ka magkukubli? Magpakailanman?
: Ang pagniningas ng iyong poot na parang apoy ay hanggang kailan?
47: Alalahanin mo kung ano ang sukat ng buhay ko,
: sa anong walang kabuluhan nilalang mo ang lahat ng mga anak ng mga tao!
48: Sinong tao ang mabubuhay at hindi makakakita ng kamatayan?
: Maililigtas ba niya ang kanyang kaluluwa sa kapangyarihan ng Sheol? Selah
49: Panginoon, nasaan ang dati mong tapat na pag-ibig,
: na iyong isinumpang may katapatan kay David?
50: Alalahanin mo, O Panginoon , kung paano nilibak ang lingkod mo,
: kung paanong sa aking dibdib ang paghamak ng mga bayan ay taglay ko,
51: na itinuya ng iyong mga kaaway, O Panginoon ,
: na sa pamamagitan nito ay kanilang pinagtatawanan ang mga bakas ng iyong pinahiran ng langis.
52: Purihin ang Panginoon magpakailanman!
: Amen at Amen.