1: O magpasalamat kayo sa Panginoon , kayo'y magsitawag sa kanyang pangalan;
: ipabatid ninyo ang kanyang mga gawa sa mga bayan!
2: Umawit kayo sa kanya, umawit kayo sa kanya ng mga papuri;
: sabihin ninyo ang lahat niyang kahanga-hangang mga gawa!
3: Lumuwalhati kayo sa kanyang banal na pangalan;
: magagalak ang puso nila na nagsisihanap sa Panginoon .
4: Hanapin ninyo ang Panginoon at ang kanyang kalakasan;
: patuloy ninyong hanapin ang kanyang mukha!
5: Alalahanin ninyo ang mga kahanga-hangang gawa na kanyang ginawa;
: ang kanyang mga kababalaghan at ang mga kahatulan ng kanyang bibig,
6: O kayong binhi ni Abraham na lingkod niya,
: mga anak ni Jacob, na mga pinili niya!
7: Siya ang Panginoon nating Diyos;
: ang kanyang mga kahatulan ay nasa buong lupa.
8: Kanyang inaalala ang kanyang tipan magpakailanman,
: ang salita na kanyang iniutos sa libong salinlahi,
9: ang tipan na kanyang ginawa kay Abraham,
: ang kanyang sinumpaang pangako kay Isaac,
10: na kanyang pinagtibay kay Jacob bilang isang tuntunin,
: sa Israel bilang isang walang hanggang tipan,
11: na sinasabi, Sa iyo'y ibibigay ko ang lupain ng Canaan,
: bilang iyong bahaging pinakamana.
12: Nang sila'y iilan lamang sa bilang;
: at totoong kakaunti, at doon ay mga dayuhan;
13: na gumagala mula sa isang bansa tungo sa isang bansa,
: mula sa isang kaharian hanggang sa ibang bayan.
14: Hindi niya pinahintulutan ang sinuman na sila ay pagmalupitan;
: sinaway niya ang mga hari alang-alang sa kanilang sarili
15: Huwag ninyong galawin ang aking mga pinahiran;
: ang aking mga propeta ay huwag ninyong sasaktan.
16: At siya'y nagdala ng taggutom sa lupain;
: binali niya ang bawat tungkod ng tinapay,
17: siya'y nagsugo ng isang lalaki sa unahan nila,
: si Jose na ipinagbili bilang alipin.
18: Ang kanyang mga paa ay sinaktan ng mga tanikala,
: siya'y nilagyan ng kuwelyo na bakal;
19: hanggang sa ang kanyang salita ay maganap;
: siya ay sinubok ng salita ng Panginoon .
20: Ang hari ay nagsugo at pinakawalan siya;
: ang pinuno ng mga bayan, at siya'y pinalaya niya,
21: kanyang ginawa siyang panginoon ng kanyang tahanan,
: at pinuno ng lahat niyang ari-arian,
22: upang talian ang kanyang mga pinuno ayon sa kanyang nais,
: at turuan ng karunungan ang kanyang matatanda.
23: At ang Israel ay dumating sa Ehipto;
: si Jacob ay nakipanirahan sa lupain ng Ham.
24: At ginawang napakabunga ng Panginoon ang kanyang bayan,
: at ginawa silang higit na malakas kaysa kanilang mga kaaway.
25: Kanyang ibinaling ang kanilang puso upang mapoot sa kanyang bayan,
: upang makitungong may katusuhan sa kanyang mga lingkod.
26: Kanyang sinugo si Moises na kanyang lingkod,
: at si Aaron na kanyang pinili.
27: Kanilang isinagawa ang kanyang kahanga-hangang gawa sa gitna nila,
: at mga kababalaghan sa lupain ng Ham.
28: Siya'y nagsugo ng mga kadiliman, at nagpadilim,
: sila'y hindi naghimagsik laban sa kanyang mga salita.
29: Kanyang ginawang dugo ang kanilang tubig,
: at pinatay ang kanilang mga isda.
30: Ang kanilang lupain ay napuno ng mga palaka,
: maging sa mga silid-tulugan ng kanilang mga hari.
31: Siya'y nagsalita, at dumating ang mga pulutong na mga langaw,
: at mga niknik sa buong bayan.
32: Binigyan niya sila ng yelo bilang ulan,
: at liyab ng apoy sa kanilang lupain.
33: Pinatay niya ang kanilang mga puno ng ubas at mga puno ng igos,
: at winasak ang mga punungkahoy sa kanilang lupain.
34: Siya'y nagsalita at ang mga balang ay nagsidating,
: ang mga batang balang na di kayang bilangin,
35: na kinain ang lahat ng pananim sa kanilang lupain,
: at kinain ang bunga ng kanilang lupain.
36: Pinagpapatay din niya ang lahat ng panganay sa kanilang lupain,
: ang unang bunga ng lahat nilang kalakasan.
37: At kanyang inilabas sila na may pilak at ginto;
: at walang sinuman sa kanyang mga lipi ang natisod.
38: Natuwa ang Ehipto nang sila'y magsialis;
: sapagkat ang pagkatakot nila ay dumating sa kanila.
39: Kanyang inilatag ang ulap bilang panakip,
: at apoy upang magbigay liwanag sa gabi.
40: Sila'y humingi, at dinalhan niya ng mga pugo,
: at binigyan niya sila ng saganang tinapay mula sa langit.
41: Kanyang binuksan ang bato at dumaloy ang tubig;
: ito'y umagos sa ilang na gaya ng ilog.
42: Sapagkat naalala niya ang kanyang banal na salita,
: at si Abraham na kanyang lingkod.
43: At kanyang inilabas na may kagalakan ang kanyang bayan,
: at ang kanyang hinirang na may pag-aawitan.
44: At ibinigay niya sa kanila ang mga lupain ng mga bansa;
: at inangkin nila ang paggawa ng mga tao,
45: upang kanilang ingatan ang kanyang mga tuntunin,
: at ang kanyang mga kautusan ay sundin.
: Purihin ang Panginoon !