1: Pakinggan ninyo ito, kayong lahat na mga bayan!
: Pakinggan ninyo, kayong lahat na nananahan sa daigdig,
2: maging mababa at mataas,
: mayaman at dukha na magkakasama!
3: Ang aking bibig ay magsasalita ng karunungan;
: ang pagbubulay-bulay ng aking puso ay magiging pang-unawa.
4: Ikikiling ko ang aking pandinig sa isang kawikaan,
: ipapaliwanag ko sa tunog ng alpa ang aking palaisipan.
5: Bakit ako matatakot sa mga panahon nang kaguluhan,
: kapag pinaliligiran ako ng mga umuusig sa akin ng kasamaan,
6: mga taong nagtitiwala sa kanilang kayamanan,
: at ipinaghahambog ang kasaganaan ng kanilang mga kayamanan?
7: Tunay na sa anumang paraan ay walang taong makakatubos sa kanyang kapatid,
: ni ibigay sa Diyos ang kabayaran ng kanyang buhay.
8: Sapagkat ang pantubos sa kanyang kaluluwa ay mahal,
: at dapat siyang huminto magpakailanman,
9: na siya'y patuloy na mabuhay magpakailanman,
: na siya'y huwag makakita ng kabulukan.
10: Oo, makikita niya na maging mga pantas ay namamatay,
: ang mangmang at ang hangal ay parehong dapat mamatay
: at ang kanilang kayamanan sa iba'y iiwan.
11: Ang kanilang libingan ay kanilang mga tahanan magpakailanman,
: kanilang mga lugar na tirahan sa lahat ng salinlahi;
: tinatawag nila ang kanilang mga lupain ayon sa kanilang sariling mga pangalan.
12: Ngunit ang tao'y hindi mananatili sa kanyang karangalan,
: siya'y gaya ng mga hayop na namamatay.
13: Ito ang daan noong mga hangal,
: at noong mga iba na pagkatapos nila ay sumasang-ayon sa kanilang salita. Selah
14: Gaya ng mga tupa ay para sa Sheol sila nakatalaga,
: ang kamatayan ay magiging pastol nila,
: at ang kanilang kagandahan ay mapapasa sa Sheol upang matunaw,
: at ang kanilang anyo ay maaagnas;
: ang Sheol ang kanilang magiging tahanan.
15: Ngunit tutubusin ng Diyos ang aking kaluluwa mula sa kapangyarihan ng Sheol,
: sapagkat ako'y tatanggapin niya. Selah
16: Huwag kang matakot kapag may yumaman,
: kapag ang kaluwalhatian ng kanyang bahay ay lumalago.
17: Sapagkat kapag siya'y namatay ay wala siyang madadala,
: ang kanyang kaluwalhatian ay hindi bababang kasunod niya.
18: Bagaman habang siya'y nabubuhay ay binabati niya ang kanyang sarili,
: at bagaman ang tao'y tumatanggap ng papuri kapag siya'y gumawa ng mabuti para sa sarili,
19: siya'y paroroon sa salinlahi ng kanyang mga magulang;
: na hindi sila makakakita ng liwanag kailanman.
20: Taong nasa karangalan, subalit hindi nakakaunawa,
: ay gaya ng mga hayop na namamatay.