1: Bakit nagsasabwatan ang mga bansa,
: at sa walang kabuluhan ang mga bayan ay nagpaplano?
2: Inihanda ng mga hari sa lupa ang kanilang sarili,
: at ang mga pinuno ay nagsisangguni,
: laban sa Panginoon at sa kanyang binuhusan ng langis, na nagsasabi,
3: Ang kanilang panggapos ay ating lagutin,
: at itapon ang kanilang mga panali mula sa atin.
4: Siya na nakaupo sa kalangitan ay tumatawa;
: at ang Panginoon ay kumukutya sa kanila.
5: Kung magkagayo'y magsasalita siya sa kanila sa kanyang poot,
: at tatakutin sila sa kanyang matinding galit, na nagsasabi,
6: Gayunma'y inilagay ko ang aking hari sa Zion, sa aking banal na burol.
7: Aking sasabihin ang tungkol sa utos ng Panginoon
: Sinabi niya sa akin, Ikaw ay aking anak,
: sa araw na ito kita ay ipinanganak.
8: Humingi ka sa akin at ang mga bansa ay gagawin kong mana mo,
: at ang mga dulo ng lupa ay magiging iyo.
9: Sila'y iyong babaliin ng pamalong bakal,
: at dudurugin mo sila gaya ng banga.
10: Kaya't ngayon, O mga hari, kayo'y magpakapantas;
: O mga pinuno ng lupa, kayo'y magsihanda.
11: Kayo'y maglingkod sa Panginoon na may takot,
: at magalak na may panginginig,
12: ang anak ay inyong hagkan,
: baka magalit siya at kayo'y mapahamak sa daan;
: sapagkat ang kanyang poot ay madaling mag-alab.
: Mapapalad ang lahat na nanganganlong sa kanya.