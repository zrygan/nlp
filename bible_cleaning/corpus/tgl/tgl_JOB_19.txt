1: At sumagot si Job, at sinabi,
2: Hanggang kailan ninyo ako pahihirapan,
: at pipira-pirasuhin ako ng mga salita?
3: Makasampung ulit ninyo akong pinulaan,
: hindi ba kayo nahihiyang gawan ako ng masama?
4: At kung totoo man na nagkamali ako,
: ay nananatili sa aking sarili ang pagkakamali ko.
5: Kung tunay na itinataas ninyo ang inyong sarili laban sa akin,
: at gawin ang aking kakutyaan bilang katuwiran laban sa akin,
6: alamin ninyo ngayon na inilagay ako ng Diyos sa pagkakamali,
: at isinara ang kanyang lambat sa paligid ko.
7: Narito, ako'y sumisigaw, Karahasan! ngunit hindi ako pinapakinggan,
: ako'y humihiyaw ngunit walang katarungan.
8: Kanyang pinaderan ang aking daan kaya't hindi ako makaraan,
: siya'y naglagay ng kadiliman sa aking mga daan.
9: Hinubaran niya ako ng aking kaluwalhatian,
: at inalis ang korona sa aking ulo.
10: Kanyang inilugmok ako sa bawat dako, at ako'y pumanaw,
: at ang aking pag-asa ay binunot niyang parang punungkahoy.
11: Kanya rin namang pinapagningas ang kanyang poot laban sa akin,
: at ibinilang niya ako na kanyang kaaway.
12: Ang kanyang mga hukbo ay dumarating na magkakasama,
: at naglagay ng mga pangkubkob laban sa akin,
: at nagkampo sa palibot ng aking tolda.
13: Inilayo niya ang aking mga kapatid sa akin,
: at ang aking mga kakilala ay lubusang napalayo sa akin.
14: Ang aking mga kamag-anak at malapit na mga kaibigan, ay nagsilayo sa akin.
15: Kinalimutan ako ng mga panauhin sa aking bahay,
: itinuring akong isang dayuhan ng aking mga lingkod na kababaihan,
: sa kanilang paningin ako'y isang taga-ibang bayan.
16: Ako'y tumatawag sa aking lingkod, at hindi ako sinasagot,
: dapat ko siyang pakiusapan ng aking bibig.
17: Kakaiba ang aking hininga para sa aking asawa,
: at nakakainis sa mga anak ng sarili kong ina.
18: Pati mga bata ay humahamak sa akin;
: kapag ako'y tumayo, sila'y nagsasalita laban sa akin.
19: Lahat ng malapit kong mga kaibigan ay napopoot sa akin,
: at ang aking minamahal ay bumaling laban sa akin.
20: Ang aking buto ay dumidikit sa aking balat at sa aking laman,
: at ako'y nakatakas nang bahagya lamang.
21: Mahabag kayo sa akin, mahabag kayo sa akin, O kayong mga kaibigan ko;
: sapagkat hinampas ako ng kamay ng Diyos!
22: Bakit ninyo ako tinutugis na gaya ng Diyos?
: At hindi pa kayo nasisiyahan sa aking laman?
23: O masulat nawa ngayon ang mga salita ko!
: O malimbag nawa sa isang aklat ang mga ito!
24: Sa pamamagitan nawa ng panulat na tingga at bakal,
: maukit nawa ang mga ito sa bato magpakailanman!
25: Sapagkat nalalaman ko na ang aking Manunubos ay nabubuhay,
: at sa wakas siya'y tatayo sa lupa;
26: at pagkatapos na masira nang ganito ang aking balat,
: gayunma'y makikita ko ang Diyos sa aking laman,
27: na aking makikita sa aking tabi,
: at mamamasdan ng aking mga mata, at hindi ng iba.
: Ang aking puso ay nanghihina sa loob ko!
28: Kung inyong sabihin, Paanong aming tutugisin siya?
: at, Ang ugat ng pangyayari ay nasumpungan sa kanya;
29: matakot kayo sa tabak,
: sapagkat ang poot ang nagdadala ng mga parusa ng tabak,
: upang inyong malaman na may paghuhukom.