1: Purihin ang Panginoon !
: Purihin ang pangalan ng Panginoon ,
: magpuri kayo, mga lingkod ng Panginoon ,
2: kayong nagsisitayo sa bahay ng Panginoon ,
: sa mga bulwagan ng bahay ng ating Diyos!
3: Purihin ang Panginoon , sapagkat ang Panginoon ay mabuti;
: umawit sa kanyang pangalan, sapagkat ito'y kaibig-ibig.
4: Sapagkat pinili ng Panginoon si Jacob para sa kanyang sarili,
: ang Israel bilang kanyang sariling pag-aari.
5: Sapagkat nalalaman ko na ang Panginoon ay dakila,
: at ang ating Panginoon ay higit sa lahat ng mga diyos.
6: Ginagawa ng Panginoon anumang kanyang kinalulugdan,
: sa langit at sa lupa,
: sa mga dagat, at sa lahat ng mga kalaliman.
7: Siya ang nagpapataas ng mga ulap sa mga dulo ng daigdig,
: na gumagawa ng mga kidlat para sa ulan
: at inilalabas ang hangin mula sa kanyang mga kamalig.
8: Siya ang pumatay sa mga panganay sa Ehipto,
: sa hayop at sa tao;
9: siya, O Ehipto, sa iyong kalagitnaan,
: ay nagsugo ng mga tanda at mga kababalaghan
: laban kay Faraon, at sa lahat niyang mga lingkod;
10: na siyang sa maraming bansa ay gumapi,
: at pumatay sa mga makapangyarihang hari,
11: kay Sihon na hari ng mga Amorita,
: at kay Og na hari sa Basan,
: at sa lahat ng mga kaharian ng Canaan,
12: at ibinigay bilang pamana ang kanilang lupain,
: isang pamana sa kanyang bayang Israel.
13: Ang iyong pangalan, O Panginoon , ay magpakailanman,
: ang iyong alaala, O Panginoon , ay sa lahat ng salinlahi.
14: Sapagkat hahatulan ng Panginoon ang kanyang bayan,
: at mga lingkod niya'y kanyang kahahabagan.
15: Ang mga diyus-diyosan ng mga bansa ay pilak at ginto,
: na gawa ng mga kamay ng mga tao.
16: Sila'y may mga bibig, ngunit hindi sila nagsasalita;
: mayroon silang mga mata, ngunit hindi sila nakakakita;
17: sila'y may mga tainga, ngunit hindi sila nakakarinig;
: ni mayroon mang hininga sa kanilang mga bibig.
18: Maging kagaya sila
: ng mga gumawa sa kanila
: oo, ang bawat nagtitiwala sa kanila!
19: O sambahayan ni Israel, purihin ninyo ang Panginoon !
: O sambahayan ni Aaron, purihin ninyo ang Panginoon !
20: O sambahayan ni Levi, purihin ninyo ang Panginoon !
: Kayong natatakot sa Panginoon , purihin ninyo ang Panginoon !
21: Purihin ang Panginoon mula sa Zion,
: siya na tumatahan sa Jerusalem.
: Purihin ang Panginoon !