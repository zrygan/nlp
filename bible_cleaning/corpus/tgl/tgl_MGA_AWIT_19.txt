1: Nagpapahayag ng kaluwalhatian ng Diyos ang kalangitan,
: at ang mga gawa ng kanyang kamay ay inihahayag ng kalawakan.
2: Sa araw-araw ay nagsasalita,
: at gabi-gabi ay nagpapahayag ng kaalaman.
3: Walang pananalita o mga salita man;
: ang kanilang tinig ay hindi narinig.
4: Ngunit lumalaganap sa buong lupa ang kanilang tinig,
: at ang kanilang mga salita ay hanggang sa dulo ng daigdig.
: Sa kanila ay naglagay siya ng tolda para sa araw,
5: na dumarating na gaya ng kasintahang lalaki na papalabas sa kanyang silid,
: at nagagalak gaya ng malakas na tao na tumatakbo sa takbuhan.
6: Ang kanyang pagsikat ay mula sa dulo ng mga langit,
: at sa mga dulo niyon ay ang kanyang pagligid,
: at walang bagay na nakukubli sa kanyang init.
7: Ang kautusan ng Panginoon ay sakdal,
: na nagpapanauli ng kaluluwa;
: ang patotoo ng Panginoon ay tiyak,
: na nagpapatalino sa kulang sa kaalaman.
8: Ang mga tuntunin ng Panginoon ay matuwid,
: na nagpapagalak sa puso;
: ang utos ng Panginoon ay dalisay,
: na nagpapaliwanag ng mga mata.
9: Ang pagkatakot sa Panginoon ay malinis,
: na nananatili magpakailanman
: ang mga kahatulan ng Panginoon ay totoo
: at lubos na makatuwiran.
10: Higit na dapat silang naisin kaysa ginto,
: lalong higit kaysa maraming dalisay na ginto;
: higit ding matamis kaysa pulot
: at sa pulot-pukyutang tumutulo.
11: Bukod dito'y binalaan ang iyong lingkod sa pamamagitan nila;
: sa pagsunod sa mga iyon ay may dakilang gantimpala.
12: Sinong makakaalam ng kanyang mga kamalian?
: Patawarin mo ako sa mga pagkakamaling di nalalaman.
13: Ilayo mo rin ang iyong lingkod sa mga mapangahas na pagkakasala.
: Huwag mong hayaang ang mga iyon ay magkaroon ng kapangyarihan sa akin!
: Kung gayo'y magiging matuwid ako,
: at magiging walang sala sa malaking paglabag.
14: Nawa'y ang mga salita ng bibig ko, at ang pagbubulay-bulay ng aking puso
: ay maging katanggap-tanggap sa paningin mo,
: O Panginoon , ang aking malaking bato at manunubos ko.