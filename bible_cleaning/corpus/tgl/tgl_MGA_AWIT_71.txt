1: Sa iyo, O Panginoon , nanganganlong ako;
: huwag nawa akong mapahiya kailanman!
2: Iligtas at sagipin mo ako sa katuwiran mo,
: ikiling mo ang iyong pandinig sa akin, at iligtas mo ako!
3: Ikaw sa akin ay maging bato ng tahanan
: na lagi kong paroroonan;
: sapagkat ikaw ay aking muog at malaking bato.
4: Sa kamay ng masama, O aking Diyos, sagipin mo ako,
: mula sa sunggab ng di-matuwid at malupit na tao.
5: Sapagkat ikaw ang aking pag-asa, O Panginoong Diyos ,
: ikaw ay aking tiwala mula sa aking kabataan.
6: Sa iyo ako sumandal mula sa kapanganakan ko,
: ikaw ang kumuha sa akin mula sa tiyan ng aking ina.
: Ang pagpupuri ko'y magiging laging sa iyo.
7: Sa marami ako'y naging kagila-gilalas;
: ngunit ikaw ang matibay kong kanlungan.
8: Ang bibig ko'y pun ng pagpupuri sa iyo,
: at ng iyong kaluwalhatian buong araw.
9: Huwag mo akong itakuwil sa panahon ng katandaan;
: huwag mo akong pabayaan kapag nauubos na ang aking kalakasan.
10: Sapagkat nagsasalita laban sa akin ang aking mga kaaway,
: silang nagbabantay sa aking buhay ay nagsasanggunian,
11: at nagsasabi, Pinabayaan na siya ng Diyos
: habulin at hulihin siya;
: sapagkat walang magliligtas sa kanya.
12: O Diyos, huwag kang maging malayo sa akin;
: O Diyos ko, magmadali kang tulungan ako!
13: Ang mga kaaway ng aking kaluluwa nawa'y mapahiya at malipol;
: matabunan nawa ng paghamak at kahihiyan
: ang mga nagnanais na ako'y masaktan.
14: Ngunit ako'y laging aasa,
: at pupurihin kita nang higit at higit pa.
15: Ang bibig ko'y magsasabi ng iyong katuwiran,
: ng iyong mga kaligtasan buong araw;
: sapagkat ang kanilang bilang ay di abot ng aking kaalaman.
16: Ako'y darating na may mga makapangyarihang gawa ng Panginoong Diyos ,
: aking pupurihin ang iyong katuwiran, ang iyo lamang.
17: O Diyos, iyong tinuruan ako mula sa aking pagkabata;
: at ipinahahayag ko pa ang iyong kagila-gilalas na mga gawa.
18: Kaya't maging sa pagtanda at pagkakaroon ng mga uban,
: O Diyos, huwag mo akong pabayaan;
: hanggang sa aking maipahayag ang iyong kalakasan
: sa lahat ng darating na salinlahi.
: Ang iyong kapangyarihan sa bawat isa na darating,
19: at ang iyong katuwiran, O Diyos,
: ay umabot sa mataas na kalangitan.
: Ikaw na gumawa ng dakilang mga bagay,
: O Diyos, sino ang gaya mo?
20: Ikaw na nagpakita sa akin ng maraming matitinding kabagabagan,
: ang sa akin ay muling bubuhay;
: mula sa mga kalaliman ng lupa,
: ay muli mo akong ibabangon.
21: Kadakilaan ko nama'y iyong paramihin,
: at muli akong aliwin.
22: Pupurihin din kita sa pamamagitan ng salterio,
: dahil sa iyong katapatan, O Diyos ko;
: sa iyo'y aawit ako ng mga papuri sa pamamagitan ng alpa,
: O Banal ng Israel.
23: Sisigaw sa kagalakan ang mga labi ko,
: kapag ako'y umaawit ng mga papuri sa iyo;
: gayundin ang kaluluwa ko na iniligtas mo.
24: At ang dila ko ay magsasalita ng iyong katuwiran sa buong maghapon,
: sapagkat sila'y napahiya at napahamak,
: sila na nagnanais na ako'y saktan.