1: Sa bawat bagay ay may kapanahunan, at panahon sa bawat bagay sa silong ng langit
2: panahon upang isilang, at panahon upang mamatay;
: panahon ng pagtatanim, at panahon upang bunutin ang itinanim;
3: panahon ng pagpatay, at panahon ng pagpapagaling;
: panahon ng paggiba, at panahon ng pagtatayo;
4: panahon ng pag-iyak, at panahon ng pagtawa;
: panahon ng pagtangis, at panahon ng pagsayaw;
5: panahon ng paghahagis ng mga bato, at panahon ng pagtitipon ng mga bato;
: panahon ng pagyakap, at panahon na magpigil sa pagyakap;
6: panahon ng paghahanap, at panahon ng pagkawala;
: panahon ng pagtatago, at panahon ng pagtatapon;
7: panahon ng pagpunit, at panahon ng pananahi;
: panahon ng pagtahimik, at panahon ng pagsasalita;
8: panahon upang magmahal, at panahon upang masuklam;
: panahon ng digmaan, at panahon ng kapayapaan.
9: Anong pakinabang ang natatamo ng manggagawa sa kanyang pinagpapaguran?
10: Aking nakita ang gawain na ibinigay ng Diyos sa mga anak ng mga tao upang pagkaabalahan.
11: Ginawa niya ang bawat bagay na maganda sa kapanahunan niyon; inilagay rin niya ang walang hanggan sa isipan ng tao, gayunma'y hindi niya malalaman ang ginawa ng Diyos mula sa pasimula hanggang sa wakas.
12: Nalalaman ko, na walang mas mabuti para sa kanila kundi ang magsaya, at masiyahan habang sila'y nabubuhay.
13: At kaloob ng Diyos sa tao na ang bawat isa ay kumain, uminom, at masiyahan sa lahat ng kanyang pinagpaguran.
14: Nalalaman ko na anumang ginagawa ng Diyos ay mananatili magpakailanman; walang bagay na maidadagdag doon, o anumang bagay na maaalis. Gayon ang ginawa ng Diyos upang ang tao ay matakot sa harapan niya.
15: Ang nangyayari ay nangyari na; at ang mangyayari pa ay nangyari na; at hinahanap ng Diyos ang nakaraan na.
16: At bukod dito'y aking nakita sa ilalim ng araw na sa dako ng katarungan ay mayroon ding kasamaan; at sa dako ng katuwiran ay mayroon ding kasamaan.
17: Sinabi ko sa aking puso, Hahatulan ng Diyos ang matuwid at ang masama; sapagkat nagtakda siya ng panahon sa bawat bagay at sa bawat gawa.
18: Sinabi ko sa aking puso tungkol sa mga tao, na sinusubok sila ng Diyos upang ipakita sa kanila na sila'y mga hayop lamang.
19: Sapagkat ang kapalaran ng mga anak ng mga tao at ang kapalaran ng mga hayop ay magkatulad; kung paanong namamatay ang hayop, namamatay din ang tao. Silang lahat ay may isang hininga. Ang tao ay walang kalamangan sa mga hayop; sapagkat lahat ay walang kabuluhan.
20: Lahat ay tumutungo sa isang dako; lahat ay buhat sa alabok, at lahat ay muling babalik sa alabok.
21: Sinong nakakaalam kung ang espiritu ng tao ay umaakyat sa itaas at ang espiritu ng hayop ay bumababa sa lupa?
22: Kaya't aking nakita, na walang bagay na mas mabuti, kundi ang tao ay magpakasaya sa kanyang mga gawa, sapagkat iyon ang kanyang kapalaran; sinong makapagpapakita sa kanya kung anong mangyayari pagkamatay niya?