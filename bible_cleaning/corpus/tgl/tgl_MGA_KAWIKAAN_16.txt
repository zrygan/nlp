1: Ang mga balak ng isipan ay sa tao nagmumula,
: ngunit mula sa Panginoon ang sagot ng dila.
2: Ang lahat ng mga lakad ng tao ay malinis sa sarili niyang mata,
: ngunit tinitimbang ng Panginoon ang diwa.
3: Italaga mo sa Panginoon ang iyong mga gawa,
: at magiging matatag ang iyong mga panukala.
4: Ginawa ng Panginoon ang bawat bagay ukol sa layunin nito,
: pati ang masamang tao ukol sa araw ng gulo.
5: Bawat palalo sa puso, sa Panginoon ay kasuklamsuklam,
: iyong asahan, hindi siya maaaring hindi parusahan.
6: Sa pamamagitan ng katapatan at katotohanan ay napagbabayaran ang kalikuan,
: at sa pamamagitan ng takot sa Panginoon , ay umiiwas ang tao sa kasamaan.
7: Kapag ang mga lakad ng tao sa Panginoon ay kasiya-siya,
: kanyang pinagkakasundo maging ang mga kaaway niya.
8: Mas mabuti ang kaunti na may katuwiran,
: kaysa malalaking kita na walang katarungan.
9: Ang puso ng tao ang nagpapanukala ng kanyang daan,
: ngunit ang Panginoon ang nangangasiwa ng kanyang mga hakbang.
10: Kinasihang mga pasiya ay nasa mga labi ng hari;
: ang kanyang bibig sa paghatol ay di magkakamali.
11: Sa Panginoon nauukol ang sukatan at timbangang tama;
: lahat ng panimbang sa supot ay kanyang mga gawa.
12: Kasuklamsuklam para sa mga hari na gumawa ng kasamaan,
: sapagkat ang trono ay natatatag sa pamamagitan ng katuwiran.
13: Matutuwid na labi sa hari ay kaluguran,
: at kanyang iniibig ang nagsasalita ng katuwiran.
14: Ang poot ng hari ay isang sugo ng kamatayan,
: ngunit papayapain ito ng taong may karunungan.
15: Sa liwanag ng mukha ng hari ay mayroong buhay,
: at ang kanyang lingap ay parang ulap na sa tagsibol ay may dalang ulan.
16: Higit kaysa ginto ang pagtatamo ng karunungan,
: mabuti kaysa pumili ng pilak ang magkamit ng kaunawaan.
17: Ang lansangan ng matuwid ay humihiwalay sa kasamaan,
: siyang nag-iingat ng kanyang lakad ay nag-iingat sa kanyang buhay.
18: Ang pagmamataas ay nauuna sa kapahamakan,
: at ang palalong diwa ay nauuna sa pagkabuwal.
19: Mas mabuti ang maging mapagpakumbabang-loob na kasama ng mahihirap,
: kaysa makihati ng samsam na kasama ng mapagmataas.
20: Siyang nakikinig sa salita ay uunlad,
: at ang nananalig sa Panginoon ay mapalad.
21: Ang pantas sa puso ay tinatawag na taong may pang-unawa,
: at nagdaragdag ng panghikayat ang kaaya-ayang pananalita.
22: Ang karunungan ay bukal ng buhay sa taong ito'y taglay,
: ngunit kahangalan ang parusa sa mga hangal.
23: Ang isipan ng matalino ay nagbibigay-bisa sa kanyang pananalita,
: at sa kanyang mga labi ay nagdaragdag ng panghikayat.
24: Ang kaaya-ayang mga salita ay parang pulot-pukyutan,
: katamisan sa kaluluwa at sa katawan ay kalusugan.
25: Mayroong daan na tila matuwid sa isang tao,
: ngunit mga daang tungo sa kamatayan ang dulo nito.
26: Ang gana sa pagkain ng manggagawa ay nakabubuti sa kanya,
: siya'y inuudyukan ng bibig niya.
27: Ang walang kabuluhang tao ay nagbabalak ng masama,
: parang nakakapasong apoy ang kanyang pananalita.
28: Ang mandarayang tao ay nagkakalat ng kaguluhan,
: at ang mapagbulong ay naghihiwalay sa matatalik na magkaibigan.
29: Inaakit ng taong marahas ang kanyang kapwa,
: at kanyang inaakay siya sa daang masama.
30: Siyang kumikindat ng mga mata ay nagbabalak ng masasamang bagay,
: siyang kumakagat-labi ay siyang nagpapatupad ng kasamaan.
31: Ang ulong ubanin ay korona ng kaluwalhatian,
: iyon ay nakakamtan sa daan ng katuwiran.
32: Ang makupad sa pagkagalit ay mas mabuti kaysa makapangyarihan,
: at ang namamahala sa kanyang diwa, kaysa sumasakop sa isang bayan.
33: Ang pagsasapalaran ay hinahagis sa kandungan,
: ngunit mula sa Panginoon ang buong kapasiyahan.