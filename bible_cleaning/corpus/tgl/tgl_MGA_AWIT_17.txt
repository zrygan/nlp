1: O Panginoon , pakinggan mo ang matuwid na usapin, pansinin mo ang aking daing!
: Mula sa mga labing walang pandaraya, dinggin mo ang aking panalangin.
2: Mula sa iyo ay manggaling ang aking kahatulan,
: makita nawa ng iyong mga mata ang katuwiran!
3: Sinubok mo ang aking puso, dinalaw mo ako sa gabi,
: nilitis mo ako at wala kang natagpuan,
: ako'y nagpasiya na ang aking bibig ay hindi susuway.
4: Tungkol sa mga gawa ng mga tao, sa pamamagitan ng salita ng mga labi mo,
: ang mga daan ng karahasan ay naiwasan ko.
5: Ang aking mga hakbang ay nanatili sa iyong mga landas,
: ang aking mga paa ay hindi nadulas.
6: Ako'y tumatawag sa iyo, O Diyos, sapagkat ikaw ay sasagot sa akin,
: ang iyong pandinig ay ikiling sa akin, ang aking mga salita ay pakinggan mo rin.
7: Ipakita mong kagila-gilalas ang tapat mong pagmamahal,
: O tagapagligtas ng mga naghahanap ng kanlungan
: mula sa kanilang mga kaaway sa iyong kanang kamay.
8: Gaya ng itim ng mata, ako ay ingatan mo,
: sa lilim ng iyong mga pakpak, ako ay ikubli mo,
9: mula sa masama na nananamsam sa akin,
: sa nakakamatay kong mga kaaway na pumapalibot sa akin.
10: Isinara nila ang kanilang mga puso sa kahabagan,
: sa kanilang bibig ay nagsalita sila na may kapalaluan.
11: Kinubkob nga nila kami sa aming mga hakbang;
: itinititig nila ang kanilang mga mata upang sa lupa kami ay ibuwal.
12: Sila'y parang leong sabik na manluray,
: parang batang leon na sa mga tagong dako ay nag-aabang.
13: O Panginoon , bumangon ka, harapin mo sila, ibagsak mo sila!
: Iligtas mo sa masama ang buhay ko sa pamamagitan ng tabak mo,
14: mula sa mga tao, sa pamamagitan ng iyong kamay, O Panginoon ko,
: mula sa mga tao na ang bahagi sa buhay ay sa sanlibutang ito.
: At ang tiyan nila'y pinupuno mo ng iyong kayamanan,
: sila'y nasisiyahan na kasama ng mga anak,
: at iniiwan nila ang kanilang kayamanan sa kanilang mga sanggol.
15: Tungkol sa akin, aking mamasdan ang iyong mukha sa katuwiran;
: kapag ako'y gumising, aking mamamasdan ang iyong anyo at masisiyahan.