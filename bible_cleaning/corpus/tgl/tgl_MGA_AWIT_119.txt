1: Mapalad silang sakdal ang landas,
: na sa kautusan ng Panginoon ay lumalakad!
2: Mapalad silang nag-iingat ng kanyang mga patotoo,
: na hinahanap siya ng buong puso,
3: na hindi rin gumagawa ng kasamaan,
: kundi lumalakad sa kanyang mga daan.
4: Iniutos mo ang iyong mga tuntunin,
: upang masikap naming sundin.
5: O maging matatag nawa ang pamamaraan ko
: sa pag-iingat ng mga tuntunin mo!
6: Kung gayo'y hindi ako mapapahiya,
: yamang itinuon ko sa lahat ng iyong mga utos ang aking mga mata.
7: Pupurihin kita ng may matuwid na puso,
: kapag aking natutunan ang matutuwid mong mga batas.
8: Aking tutuparin ang mga tuntunin mo;
: O huwag mong ganap na talikuran ako!
: BETH.
9: Paano pananatilihing dalisay ng kabataan ang kanilang daan?
: Sa pamamagitan ng pag-iingat nito ayon sa iyong salita.
10: Hinanap kita nang buong puso ko;
: O huwag nawa akong maligaw sa mga utos mo!
11: Iningatan ko ang iyong salita sa aking puso,
: upang huwag akong magkasala laban sa iyo.
12: Purihin ka, O Panginoon ;
: ituro mo sa akin ang iyong mga tuntunin!
13: Ipinahahayag ng mga labi ko
: ang lahat ng mga batas ng bibig mo.
14: Ako'y nagagalak sa daan ng iyong mga patotoo,
: gaya ng lahat ng kayamanan.
15: Ako'y magbubulay-bulay sa mga tuntunin mo,
: at igagalang ang mga daan mo.
16: Ako'y magagalak sa iyong mga tuntunin;
: hindi ko kalilimutan ang iyong salita.
: GIMEL.
17: Gawan ng mabuti ang iyong lingkod,
: upang mabuhay ako, at sundin ang salita mo.
18: Buksan mo ang aking mga mata upang makita ko,
: ang kahanga-hangang mga bagay sa kautusan mo.
19: Ako'y isang dayuhan sa lupain,
: huwag mong ikubli ang mga utos mo sa akin.
20: Ang puso ko'y nadudurog sa pananabik
: sa lahat ng panahon sa mga batas mo.
21: Iyong sinasaway ang mga walang galang,
: ang mga sinumpa na lumalayo sa iyong mga utos.
22: Ang paglibak at pagkutya sa akin ay alisin mo,
: sapagkat iningatan ko ang iyong mga patotoo.
23: Bagaman ang mga pinuno ay umuupong nagsasabwatan laban sa akin;
: ang lingkod mo'y magbubulay-bulay sa iyong mga tuntunin.
24: Aking kasiyahan ang iyong mga patotoo,
: ang mga iyon ay aking mga tagapayo.
: DALETH.
25: Dumidikit sa alabok ang kaluluwa ko;
: muli mo akong buhayin ayon sa iyong salita.
26: Nang ipahayag ko ang aking mga lakad, sinagot mo ako;
: ituro mo sa akin ang mga tuntunin mo!
27: Ipaunawa mo sa akin ang daan ng mga panuntunan mo,
: at aking bubulay-bulayin ang kahanga-hangang mga gawa mo.
28: Ang kaluluwa ko'y natutunaw dahil sa kalungkutan;
: palakasin mo ako ayon sa iyong salita!
29: Ilayo mo sa akin ang mga maling daan;
: at malugod na ituro mo sa akin ang iyong kautusan!
30: Ang daan ng katapatan ay pinili ko,
: ang mga tuntunin mo'y inilagay ko sa harapan ko.
31: Ako'y kumapit sa iyong mga patotoo, O Panginoon ;
: sa kahihiyan ay ilayo mo ako!
32: Ako'y tatakbo sa daan ng mga utos mo,
: kapag iyong pinalaki ang puso ko!
: HE.
33: Ituro mo sa akin, O Panginoon , ang daan ng iyong mga batas,
: at ito'y aking iingatan hanggang sa wakas.
34: Bigyan mo ako ng pang-unawa upang aking maingatan ang kautusan mo,
: at akin itong susundin ng buong puso ko.
35: Akayin mo ako sa landas ng mga utos mo,
: sapagkat aking kinaluluguran ito.
36: Ikiling mo ang aking puso sa iyong mga patotoo,
: at huwag sa pakinabang.
37: Ilayo mo ang aking mga mata sa pagtingin sa walang kabuluhan;
: at bigyan mo ako ng buhay sa iyong mga daan.
38: Pagtibayin mo ang iyong pangako sa lingkod mo,
: na para sa mga natatakot sa iyo.
39: Ilayo mo ang kahihiyan na aking kinatatakutan;
: sapagkat ang mga batas mo'y mainam.
40: Ako'y nasasabik sa iyong mga panuntunan,
: bigyan mo ako ng buhay sa iyong katuwiran.
: VAU.
41: O Panginoon , paratingin mo rin sa akin ang iyong tapat na pagsuyo,
: ang iyong pagliligtas ayon sa iyong pangako;
42: sa gayo'y may maisasagot ako sa mga taong sa aki'y umaalipusta,
: sapagkat ako'y nagtitiwala sa iyong salita.
43: At huwag mong lubos na kunin ang salita ng katotohanan mula sa bibig ko,
: sapagkat ako'y umasa sa mga batas mo.
44: Lagi kong susundin ang iyong kautusan,
: magpakailanpaman.
45: At lalakad ako na may kalayaan;
: sapagkat aking hinanap ang iyong mga panuntunan.
46: Magsasalita rin ako tungkol sa iyong mga patotoo sa harapan ng mga hari,
: at hindi ako mapapahiya.
47: At ako'y natutuwa sa iyong mga utos,
: na aking iniibig.
48: Itataas ko ang aking mga kamay sa iyong mga utos, na iniibig ko,
: at ako'y magbubulay-bulay sa mga batas mo.
: ZAIN.
49: Alalahanin mo ang iyong salita sa lingkod mo,
: na doo'y pinaasa mo ako.
50: Ito'y aking kaaliwan sa aking kapighatian,
: na ang iyong pangako ang nagbibigay sa akin ng buhay.
51: Ganap akong pinagtatawanan ng mapagmataas na tao,
: gayunma'y hindi ako humihiwalay sa kautusan mo.
52: Aking inalaala ang mga batas mo nang una,
: O Panginoon , at ako'y naaaliw.
53: Maalab na galit ang humawak sa akin,
: dahil sa masasama na tumalikod sa iyong kautusan.
54: Ang iyong mga tuntunin ay naging aking mga awit
: sa bahay ng aking paglalakbay.
55: O Panginoon , aking naalala sa gabi ang iyong pangalan,
: at sinunod ko ang iyong kautusan.
56: Ito ang tinamo ko,
: sapagkat aking iningatan ang mga tuntunin mo.
: CHETH.
57: Ang Panginoon ay aking bahagi;
: aking ipinangangako na tutuparin ang iyong mga salita.
58: Aking hinihiling ang iyong biyaya nang buong puso ko;
: mahabag ka sa akin ayon sa iyong pangako.
59: Inisip ko ang mga lakad ko,
: at ibinalik ko ang aking mga paa sa iyong mga patotoo.
60: Ako'y nagmamadali at hindi naaantala
: na sundin ang iyong mga utos.
61: Pinuluputan ako ng mga panali ng masama;
: hindi ko nalimutan ang iyong kautusan.
62: Sa hatinggabi ay babangon ako upang ikaw ay purihin,
: dahil sa iyong mga matuwid na tuntunin.
63: Ako'y kasama ng lahat na natatakot sa iyo,
: at ng mga tumutupad ng mga tuntunin mo.
64: O Panginoon , ang lupa ay pun ng tapat na pag-ibig mo,
: ituro mo sa akin ang mga tuntunin mo!
: TETH.
65: Ginawan mo ng mabuti ang iyong lingkod,
: O Panginoon , ayon sa iyong salita.
66: Turuan mo ako ng mabuting pagpapasiya at kaalaman;
: sapagkat ako'y sumampalataya sa iyong kautusan.
67: Bago ako nagdalamhati ay naligaw ako;
: ngunit ngayo'y tinutupad ko ang salita mo.
68: Ikaw ay mabuti, at gumagawa ng mabuti;
: ituro mo sa akin ang iyong mga tuntunin.
69: Ang mayabang ay kumatha ng kabulaanan laban sa akin,
: ngunit aking tutuparin ang iyong mga tuntunin ng buong puso ko.
70: Ang puso nila ay matabang gaya ng sebo;
: ngunit ako'y natutuwa sa kautusan mo.
71: Mabuti sa akin na pinapagpakumbaba ako;
: upang aking matutunan ang mga tuntunin mo.
72: Ang kautusan ng iyong bibig ay higit na mabuti sa akin
: kaysa libu-libong pirasong ginto at pilak.
: JOD.
73: Ako'y ginawa at inanyuan ng iyong mga kamay;
: bigyan mo ako ng pang-unawa, upang ang iyong mga utos ay aking matutunan.
74: Silang natatakot sa iyo ay makikita ako at matutuwa;
: sapagkat ako'y umasa sa iyong salita.
75: O Panginoon , nalalaman ko, na matuwid ang mga pasiya mo,
: at sa katapatan ay pinangumbaba mo ako.
76: Ang iyo nawang tapat na pag-ibig ay maging kaaliwan sa akin,
: ayon sa pangako mo sa iyong lingkod.
77: Dumating nawa sa akin ang iyong habag upang ako'y mabuhay,
: sapagkat ang kautusan mo'y aking katuwaan.
78: Mahiya ang masama,
: sapagkat pinabagsak nila ako na may katusuhan,
: para sa akin, ako'y magbubulay-bulay sa iyong mga kautusan.
79: Bumalik nawa sa akin ang natatakot sa iyo,
: at silang nakakakilala ng iyong mga patotoo.
80: Ang aking puso sa iyong mga tuntunin ay maging sakdal nawa,
: upang huwag akong mapahiya.
: CAPH.
81: Nanghihina ang aking kaluluwa para sa pagliligtas mo;
: sa iyong salita ay umaasa ako.
82: Nanlalabo ang aking mga mata sa paghihintay sa iyong pangako;
: aking itinatanong, Kailan mo ako aaliwin?
83: Sapagkat ako'y naging parang balat na lalagyan ng alak na nasa usok;
: hindi ko kinalilimutan ang iyong mga tuntunin.
84: Gaano karami ang mga araw ng iyong lingkod?
: Kailan mo hahatulan ang mga umuusig sa akin?
85: Ang mapagmataas ay gumawa ng hukay na patibong para sa akin,
: mga taong hindi sang-ayon sa iyong tuntunin.
86: Tiyak ang lahat ng mga utos mo;
: kanilang inuusig ako ng kasinungalingan, tulungan mo ako.
87: Halos sa ibabaw ng lupa ako ay kanilang winakasan,
: ngunit ang mga tuntunin mo ay hindi ko tinalikuran.
88: Muli mo akong buhayin ayon sa iyong tapat na pag-ibig,
: upang aking maingatan ang mga patotoo ng iyong bibig.
: LAMED.
89: Magpakailanman, O Panginoon ,
: ang iyong salita ay natatag sa langit.
90: Nananatili sa lahat ng salinlahi ang iyong katapatan;
: iyong itinatag ang lupa, at ito'y nananatiling matibay.
91: Sila'y nananatili sa araw na ito ayon sa itinakda mo,
: sapagkat lahat ng bagay ay mga lingkod mo.
92: Kung ang kautusan mo'y hindi ko naging katuwaan,
: namatay na sana ako sa aking kalungkutan.
93: Hindi ko kailanman kalilimutan ang mga tuntunin mo;
: sapagkat sa pamamagitan ng mga iyon ay binigyan mo ako ng buhay.
94: Ako'y iyo, iligtas mo ako,
: sapagkat aking hinanap ang mga tuntunin mo,
95: Ang masama'y nag-aabang upang patayin ako,
: ngunit aking kinikilala ang iyong mga patotoo.
96: Aking nakita ang hangganan ng lahat ng kasakdalan;
: ngunit ang utos mo'y totoong malawak.
: MEM.
97: O, mahal na mahal ko ang iyong kautusan!
: Ito'y siya kong binubulay-bulay sa buong araw.
98: Ginawa akong higit na marunong kaysa aking mga kaaway ng mga utos mo,
: sapagkat ito'y laging kasama ko.
99: Ako'y may higit na pang-unawa kaysa lahat ng aking mga guro,
: sapagkat aking binubulay-bulay ang iyong mga patotoo.
100: Ako'y nakakaunawa ng higit kaysa nakatatanda,
: sapagkat aking iningatan ang iyong mga salita.
101: Sa lahat ng masamang lakad ay pinigil ko ang mga paa ko,
: upang aking masunod ang salita mo.
102: Ako'y hindi lumihis sa mga batas mo,
: sapagkat tinuruan mo ako.
103: Napakatamis ang iyong mga salita sa panlasa ko;
: higit na matamis kaysa pulot sa bibig ko!
104: Sa pamamagitan ng iyong mga tuntunin ay nagkaroon ako ng kaunawaan;
: kaya't kinapopootan ko ang bawat huwad na daan.
: NUN.
105: Ilawan sa aking mga paa ang salita mo,
: at liwanag sa landas ko.
106: Ako'y sumumpa at pinagtibay ko,
: na aking tutuparin ang matutuwid na mga batas mo.
107: Ako'y lubos na nagdadalamhati,
: muli mo akong buhayin, O Panginoon , ayon sa iyong salita.
108: O Panginoon , ang aking handog na pagpupuri ay tanggapin mo,
: at ituro mo sa akin ang mga batas mo.
109: Patuloy kong hawak sa kamay ko ang aking buhay,
: gayunma'y hindi ko kinalilimutan ang iyong kautusan.
110: Ang masama ay naghanda ng bitag para sa akin,
: gayunma'y hindi ako lumihis sa iyong mga alituntunin.
111: Ang mga patotoo mo'y aking mana magpakailanman;
: sa aking puso, ang mga ito'y kagalakan.
112: Ikiniling ko ang aking puso upang ganapin ang iyong mga batas,
: magpakailanman, hanggang sa wakas.
: SAMECH.
113: Kinasusuklaman ko ang mga taong may salawahang kaisipan,
: ngunit iniibig ko ang iyong kautusan.
114: Ikaw ang aking kalasag at dakong kublihan;
: ang iyong salita ang aking inaasahan.
115: Lumayo kayo sa akin, kayong mga gumagawa ng kasamaan;
: upang ang mga utos ng aking Diyos ay aking maingatan.
116: Alalayan mo ako ayon sa iyong pangako upang mabuhay ako,
: at huwag mo akong hiyain sa pag-asa ko!
117: Alalayan mo ako, upang ako'y maging ligtas,
: at laging magkaroon ako ng pagpapahalaga sa iyong mga batas.
118: Iyong tinatanggihan silang lahat na naliligaw sa iyong mga kautusan;
: sapagkat ang kanilang katusuhan ay walang kabuluhan.
119: Inalis mo ang lahat ng masama sa lupa gaya ng basura,
: kaya't iniibig ko ang iyong mga patotoo.
120: Ang laman ko'y nanginginig dahil sa takot sa iyo;
: at ako'y takot sa mga hatol mo.
: AIN.
121: Aking ginawa ang tama at makatuwiran;
: sa mga umaapi sa akin ay huwag mo akong iwan.
122: Maging panagot ka sa ikabubuti ng iyong lingkod,
: huwag mong hayaang apihin ako ng mayabang.
123: Nanlalabo ang aking mga mata sa paghihintay sa pagliligtas mo,
: at sa iyong matuwid na pangako.
124: Pakitunguhan mo ang iyong lingkod ng ayon sa iyong tapat na pag-ibig,
: at ituro mo sa akin ang iyong mga alituntunin.
125: Ako'y lingkod mo; bigyan mo ako ng kaunawaan,
: upang ang mga patotoo mo ay aking malaman!
126: Panahon na upang kumilos ang Panginoon ,
: sapagkat ang kautusan mo ay nilabag.
127: Kaya't aking iniibig ang mga utos mo
: nang higit kaysa ginto, higit kaysa dalisay na ginto.
128: Kaya't aking pinapahalagahan na matuwid ang lahat mong mga tuntunin tungkol sa lahat ng mga bagay;
: kinasusuklaman ko ang bawat huwad na daan.
: PE.
129: Kahanga-hanga ang mga patotoo mo,
: kaya't sila'y iniingatan ng kaluluwa ko.
130: Ang paghahayag ng iyong mga salita ay nagbibigay ng kaliwanagan;
: nagbibigay ng unawa sa walang karunungan.
131: Binuksan ko ang aking bibig ng maluwag at humihingal ako,
: sapagkat ako'y nasasabik sa mga utos mo.
132: Manumbalik ka sa akin, at maawa ka sa akin,
: gaya ng sa umiibig ng iyong pangalan ay kinaugalian mong gawin.
133: Gawin mong matatag ang mga hakbang ko ayon sa iyong pangako,
: at huwag magkaroon ng kapangyarihan sa akin ang kasamaan.
134: Tubusin mo ako sa kalupitan ng tao,
: upang aking matupad ang mga tuntunin mo.
135: Paliwanagin mo ang iyong mukha sa lingkod mo,
: at ituro mo sa akin ang mga alituntunin mo.
136: Inaagusan ng mga luha ang mga mata ko,
: sapagkat hindi nila tinutupad ang kautusan mo.
: TZADDI.
137: Matuwid ka, O Panginoon ,
: at matuwid ang iyong mga hatol.
138: Itinakda mo ang iyong mga patotoo sa katuwiran
: at sa buong katapatan.
139: Tinunaw ako ng sigasig ko,
: sapagkat kinalimutan ng aking mga kaaway ang mga salita mo.
140: Totoong dalisay ang salita mo,
: kaya't iniibig ito ng lingkod mo.
141: Ako'y maliit at hinahamak,
: gayunma'y hindi ko kinalilimutan ang iyong mga batas.
142: Ang katuwiran mo ay walang hanggang katuwiran,
: at ang kautusan mo'y katotohanan.
143: Dumating sa akin ang dalamhati at kabagabagan,
: at ang mga utos mo'y aking kasiyahan.
144: Ang mga patotoo mo'y matuwid magpakailanman;
: bigyan mo ako ng pang-unawa upang ako'y mabuhay.
: COPH.
145: O Panginoon , buong puso akong dumadaing, ako'y iyong sagutin,
: iingatan ko ang iyong mga tuntunin.
146: Ako'y dumadaing sa iyo; iligtas mo ako,
: upang aking matupad ang mga patotoo mo.
147: Babangon bago magbukang-liwayway at dumadaing ako;
: ako'y umaasa sa mga salita mo.
148: Ang mga mata ko'y gising sa gabi sa mga pagbabantay,
: upang sa salita mo ako'y makapagbulay-bulay.
149: Dinggin mo ang tinig ko ayon sa iyong tapat na pagmamahal;
: O Panginoon , muli mo akong buhayin ayon sa iyong katarungan.
150: Silang sumusunod sa kasamaan ay lumalapit,
: sila'y malayo sa iyong mga tuntunin.
151: Ngunit ikaw ay malapit, O Panginoon ;
: at lahat mong utos ay katotohanan.
152: Noon pa mang una'y natuto na ako sa iyong mga patotoo
: na magpakailanman ay itinatag mo ang mga ito.
: RESH.
153: Pagmasdan mo ang aking kadalamhatian at iligtas mo ako;
: sapagkat hindi ko kinalilimutan ang kautusan mo.
154: Ipaglaban mo ang aking layunin, at tubusin mo ako,
: muling buhayin mo ako ayon sa iyong pangako!
155: Ang kaligtasan ay malayo sa masama,
: sapagkat hindi nila hinahanap ang iyong mga batas.
156: O Panginoon , dakila ang kaawaan mo,
: muling buhayin mo ako ayon sa katarungan mo.
157: Marami ang umuusig sa akin at mga kaaway ko;
: ngunit hindi ako humihiwalay sa iyong mga patotoo.
158: Namasdan ko ang mga taksil at ako'y nasuklam,
: sapagkat hindi nila sinusunod ang iyong mga salita.
159: Isaalang-alang mo kung paanong iniibig ko ang mga tuntunin mo!
: Muling buhayin mo ako ayon sa tapat na pag-ibig mo.
160: Ang kabuuan ng iyong salita ay katotohanan;
: at bawat isa sa iyong matuwid na batas ay nananatili magpakailanman.
: SIN.
161: Inuusig ako ng mga pinuno nang walang dahilan,
: ngunit ang puso ko'y namamangha sa iyong mga salita.
162: Ako'y nagagalak sa iyong salita
: gaya ng isang nakatagpo ng malaking samsam.
163: Aking kinapopootan at kinasusuklaman ang kasinungalingan,
: ngunit iniibig ko ang iyong kautusan.
164: Pitong ulit sa isang araw ikaw ay pinupuri ko,
: sapagkat matuwid ang mga batas mo.
165: May dakilang kapayapaan ang mga umiibig sa iyong kautusan,
: walang anumang sa kanila ay makapagpapabuwal.
166: O Panginoon , sa iyong pagliligtas ay umaasa ako,
: at tinutupad ko ang mga utos mo.
167: Sinusunod ng aking kaluluwa ang mga patotoo mo;
: lubos ko silang minamahal.
168: Aking tinutupad ang iyong mga tuntunin at ang iyong mga patotoo;
: sapagkat lahat ng aking lakad ay nasa harapan mo.
: TAU.
169: O Panginoon , sa harapan mo ang aking daing ay dumating nawa;
: bigyan mo ako ng pagkaunawa ayon sa iyong salita!
170: Sa harapan mo ang aking panalangin ay dumating nawa,
: iligtas mo ako ayon sa iyong salita.
171: Umawit nawa ng papuri ang mga labi ko,
: sapagkat itinuturo mo sa akin ang mga batas mo.
172: Awitin nawa ng aking dila ang iyong salita,
: sapagkat lahat ng mga utos mo ay matuwid.
173: Maging handa nawa ang iyong kamay na tulungan ako,
: sapagkat aking pinili ang mga alituntunin mo.
174: O Panginoon , ang iyong pagliligtas ay aking kinasasabikan,
: at ang iyong kautusan ay aking kasiyahan.
175: Hayaan mo akong mabuhay, upang ako'y makapagpuri sa iyo,
: at tulungan nawa ako ng mga batas mo.
176: Ako'y naligaw na parang tupang nawala; hanapin mo ang iyong lingkod,
: sapagkat hindi ko kinalilimutan ang iyong mga utos.