1: Tumatawag ako sa iyo, O Panginoon ; magmadali ka sa akin!
: Pakinggan mo ang tinig ko, kapag ako'y tumatawag sa iyo.
2: Ibilang mo ang aking dalangin na parang insenso sa iyong harapan,
: at ang pagtataas ng aking mga kamay ay handog sa kinahapunan.
3: Maglagay ka ng bantay sa aking bibig, O Panginoon .
: Ingatan mo ang pintuan ng aking mga labi!
4: Huwag mong ihilig ang aking puso sa anumang masama,
: na ako'y gumawa ng masasamang gawa,
: na kasama ng mga taong gumagawa ng masama,
: at huwag mo akong pakainin ng masasarap na pagkain nila.
5: Sugatan nawa ako ng matuwid sa kagandahang-loob at sawayin niya ako,
: ito'y langis sa ulo;
: huwag nawang tanggihan ng aking ulo,
: sapagkat ang aking panalangin ay laging laban sa kanilang mga gawang liko.
6: Ang kanilang mga hukom ay inihagis sa mga tabi ng malaking bato,
: at kanilang diringgin ang aking mga salita
: sapagkat sila ay maiinam.
7: Gaya ng isang nag-aararo at nagbubungkal ng lupa,
: gayon ang kanilang mga buto sa bibig ng Sheol ay ikakalat.
8: Subalit ang mga mata ko, O Panginoong Diyos , sa iyo'y nakatuon;
: sa iyo ako nanganganlong; huwag mo akong iwang walang kalaban-laban!
9: Iligtas mo ako sa patibong na para sa akin ay kanilang inilagay,
: at mula sa mga bitag ng mga manggagawa ng kasamaan!
10: Mahulog nawa ang masasama sa kanilang sariling mga lambat,
: habang ako naman ay tumatakas.