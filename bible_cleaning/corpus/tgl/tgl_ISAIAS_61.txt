1: Ang Espiritu ng Panginoong Diyos ay sumasaakin;
: sapagkat hinirang ako ng Panginoon
: upang ipangaral ang mabuting balita sa inaapi
: kanyang sinugo ako upang magpagaling ng mga bagbag na puso,
: upang magpahayag ng kalayaan sa mga bihag,
: at buksan ang bilangguan sa mga bilanggo;
2: upang ihayag ang kalugud-lugod na taon ng Panginoon ,
: at ang araw ng paghihiganti ng ating Diyos;
: upang aliwin ang lahat ng tumatangis;
3: upang pagkalooban sila na tumatangis sa Zion
: upang bigyan sila ng putong na bulaklak sa halip na mga abo,
: sa halip na pagtangis ay langis ng kagalakan,
: sa halip na lupaypay na diwa ay damit ng kapurihan,
: upang sila'y matawag na mga punungkahoy ng katuwiran,
: ang pananim ng Panginoon , upang siya'y bigyan ng kaluwalhatian.
4: Kanilang itatayong muli ang mga sinaunang naguho,
: kanilang ibabangon ang mga dating giba,
: kanilang kukumpunihin ang mga lunsod na sira,
: na sa maraming salinlahi ay nagiba.
5: At tatayo ang mga dayuhan at pakakainin ang inyong mga kawan,
: at magiging inyong mga tagapag-araro ang mga dayuhan at manggagawa sa ubasan.
6: Ngunit kayo'y tatawaging mga pari ng Panginoon ,
: tatawagin kayo ng mga tao bilang mga tagapaglingkod ng ating Diyos,
: kayo'y kakain ng kayamanan ng mga bansa,
: at sa kanilang kaluwalhatian ay magmamapuri kayo.
7: Magtatamo kayo ng dalawang bahagi sa halip na kahihiyan,
: sa halip na paghamak ay magagalak kayo sa inyong kapalaran;
: kaya't sa inyong lupain ay dalawang bahagi ang aariin ninyo,
: walang hanggang kagalakan ang mapapasa inyo.
8: Sapagkat akong Panginoon ay umiibig sa katarungan,
: kinapopootan ko ang pagnanakaw at handog na sinusunog;
: at aking tapat na ibibigay sa kanila ang kanilang gantimpala,
: at ako'y makikipagtipan sa kanila ng walang hanggan.
9: At ang kanilang mga lahi ay makikilala sa gitna ng mga bansa,
: at ang kanilang supling sa gitna ng mga bayan;
: lahat ng nakakakita sa kanila ay kikilalanin sila,
: na sila ang bayang pinagpala ng Panginoon .
10: Ako'y magagalak na mabuti sa Panginoon ,
: ang aking buong pagkatao ay magagalak sa aking Diyos;
: sapagkat binihisan niya ako ng mga damit ng kaligtasan,
: kanyang tinakpan ako ng balabal ng katuwiran,
: gaya ng lalaking ikakasal na ginagayakan ang sarili ng palamuting bulaklak,
: at gaya ng babaing ikakasal na nagagayakan ng kanyang mga hiyas.
11: Sapagkat kung paanong ang lupa'y nagpapatubo ng kanyang pananim,
: at kung paanong ang halamanan ay nagpapasibol ng mga bagay na sa kanya'y itinanim,
: gayon pasisibulin ng Panginoong Diyos ang katuwiran at kapurihan
: sa harapan ng lahat ng bansa.