1: Sa iyo, O Panginoon , ako'y nananawagan,
: aking malaking bato, sa aki'y huwag magbingi-bingihan,
: baka kung ikaw sa akin ay tumahimik lamang,
: ako'y maging gaya nila na bumababa sa Hukay.
2: Pakinggan mo ang tinig ng aking karaingan,
: habang ako'y dumaraing ng tulong sa iyo,
: habang aking itinataas ang aking mga kamay
: sa dako ng kabanal-banalang santuwaryo.
3: Huwag mo akong agawing kasama ng masasama,
: na kasama ng mga taong kasamaan ang ginagawa,
: na nagsasalita ng kapayapaan sa kanilang mga kapwa,
: gayong ang nasa kanilang mga puso ay masamang pakana.
4: Ayon sa kanilang gawa, sila'y iyong pagbayarin,
: at ayon sa kasamaan ng kanilang mga gawain.
: Gantihan mo sila ng ayon sa gawa ng kanilang mga kamay;
: ang karampatang ganti sa kanila'y ibigay.
5: Sapagkat ang mga gawa ng Panginoon , ay hindi nila pinapahalagahan,
: ni ang mga gawa ng kanyang mga kamay,
: kanyang ibabagsak sila at hindi na sila itatayo kailanman.
6: Ang Panginoon ay purihin!
: Sapagkat narinig niya ang tinig ng aking mga daing.
7: Ang Panginoon ang aking lakas at aking kalasag;
: sa kanya ang aking puso ay nagtitiwala,
: kaya't ako'y natutulungan, at ang aking puso ay nagagalak,
: at sa pamamagitan ng aking awit ako sa kanya'y nagpapasalamat.
8: Ang Panginoon ang lakas ng kanyang bayan,
: siya ang nagliligtas na kanlungan ng kanyang pinahiran.
9: Iligtas mo ang iyong bayan, at ang iyong pamana ay basbasan,
: maging pastol ka nila, at buhatin mo sila magpakailanman.