1: Napakaganda ng iyong mga paa sa mga sandalyas
: O mala-reynang babae!
: Ang mga bilugan mong hita ay gaya ng mga hiyas,
: na gawa ng bihasang kamay.
2: Ang iyong pusod ay gaya ng bilog na mangkok,
: na hindi nawawalan ng alak na may halo.
: Ang iyong tiyan ay bunton ng trigo,
: na napapaligiran ng mga liryo.
3: Ang iyong dalawang suso ay gaya ng dalawang batang usa,
: na mga kambal ng inahing usa.
4: Ang iyong leeg ay gaya ng toreng garing.
: Ang iyong mga mata ay gaya ng mga tipunan ng tubig sa Hesbon,
: sa tabi ng pintuang-bayan ng Batrabbim.
: Ang iyong ilong ay gaya ng tore ng Lebanon
: na nakatanaw sa Damasco.
5: Pinuputungan ka ng iyong ulo gaya ng Carmel,
: at ang umaalon mong buhok ay gaya ng kulay ube;
: ang hari ay nabibihag sa mga tirintas niyon.
6: Napakaganda at kaaya-aya ka!
: O minamahal, kaakit-akit na dalaga!
7: Ikaw ay magilas na parang puno ng palma,
: at ang iyong mga suso ay tulad ng mga kumpol nito.
8: Sinasabi kong ako'y aakyat sa puno ng palma,
: at hahawak sa mga sanga niyon.
: Ang iyong mga suso sana ay maging gaya ng mga buwig ng puno ng ubas,
: at ang bango ng iyong hininga ay gaya ng mga mansanas,
9: at ang iyong mga halik ay gaya ng pinakamainam na alak,
: na tumutulo nang marahan,
: na dumudulas sa mga labi at ngipin.
10: Ako'y sa aking minamahal,
: at ang kanyang pagnanasa ay para sa akin.
11: Halika, sinta ko,
: pumunta tayo sa mga bukid,
: manirahan tayo sa mga nayon;
12: magtungo tayo nang maaga sa mga ubasan,
: at tingnan natin kung may buko na ang puno ng ubas,
: kung ang kanyang mga bulaklak ay bumuka na,
: at kung ang mga granada ay namumulaklak.
: Doo'y ibibigay ko sa iyo ang aking pag-ibig.
13: Ang mga mandragora ay nagsasabog ng bango,
: at nasa ating mga pintuan ang lahat ng piling bunga,
: mga luma at bago,
: na aking inilaan para sa iyo, O sinta ko.