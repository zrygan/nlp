1: Ang namumuhay nang nag-iisa ay nagpapasasa,
: at hinahamak ang lahat ng may mabuting pasiya.
2: Ang hangal ay hindi nalulugod sa pang-unawa,
: kundi ang maihayag lamang ang sariling paniniwala.
3: Kapag dumarating ang kasamaan, ang paghamak ay dumarating din naman,
: at kasama ng pagkutya ang kahihiyan.
4: Ang mga salita ng bibig ng tao ay parang malalim na tubig;
: ang bukal ng karunungan ay parang umaagos na batis.
5: Hindi mabuti na ang masamang tao ay panigan,
: o pagkaitan man ang taong matuwid ng katarungan.
6: Ang mga labi ng hangal ay nagdadala ng alitan,
: at ang kanyang bibig ay nag-aanyaya ng hampasan.
7: Ang bibig ng hangal ang kapahamakan niya,
: at ang kanyang mga labi ay bitag ng kanyang kaluluwa.
8: Ang mga salita ng mapagbulong ay masasarap na subo ang katulad,
: sila'y nagsisibaba sa kaloob-looban ng katawan.
9: Siyang sa kanyang gawain ay pabaya,
: ay isang kapatid ng maninira.
10: Ang pangalan ng Panginoon ay isang toreng matibay;
: tinatakbuhan ng matuwid at doon siya'y tiwasay.
11: Ang yaman ng mayamang tao ang kanyang matibay na lunsod,
: at sa kanyang pag-iisip ay tulad ng pader na matayog.
12: Bago ang pagkawasak ang puso ng tao ay palalo muna,
: ngunit nauuna sa karangalan ang pagpapakumbaba.
13: Siyang sumasagot bago pa man makinig,
: ito'y kahangalan at sa kanya'y kahihiyan.
14: Aalalay ang espiritu ng tao sa kanyang karamdaman;
: ngunit ang bagbag na diwa, sino ang makakapasan?
15: Ang may matalinong pag-iisip ay kumukuha ng kaalaman,
: at ang pandinig ng marunong ay humahanap ng kaalaman.
16: Ang kaloob ng tao ay nagbubukas ng daan sa kanya,
: at dinadala siya sa harap ng mga taong dakila.
17: Ang unang naglalahad ng kanyang panig ay parang matuwid,
: hanggang sa may ibang dumating at siya'y siyasatin.
18: Ang pagpapalabunutan sa mga pagtatalo'y nagwawakas,
: at nagpapasiya sa mga magkatunggaling malalakas.
19: Ang kapatid na nasaktan ay tulad ng lunsod na matibay,
: ngunit parang mga halang ng isang kastilyo ang pag-aaway.
20: Ang isang tao'y nabubusog ng bunga ng bibig niya,
: sa bunga ng kanyang mga labi ay nasisiyahan siya.
21: Ang kamatayan at ang buhay ay nasa kapangyarihan ng dila;
: at ang umiibig sa kanya ay kakain ng kanyang mga bunga.
22: Ang nakakatagpo ng asawang babae ay nakakatagpo ng mabuting bagay,
: at mula sa Panginoon , pagpapala ay nakakamtan.
23: Ang mahirap ay gumagamit ng mga pakiusap,
: ngunit ang mayaman ay sumasagot na may kagaspangan.
24: May mga kaibigang nagkukunwaring kaibigan,
: ngunit may kaibigan na mas madikit kaysa isang kapatid.