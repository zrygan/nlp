1: Ang mga salita ni Agur na anak ni Jakeh; ng Massa.
: Sinabi ng lalaki kay Ithiel, kay Ithiel at kay Ucal
2: Tunay na ako'y hangal kaysa kaninuman,
: pag-unawa ng isang tao ay hindi ko taglay.
3: Hindi ako natuto ng karunungan,
: ni nagkaroon man ako ng kaalaman ng Banal.
4: Sino ang umakyat sa langit at bumaba?
: Sino ang nagtipon ng hangin sa kanyang mga kamao?
: Sinong nagbalot ng tubig sa kanyang damit?
: Sinong nagtatag ng lahat ng mga dulo ng daigdig?
: Ano ang kanyang pangalan?
: At ano ang pangalan ng kanyang anak?
: Tiyak na iyong nalalaman!
5: Bawat salita ng Diyos ay subok na totoo,
: siya'y kalasag sa kanila na kumakanlong sa kanya.
6: Huwag kang magdagdag sa kanyang mga salita,
: baka sawayin ka niya at masumpungang sinungaling ka.
7: Dalawang bagay ang sa iyo'y aking hinihiling;
: bago ako mamatay ay huwag mong ipagkait sa akin.
8: Ilayo mo sa akin ang daya at ang kasinungalingan;
: huwag mo akong bigyan ng kasalatan o kayamanan man;
: pakainin mo ako ng pagkain na aking kinakailangan,
9: baka ako'y mabusog, at itakuwil kita
: at sabihin ko, Sino ang Panginoon ?
: O baka ako'y maging dukha, at ako'y magnakaw,
: at ang pangalan ng aking Diyos ay malapastangan.
10: Huwag mong siraan ang alipin sa panginoon niya,
: baka ka sumpain niya, at mapatunayan kang may sala.
11: May mga nagmumura sa kanilang ama,
: at hindi pinagpapala ang kanilang ina.
12: May mga malinis sa kanilang sariling mga mata,
: gayunman ay hindi malinis sa karumihan nila.
13: May lahi, O mapagmataas ang kanilang mga mata,
: at napakataas ang mga talukap-mata nila!
14: May mga tao na ang mga ngipin ay parang mga tabak,
: at ang kanilang mga ngipin ay parang mga kutsilyo,
: upang lamunin ang dukha mula sa lupa,
: at ang nangangailangan sa gitna ng mga tao.
15: Ang linta ay may dalawang anak,
: na sumisigaw, Bigyan mo ako, bigyan mo ako.
: May tatlong bagay na kailanman ay hindi nasisiyahan,
: oo, apat na hindi nagsasabing, Tama na
16: Ang Sheol, at ang baog na bahay-bata;
: ang lupa na laging uhaw sa tubig;
: at ang apoy na hindi nagsasabing, Sapat na.
17: Ang mata na tumutuya sa kanyang ama,
: at humahamak ng pagsunod sa kanyang ina,
: ay tutukain ng mga uwak sa libis,
: at kakainin ng mga buwitre.
18: May tatlong bagay na totoong kagila-gilalas sa akin;
: oo, apat na hindi ko nauunawaan
19: ang daan ng agila sa himpapawid,
: ang daan ng ahas sa ibabaw ng mga bato,
: ang daan ng sasakyan sa gitna ng dagat,
: at ang daan ng lalaki na kasama ng isang dalaga.
20: Ganito ang lakad ng babaing mapangalunya
: Siya'y kumakain, at bibig niya'y pinupunasan,
: at nagsasabi, Wala akong nagawang kasamaan.
21: Nanginginig ang lupa sa ilalim ng tatlong bagay;
: mayroong apat na hindi niya mapasan
22: kapag naging hari ang isang alipin,
: at ang isang hangal, kapag nabubusog ng pagkain;
23: ang isang babaing di-kanaisnais kapag nakapag-asawa;
: at ang isang aliping babae, kapag ang kanyang panginoong babae ay hinalinhan niya.
24: May apat na bagay na maliliit sa lupa,
: ngunit sila'y matatalinong lubha
25: Ang mga langgam ay hindi malakas na sambayanan,
: gayunma'y nag-iimbak ng kanilang pagkain sa tag-araw;
26: hindi makapangyarihang bayan ang mga kuneho,
: gayunma'y gumagawa sila ng bahay sa malalaking bato;
27: walang hari ang mga balang,
: gayunma'y lumalabas silang lahat na nakahanay;
28: mahahawakan ng iyong mga kamay ang butiki,
: gayunman ito'y nasa mga palasyo ng mga hari.
29: May tatlong bagay na sa kanilang lakad ay marangal;
: may apat na marangal sa kanilang paghakbang
30: ang leon na pinakamalakas sa mga hayop,
: at sa kanino man ay hindi tumatalikod;
31: ang tandang na magilas; ang kambing na lalaki,
: at ang haring palakad-lakad sa harap ng kanyang bayan.
32: Kung ikaw ay naging hangal, na ang sarili'y itinaas,
: o kung ikaw ay nagbabalak ng kasamaan,
: ilagay sa iyong bibig ang iyong kamay.
33: Sapagkat sa pagpisil sa gatas, mantekilya'y lumalabas;
: at sa pagpisil sa ilong, dugo'y dumadaloy,
: gayon ang pagpisil sa poot, lumilikha ng sigalot.