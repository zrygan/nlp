1: Kaya't ang tatlong lalaking ito ay huminto na sa pagsagot kay Job, sapagkat siya'y matuwid sa kanyang sariling paningin.
2: Nang magkagayo'y nagalit si Elihu, na anak ni Barakel na Buzita, mula sa angkan ni Ram. Nagalit siya kay Job sapagkat binigyang-katuwiran niya ang sarili sa halip na ang Diyos.
3: Galit din siya sa tatlong kaibigan ni Job, sapagkat sila'y hindi nakatagpo ng sagot, bagaman ipinahayag nilang mali si Job.
4: Si Elihu nga ay naghintay upang magsalita kay Job, sapagkat sila'y matanda kaysa kanya.
5: At nagalit si Elihu nang makita niya na walang kasagutan sa bibig ng tatlong lalaking ito.
6: Si Elihu na anak ni Barakel na Buzita ay sumagot at nagsabi
: Ako'y bata pa,
: at matatanda na kayo,
: kaya't ako'y nahihiya at natakot
: na ipahayag sa inyo ang aking kuru-kuro.
7: Aking sinabi, Hayaang magsalita ang mga araw,
: at ang maraming mga taon ay magturo ng karunungan.
8: Ngunit ang espiritu na nasa tao,
: ang hininga ng Makapangyarihan sa lahat ang nagbibigay sa kanya ng unawa.
9: Hindi ang dakila ang siyang matalino,
: ni ang matanda man ang siyang nakakaunawa ng wasto.
10: Kaya't aking sinasabi, Pakinggan ninyo ako;
: hayaan ninyong ipahayag ko rin ang aking kuru-kuro.
11: Narito, aking hinintay ang inyong mga salita,
: pinakinggan ko ang inyong matatalinong pananalita,
: samantalang kayo'y naghahagilap ng masasabi.
12: Ang aking pansin sa inyo'y aking ibinigay,
: at narito, kay Job ay walang nakapagpabulaan,
: o sa inyo'y may nakasagot sa kanyang mga tinuran.
13: Mag-ingat nga kayo, baka sabihin ninyo, Kami ay nakatagpo ng karunungan;
: madadaig siya ng Diyos, hindi ng tao.
14: Hindi niya itinukoy sa akin ang kanyang mga salita,
: at hindi ko siya sasagutin ng inyong mga pananalita.
15: Sila'y nalito, sila'y hindi na sumagot pa;
: sila'y walang masabi pang salita.
16: At ako ba'y maghihintay, sapagkat sila'y hindi nagsasalita,
: sapagkat sila'y nakatigil doon, at hindi na sumasagot?
17: Ibibigay ko rin naman ang sagot ko,
: ipahahayag ko rin ang aking kuru-kuro.
18: Sapagkat sa mga salita ako'y punung-puno,
: ako'y pinipilit ng espiritung nasa loob ko.
19: Narito, ang aking puso ay parang alak na walang pasingawan,
: parang mga bagong sisidlang-balat na malapit nang sumambulat.
20: Ako'y dapat magsalita, upang ako'y maginhawahan;
: dapat kong buksan ang aking mga labi at magbigay kasagutan.
21: Sa kaninumang tao'y wala akong kakampihan,
: o gagamit ng papuring pakunwari sa kaninuman.
22: Sapagkat hindi ako marunong sumambit ng mga pakunwaring salita;
: kung hindi ay madali akong wawakasan ng sa akin ay Lumikha.