1: Dinggin mo ang aking mga salita, O Panginoon ,
: pakinggan mo ang aking panaghoy.
2: Pakinggan mo ang tunog ng aking daing,
: hari ko at Diyos ko;
: sapagkat sa iyo ako'y nananalangin.
3: O Panginoon , sa umaga ang tinig ko'y iyong pinapakinggan;
: sa umaga'y naghahanda ako para sa iyo, at ako'y magbabantay.
4: Sapagkat ikaw ay hindi isang Diyos na nalulugod sa kasamaan;
: ang kasamaan ay hindi mo kasamang naninirahan.
5: Ang hambog ay hindi makakatayo sa iyong harapan,
: kinapopootan mo ang lahat ng mga gumagawa ng kasamaan.
6: Iyong lilipulin sila na nagsasalita ng mga kasinungalingan;
: kinasusuklaman ng Panginoon ang mamamatay-tao at manlilinlang.
7: Ngunit ako, sa pamamagitan ng kasaganaan ng iyong wagas na pag-ibig,
: ay papasok sa iyong bahay;
: at sa iyo'y may takot na sasamba sa templo mong banal.
8: Patnubayan mo ako, O Panginoon , sa iyong katuwiran
: dahil sa aking mga kaaway;
: tuwirin mo ang iyong daan sa aking harapan.
9: Sapagkat walang katotohanan sa kanilang bibig;
: ang kanilang puso ay pagkawasak,
: ang kanilang lalamunan ay isang bukas na libingan,
: sa pamamagitan ng kanilang dila ay nanlilinlang.
10: O Diyos, ipapasan mo sa kanila ang kanilang pagkakasala,
: sa kanilang sariling mga balak ay hayaan mong mabuwal sila,
: dahil sa marami nilang mga pagsuway, sila'y iyong palayasin,
: sapagkat silang laban sa iyo ay suwail.
11: Ngunit hayaan mong magalak ang lahat ng nanganganlong sa iyo,
: hayaan mo silang umawit sa kagalakan
: at sila nawa'y ipagsanggalang mo,
: upang dakilain ka ng mga umiibig sa pangalan mo.
12: O Panginoon , sapagkat iyong pinagpapala ang tapat,
: na gaya ng isang kalasag ay tinatakpan mo siya ng paglingap.