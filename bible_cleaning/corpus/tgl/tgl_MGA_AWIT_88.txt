1: O Panginoon , Diyos ng aking kaligtasan,
: ako'y dumaing araw at gabi sa harap mo.
2: Paratingin mo nawa ang aking panalangin sa harapan mo,
: ang iyong pandinig sa aking daing ay ikiling mo!
3: Sapagkat ang aking kaluluwa ay pun ng mga kaguluhan,
: at papalapit sa Sheol ang aking buhay.
4: Ako'y ibinilang sa kanila na bumababa sa Hukay;
: ako'y taong walang lakas,
5: gaya ng pinabayaan sa gitna ng mga patay,
: gaya ng pinatay na nakahiga sa libingan,
: gaya ng mga hindi mo na inaalala,
: sapagkat sila'y inihiwalay sa iyong kamay.
6: Inilagay mo ako sa pinakamalalim na Hukay,
: sa madidilim na dako at kalaliman.
7: Ang iyong poot ay mabigat na sa akin ay nakapatong,
: at iyong sinaktan ako ng lahat mong mga alon. Selah
8: Pinalayo mo sa akin ang aking mga kasamahan;
: ginawa mo akong isang bagay na kanilang katatakutan.
: Ako'y nakakulong upang ako'y hindi makatakas;
9: dahil sa kalungkutan ay lumabo ang mata ko,
: O Panginoon , araw-araw ay tumatawag ako sa iyo,
: aking iniabot sa iyo ang mga kamay ko.
10: Gagawa ka ba ng mga kababalaghan para sa mga patay?
: Ang mga patay ba ay babangon upang purihin ka? Selah
11: Ang iyo bang tapat na pag-ibig ay ipahahayag sa libingan,
: o sa Abadon ang iyong katapatan?
12: Ang iyo bang mga kababalaghan ay malalaman sa kadiliman,
: o ang iyong katuwiran sa lupain ng pagkalimot?
13: O Panginoon , ako sa iyo'y dumaraing,
: sa umaga'y dumarating sa harapan mo ang aking panalangin.
14: O Panginoon , bakit mo itinatakuwil ang aking kaluluwa?
: Bakit mo ikinukubli ang iyong mukha sa akin?
15: Pinahihirapan at malapit sa kamatayan mula sa aking kabataan,
: tiniis ko ang pagkatakot sa iyo, wala akong kakayahan.
16: Ang iyong mabangis na poot ay dumaan sa akin,
: winasak ako ng iyong mga kakilakilabot na bagay.
17: Kanilang pinaligiran ako na gaya ng tubig sa buong araw;
: kinubkob nila akong magkakasama.
18: Inalis mo sa akin ang aking mangingibig at kaibigan,
: ang aking mga kasamahan ay nasa kadiliman.