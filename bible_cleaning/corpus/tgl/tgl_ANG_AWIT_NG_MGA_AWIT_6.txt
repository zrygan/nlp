1: Saan pumaroon ang iyong minamahal,
: O ikaw na pinakamaganda sa mga babae?
: Saan nagtungo ang iyong minamahal,
: upang siya'y aming hanapin na kasama mo?
2: Ang sinisinta ko'y bumaba sa kanyang halamanan,
: sa mga pitak ng mga pabango,
: upang ipastol ang kanyang kawan sa mga halamanan,
: at upang mamitas ng mga liryo.
3: Ako'y sa aking mahal, at ang mahal ko ay akin;
: ipinapastol niya ang kanyang kawan sa gitna ng mga liryo.
4: Ikaw ay kasingganda ng Tirza, aking mahal,
: kahali-halina na gaya ng Jerusalem,
: kakilakilabot na gaya ng hukbo na may mga watawat.
5: Alisin mo ang iyong mga mata sa akin,
: sapagkat ginugulo ako ng mga ito
: ang iyong buhok ay gaya ng kawan ng mga kambing,
: na bumababa sa mga gulod ng Gilead.
6: Ang iyong mga ngipin ay gaya ng kawan ng mga babaing tupa,
: na nagsiahon mula sa paglilinis,
: lahat sila'y may anak na kambal,
: isa man sa kanila ay hindi naulila.
7: Ang iyong mga pisngi ay gaya ng kalahati ng granada
: sa likod ng iyong belo.
8: May animnapung reyna, at walumpung asawang-lingkod,
: at mga dalaga na di-mabilang.
9: Ang aking kalapati, ang aking walang kapintasan ay isa lamang;
: ang kinagigiliwan ng kanyang ina;
: walang kapintasan sa kanya na nagsilang sa kanya.
: Nakita siya ng mga dalaga, at tinawag siyang maligaya;
: gayundin ng mga reyna at ng mga asawang-lingkod, at kanilang pinuri siya.
10: Sino itong tumitingin na tulad ng bukang liwayway,
: kasingganda ng buwan, kasinliwanag ng araw,
: kakilakilabot na parang hukbo na may mga watawat?
11: Ako'y bumaba sa taniman ng mga pili,
: upang tingnan ang mga sariwang pananim ng libis,
: upang tingnan kung may mga buko na ang puno ng ubas,
: at kung ang mga puno ng granada ay namumulaklak.
12: Bago ko namalayan, inilagay ako ng aking kaluluwa
: sa karwahe sa tabi ng aking prinsipe.
13: Bumalik ka, bumalik ka, O Shulamita.
: Bumalik ka, bumalik ka, upang ikaw ay aming pagmasdan.
: Bakit ninyo pagmamasdan ang Shulamita,
: na gaya sa sayaw sa harap ng dalawang hukbo?