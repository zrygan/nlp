1: Si Elias na Tisbita, na nakikipamayan sa Gilead, ay nagsabi kay Ahab, Habang nabubuhay ang Panginoon , ang Diyos ng Israel! Ako'y nakatayo sa harap niya, hindi magkakaroon ng hamog o ulan man sa mga taong ito, maliban sa pamamagitan ng aking salita.
2: At ang salita ng Panginoon ay dumating sa kanya, na sinasabi,
3: Umalis ka rito, lumiko ka patungong silangan, at magkubli ka sa tabi ng batis Cherit na nasa silangan ng Jordan.
4: Ikaw ay iinom sa batis, at aking iniutos sa mga uwak na pakainin ka roon.
5: Kaya't pumunta siya roon at ginawa ang ayon sa salita ng Panginoon , siya'y pumaroon at nanirahan sa tabi ng batis Cherit na nasa silangan ng Jordan.
6: Dinalhan siya ng mga uwak ng tinapay at karne sa umaga, at tinapay at karne sa hapon, at siya'y uminom sa batis.
7: Pagkaraan ng ilang panahon, ang batis ay natuyo sapagkat walang ulan sa lupain.
8: At ang salita ng Panginoon ay dumating sa kanya,
9: Bumangon ka. Pumaroon ka sa Zarefta na sakop ng Sidon, at manirahan ka roon. Aking inutusan ang isang balong babae roon na pakainin ka.
10: Kaya't bumangon siya at pumunta sa Zarefta. Nang siya'y dumating sa pintuan ng lunsod, naroon ang isang babaing balo na namumulot ng mga patpat. Kanyang tinawag siya, at sinabi, Dalhan mo ako ng kaunting tubig sa isang sisidlan upang ako'y makainom.
11: Nang siya'y pumunta na upang kumuha, kanyang tinawag siya, at sinabi, Dalhan mo ako ng isang pirasong tinapay.
12: At sinabi niya, Kung paanong ang Panginoon mong Diyos ay buhy, ako'y walang nalutong anuman, tanging isang dakot na harina sa tapayan, at kaunting langis sa banga. At ngayon, ako'y namumulot ng ilang patpat upang ako'y makauwi at ihanda iyon para sa akin at sa aking anak, upang aming makain iyon, bago kami mamatay.
13: Sinabi ni Elias sa kanya, Huwag kang matakot. Humayo ka, at gawin mo ang iyong sinabi, ngunit igawa mo muna ako ng munting tinapay. Pagkatapos ay dalhin mo rito sa akin, at saka ka gumawa para sa iyo at sa iyong anak.
14: Sapagkat ganito ang sabi ng Panginoon , ng Diyos ng Israel, Ang tapayan ng harina ay hindi magkukulang, o ang banga ng langis man ay mauubusan hanggang sa araw na magpaulan ang Panginoon sa ibabaw ng lupa.
15: Siya'y humayo, at ginawa ang ayon sa sinabi ni Elias. At ang babae, siya at ang sambahayan ng babae ay kumain nang maraming araw.
16: Ang tapayan ng harina ay hindi nagkulang, o ang banga ng langis man ay naubusan, ayon sa salita ng Panginoon na kanyang sinabi sa pamamagitan ni Elias.
17: Pagkatapos ng mga bagay na ito, ang anak na lalaki ng babae, na may-ari ng bahay ay nagkasakit. Ang kanyang sakit ay napakalubha kaya't walang naiwang hininga.
18: At sinabi niya kay Elias, Anong mayroon ka laban sa akin, O ikaw na tao ng Diyos? Naparito ka sa akin upang ipaalala mo ang aking kasalanan, at upang patayin ang aking anak!
19: Sinabi ni Elias sa kanya, Ibigay mo sa akin ang iyong anak. At kinuha niya sa kanyang kandungan, at dinala niya sa silid sa itaas na kanyang tinutuluyan, at inihiga sa kanyang sariling higaan.
20: At siya'y nanangis sa Panginoon , O Panginoon kong Diyos, dinalhan mo rin ba ng kapahamakan ang balo na aking tinutuluyan sa pamamagitan ng pagpatay sa kanyang anak?
21: Siya'y umunat sa bata ng tatlong ulit, at nanangis sa Panginoon , O Panginoon kong Diyos, idinadalangin ko sa iyo, pabalikin mo sa batang ito ang kanyang buhay.
22: Dininig ng Panginoon ang tinig ni Elias; at ang buhay ng bata ay bumalik sa kanya, at siya'y muling nagkamalay.
23: Kinuha ni Elias ang bata, ibinaba sa loob ng bahay mula sa silid sa itaas, at ibinigay siya sa kanyang ina; at sinabi ni Elias, Tingnan mo, buhy ang iyong anak.
24: At sinabi ng babae kay Elias, Ngayo'y alam ko na ikaw ay isang tao ng Diyos, at ang salita ng Panginoon sa iyong bibig ay katotohanan.