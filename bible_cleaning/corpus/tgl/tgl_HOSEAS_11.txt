1: Nang bata pa ang Israel, minahal ko siya,
: at mula sa Ehipto ay tinawag ko ang aking anak.
2: Habang lalo ko silang tinatawag
: ay lalo naman silang lumalayo sa akin
: sila'y patuloy na nag-aalay sa mga Baal,
: at nagsusunog ng mga kamanyang sa mga diyus-diyosan.
3: Gayunma'y ako ang nagturo sa Efraim na lumakad;
: kinalong ko sila sa aking mga bisig;
: ngunit hindi nila nalaman na pinagaling ko sila.
4: Akin silang pinatnubayan ng panali ng tao,
: ng mga panali ng pag-ibig.
: Sa kanila ako'y naging gaya
: ng nag-aalis ng pamingkaw sa kanilang mga panga;
: at ako'y naglagay ng pagkain sa harap nila.
5: Sila'y hindi babalik sa lupain ng Ehipto;
: ngunit ang Asiria ang magiging hari nila,
: sapagkat sila'y tumangging manumbalik sa akin.
6: Ang tabak ay magngangalit sa kanilang mga lunsod,
: at tutupukin ang mga halang sa kanilang mga pintuan,
: at lalamunin sila dahil sa kanilang sariling mga pakana.
7: Ang bayan ko ay mahilig lumayo sa akin.
: Bagaman tumatawag sila sa Kataas-taasan,
: walang sinumang nagtataas sa kanya.
8: Paano kitang pababayaan, O Efraim?
: Paano kita itatakuwil, O Israel?
: Paano kita gagawing tulad ng Adma?
: Paano kita ituturing na tulad ng Zeboim?
: Ang aking puso ay nabagbag sa loob ko,
: ang aking habag ay nagningas.
9: Hindi ko igagawad ang aking mabangis na galit,
: hindi ako babalik upang wasakin ang Efraim;
: sapagkat ako'y Diyos, at hindi tao;
: ang Banal sa gitna mo;
: at hindi ako darating na may poot.
10: Sila'y lalakad nang ayon sa Panginoon ,
: siya'y uungal na parang leon; kapag siya'y umungal,
: ang kanyang mga anak ay darating na nanginginig mula sa kanluran.
11: Sila'y darating na nanginginig na parang mga ibon mula sa Ehipto,
: at parang mga kalapati mula sa lupain ng Asiria;
: at ibabalik ko sila sa kanilang mga tahanan, sabi ng Panginoon .
12: Pinalibutan ako ng Efraim ng kasinungalingan,
: at ng sambahayan ni Israel ng daya;
: ngunit ang Juda ay lumalakad pa ring kasama ng Diyos,
: at tapat pa rin sa Banal.