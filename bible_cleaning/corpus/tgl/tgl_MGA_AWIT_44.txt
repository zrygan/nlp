1: Narinig ng aming mga tainga, O Diyos,
: isinaysay sa amin ng aming mga ninuno,
: kung anong mga gawa ang iyong ginawa nang panahon nila,
: nang mga unang araw
2: sa pamamagitan ng iyong kamay itinaboy mo ang mga bansa,
: ngunit itinanim mo sila;
: iyong pinarusahan ang mga bayan,
: at iyong ikinalat sila.
3: Sapagkat hindi nila pinagwagian ang lupain sa pamamagitan ng kanilang sariling tabak,
: ni ang sarili nilang kamay ay nagbigay sa kanila ng tagumpay;
: kundi ng iyong kanang kamay, at ng iyong bisig,
: at ng liwanag ng iyong mukha,
: sapagkat ikaw ay nalulugod sa kanila.
4: Ikaw ang aking Hari at aking Diyos,
: na nag-utos ng kaligtasan para kay Jacob.
5: Sa pamamagitan mo'y itutulak namin ang aming mga kaaway
: sa pamamagitan ng iyong pangalan ay tatapakan namin ang mga sumasalakay sa amin.
6: Sapagkat hindi ako magtitiwala sa aking pana,
: ni ililigtas man ako ng aking tabak.
7: Ngunit iniligtas mo kami sa aming mga kaaway,
: at ang mga napopoot sa amin ay inilagay mo sa kahihiyan.
8: Sa pamamagitan ng Diyos ay patuloy kaming nagmamalaki,
: at sa iyong pangalan magpakailanman ay magpapasalamat kami. Selah
9: Gayunma'y itinakuwil at kasiraang-puri sa amin ay ibinigay mo,
: at hindi ka lumalabas na kasama ng aming mga hukbo.
10: Pinatalikod mo kami sa kaaway;
: at silang mga galit sa amin ay kumuha ng samsam para sa kanilang sarili.
11: Ibinigay mo kami upang kainin na parang tupa,
: at ikinalat mo kami sa mga bansa.
12: Ipinagbili mo ang iyong bayan sa napakaliit na halaga,
: at hindi humingi ng malaking halaga para sa kanila.
13: Ginawa mo kaming katatawanan ng aming mga kapwa,
: ang tudyuhan at paglibak ng mga nasa palibot namin.
14: Sa gitna ng mga bansa'y ginawa mo kaming kawikaan,
: isang bagay na pinagtatawanan ng mga bayan.
15: Buong araw ay nasa harapan ko ang aking kasiraang-puri,
: at ang kahihiyan ay tumakip sa aking mukha,
16: dahil sa tinig niya na nang-uuyam at nanlalait,
: dahil sa paningin ng kaaway at naghihiganti.
17: Lahat ng ito'y dumating sa amin;
: bagaman hindi ka namin kinalimutan,
: at hindi kami gumagawa ng kamalian sa iyong tipan.
18: Ang aming puso ay hindi tumalikod,
: ni ang amin mang mga hakbang ay humiwalay sa iyong daan;
19: upang kami ay iyong durugin sa lugar ng mga asong-gubat,
: at tinakpan mo kami ng anino ng kamatayan.
20: Kung aming kinalimutan ang pangalan ng aming Diyos,
: o iniunat ang aming mga kamay sa ibang diyos;
21: hindi ba ito'y matutuklasan ng Diyos?
: Sapagkat nalalaman niya ang mga lihim ng puso.
22: Dahil sa iyo ay pinapatay kami buong araw;
: at itinuturing na parang mga tupa para sa katayan.
23: Ikaw ay bumangon! Bakit ka natutulog, O Panginoon?
: Gumising ka! Huwag mo kaming itakuwil magpakailanman.
24: Bakit mo ikinukubli ang iyong mukha?
: Bakit mo kinalilimutan ang aming kalungkutan at kapighatian?
25: Sapagkat ang aming kaluluwa ay nakasubsob sa alabok;
: ang aming katawan ay dumidikit sa lupa.
26: Ikaw ay bumangon, tulungan mo kami!
: Iligtas mo kami alang-alang sa iyong tapat na pag-ibig!