1: Ang puso ng hari ay nasa kamay ng Panginoon na parang batis ng tubig;
: ibinabaling niya ito saanman niya ibig.
2: Matuwid sa kanyang sariling mga mata ang bawat lakad ng tao,
: ngunit tinitimbang ng Panginoon ang mga puso.
3: Ang paggawa ng katuwiran at katarungan,
: ay higit na kalugud-lugod sa Panginoon kaysa pag-aalay.
4: Ang mapagmataas na tingin, at ang pusong palalo,
: siyang ilaw ng masama, ang mga ito'y kasalanan.
5: Ang mga plano ng masipag ay patungo sa kasaganaan,
: ngunit ang bawat nagmamadali ay humahantong lamang sa kasalatan.
6: Ang pagkakaroon ng kayamanan sa pamamagitan ng dilang bulaan,
: ay singaw na tinatangay at bitag ng kamatayan.
7: Ang karahasan ng masama ang sa kanila'y tatangay,
: sapagkat ayaw nilang gawin ang makatarungan.
8: Liko ang lakad ng may kasalanan,
: ngunit matuwid ang asal ng dalisay.
9: Mas mabuting tumira sa isang sulok ng bubungan,
: kaysa sa isang bahay na kasama ang isang babaing palaaway.
10: Ang kaluluwa ng masama ay kasamaan ang ninanasa,
: ang kanyang kapwa ay hindi nakakasumpong ng awa sa kanyang mga mata.
11: Kapag ang manlilibak ay pinarurusahan, tumatalino ang walang muwang,
: kapag ang matalino ay tinuturuan, siya'y tumatanggap ng kaalaman.
12: Pinagmamasdan ng matuwid ang bahay ng masama,
: ibinubulid ang masama sa pagkasira.
13: Ang nagtatakip ng kanyang mga pandinig sa daing ng dukha,
: siya man ay dadaing, ngunit hindi diringgin.
14: Ang lihim na regalo ay nagpapatahimik ng galit,
: ngunit ang suhol sa dibdib ay malaking poot.
15: Kagalakan sa matuwid kapag nagawa ang katarungan,
: ngunit kabalisahan sa gumagawa ng kasamaan.
16: Ang taong lumilihis sa landas ng kaunawaan,
: ay magpapahinga sa kapisanan ng mga patay.
17: Ang umiibig sa kalayawan ay magiging dukha,
: ang umiibig sa alak at langis ay hindi sasagana.
18: Ang masama ay pantubos para sa matuwid,
: at ang taksil, sa matuwid ay kapalit.
19: Mas mabuti pang tumira sa ilang na lupain,
: kaysa makasama ang babaing palaaway at bugnutin.
20: Nananatili sa tahanan ng pantas ang mahalagang kayamanan,
: ngunit ito'y nilalamon ng isang hangal.
21: Ang sumusunod sa katuwiran at kabaitan,
: ay makakasumpong ng buhay, katuwiran, at karangalan.
22: Sinusukat ng taong pantas ang lunsod ng makapangyarihan,
: at ibinabagsak ang muog na kanilang pinagtitiwalaan.
23: Ang nag-iingat ng kanyang dila at bibig,
: ay nag-iingat ng kanyang sarili mula sa ligalig.
24: Ang palalo at mapagmataas na tao, manlilibak ang kanyang pangalan,
: siya'y gumagawa na may palalong kahambugan.
25: Ang pagnanasa ng tamad ang sa kanya'y pumapatay,
: sapagkat ayaw magpagal ng kanyang mga kamay.
26: Sa buong maghapon ang masama'y nag-iimbot,
: ngunit ang matuwid ay nagbibigay at hindi nagdadamot.
27: Karumaldumal ang alay ng masama;
: gaano pa kaya, kapag dinadala niya ito na may masamang panukala.
28: Mapapahamak ang sinungaling na saksi,
: ngunit ang salita ng taong nakikinig ay mananatili.
29: Ang masamang tao ay nagmamatigas ng kanyang mukha;
: ngunit isinasaalang-alang ng taong matuwid ang mga lakad niya.
30: Walang karunungan, pang-unawa, o payo
: ang mananaig laban sa Panginoon .
31: Ang kabayo ay inihahanda para sa araw ng paglalaban,
: ngunit nauukol sa Panginoon ang pagtatagumpay.