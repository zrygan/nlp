1: O magpasalamat kayo sa Panginoon , sapagkat siya'y mabuti;
: ang kanyang tapat na pag-ibig ay nananatili magpakailanman.
2: Sabihin ngayon ng Israel,
: Ang kanyang tapat na pag-ibig ay nananatili magpakailanman.
3: Sabihin ngayon ng sambahayan ni Aaron,
: Ang kanyang tapat na pag-ibig ay nananatili magpakailanman.
4: Sabihin ngayon ng mga natatakot sa Panginoon ,
: Ang kanyang tapat na pag-ibig ay nananatili magpakailanman.
5: Tumawag ako sa Panginoon mula sa aking pagkabalisa,
: sinagot ako ng Panginoon , at inilagay ako sa maluwag na dako.
6: Ang Panginoon ay para sa akin, hindi ako matatakot.
: Anong magagawa ng tao sa akin?
7: Ang Panginoon ay kakampi ko, kasama ng mga tumutulong sa akin,
: ako'y titinging may pagtatagumpay sa mga napopoot sa akin.
8: Higit na mabuti ang manganlong sa Panginoon
: kaysa magtiwala sa tao.
9: Higit na mabuti ang manganlong sa Panginoon
: kaysa magtiwala sa mga pinuno.
10: Pinalibutan ako ng lahat ng mga bansa;
: sa pangalan ng Panginoon , tiyak na pupuksain ko sila.
11: Pinalibutan nila ako, oo, pinalibutan nila ako,
: sa pangalan ng Panginoon , sila ay tiyak na pupuksain ko.
12: Pinalibutan nila akong gaya ng mga pukyutan,
: sila'y nasunog na parang apoy ng mga dawagan;
: sa pangalan ng Panginoon sila'y tiyak na pupuksain ko.
13: Itinulak mo ako nang malakas, anupa't ako'y malapit nang mabuwal,
: ngunit tinulungan ako ng Panginoon .
14: Ang Panginoon ay aking awit at kalakasan,
: at siya'y naging aking kaligtasan.
15: Ang tunog ng masayang sigawan at kaligtasan ay nasa mga tolda ng matuwid
: Ang kanang kamay ng Panginoon ay gumagawang may katapangan,
16: ang kanang kamay ng Panginoon ay parangalan,
: ang kanang kamay ng Panginoon ay gumagawang may katapangan!
17: Hindi ako mamamatay, kundi mabubuhay,
: at ang mga gawa ng Panginoon ay isasalaysay.
18: Pinarusahan akong mabuti ng Panginoon ;
: ngunit hindi niya ako ibinigay sa kamatayan.
19: Buksan ninyo sa akin ang mga pintuan ng katuwiran;
: upang ako'y makapasok doon
: at makapagpasalamat sa Panginoon .
20: Ito ang pintuan ng Panginoon ;
: ang matuwid ay papasok doon.
21: Ako'y magpapasalamat sa iyo sapagkat sinagot mo ako
: at ikaw ay naging kaligtasan ko.
22: Ang batong itinakuwil ng mga nagtayo,
: ay naging panulok na bato.
23: Ito ang gawa ng Panginoon ;
: ito ay kagila-gilalas sa ating mga mata.
24: Ito ang araw na ang Panginoon ang gumawa,
: tayo'y magalak at matuwa.
25: O Panginoon , ipinapakiusap namin sa iyo, ikaw ay magligtas!
: O Panginoon , ipinapakiusap namin sa iyo, magsugo ka ng kaginhawahan.
26: Mapalad siya na dumarating sa pangalan ng Panginoon !
: Pinupuri ka namin mula sa bahay ng Panginoon .
27: Ang Panginoon ay Diyos, at binigyan niya kami ng liwanag!
: Talian ninyo ang hain ng mga panali,
: sa mga sungay ng dambana.
28: Ikaw ay aking Diyos, at ako'y magpapasalamat sa iyo;
: ikaw ay aking Diyos, ikaw ay pupurihin ko.
29: O magpasalamat kayo sa Panginoon , sapagkat siya'y mabuti,
: sapagkat ang kanyang tapat na pag-ibig ay nananatili magpakailanman!