1: Siyang naninirahan sa tirahan ng Kataas-taasan,
: ay mananatili sa lilim ng Makapangyarihan,
2: sasabihin ko sa Panginoon , Aking muog at aking kanlungan,
: aking Diyos na siya kong pinagtitiwalaan.
3: Sapagkat ililigtas ka niya sa bitag ng maninilo,
: at sa nakakamatay na salot.
4: Kanyang tatakpan ka ng mga bagwis niya,
: at sa ilalim ng kanyang mga pakpak ay manganganlong ka;
: ang kanyang katapatan ay baluti at panangga.
5: Ang mga nakakakilabot sa gabi ay di mo katatakutan,
: ni ang pana na nagliliparan kapag araw;
6: ni ang salot na lihim na bumubuntot sa kadiliman,
: ni ang pagkawasak na sumisira sa katanghalian.
7: Mabubuwal sa iyong tabi ang isang libo,
: sa iyong kanan ay sampung libo,
: ngunit ito'y hindi lalapit sa iyo.
8: Mamamasdan mo lamang sa pamamagitan ng iyong mga mata,
: at iyong makikita ang parusa sa masama.
9: Sapagkat ikaw, O Panginoon , ay aking kanlungan!
: Ang Kataas-taasan bilang iyong tahanan;
10: walang kasamaang darating sa iyo,
: walang parusang lalapit sa tolda mo.
11: Sapagkat siya'y magbibilin sa kanyang mga anghel tungkol sa iyo,
: upang sa lahat ng iyong mga lakad ay ingatan ka.
12: Sa kanilang mga kamay ay dadalhin ka nila,
: baka sa isang bato'y matisod ang iyong paa.
13: Iyong tatapakan ang leon at ang ulupong,
: tatapakan mo ng iyong paa ang ahas at batang leon.
14: Sapagkat siya'y kumapit sa akin na may pag-ibig, ililigtas ko siya,
: iingatan ko siya sapagkat ang aking pangalan ay nalalaman niya.
15: Siya'y tatawag sa akin at sasagutin ko siya;
: ako'y magiging kasama niya sa kabalisahan,
: sasagipin ko siya at pararangalan ko siya.
16: Aking bubusugin siya ng mahabang buhay,
: at ipapakita sa kanya ang aking pagliligtas.