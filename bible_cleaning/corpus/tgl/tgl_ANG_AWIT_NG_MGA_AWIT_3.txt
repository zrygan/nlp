1: Sa ibabaw ng aking higaan sa gabi,
: hinanap ko siyang iniibig ng aking kaluluwa;
: hinanap ko siya, ngunit hindi ko siya natagpuan.
2: Ako'y babangon at lilibot sa lunsod,
: sa mga lansangan at sa mga liwasan,
: hahanapin ko siya na iniibig ng aking kaluluwa.
: Hinanap ko siya, ngunit hindi ko siya natagpuan.
3: Nakita ako ng mga tanod,
: habang sila'y naglilibot sa lunsod.
: Nakita ba ninyo siya na sinisinta ng aking kaluluwa?
4: Halos di pa ako nakakalayo sa kanila,
: nang masumpungan ko siya na iniibig ng aking kaluluwa.
: Pinigilan ko siya, at hindi ko hinayaang umalis,
: hanggang sa siya'y aking nadala sa bahay ng aking ina,
: at sa silid niya na naglihi sa akin.
5: O mga anak na babae ng Jerusalem, kayo'y aking pinagbibilinan,
: alang-alang sa mga usang lalaki at babae sa kaparangan,
: na huwag ninyong pukawin o gisingin man ang pagmamahal,
: hanggang sa kanyang maibigan.
6: Ano itong umaahon mula sa ilang,
: na gaya ng haliging usok,
: na napapabanguhan ng mira at ng kamanyang,
: ng lahat ng mabangong pulbos ng mangangalakal?
7: Tingnan ninyo, iyon ang higaan ni Solomon!
: Animnapung magigiting na lalaki ang nasa palibot niyon,
: sa magigiting na lalaki ng Israel.
8: Silang lahat ay may sakbat na tabak,
: at sanay sa pakikidigma
: bawat isa'y may tabak sa kanyang hita,
: sa mga hudyat sa gabi ay laging handa.
9: Si Haring Solomon ay gumawa para sa sarili ng higaang binubuhat
: mula sa kahoy ng Lebanon.
10: Ginawa niyang pilak ang mga haligi niyon,
: ang likod niyon ay ginto, at ang upuan ay kulay ube;
: ang loob niyon ay hinabi ng may pag-ibig
: ng mga anak na babae ng Jerusalem.
11: Humayo kayo,
: O mga anak na babae ng Zion,
: at inyong masdan si Haring Solomon,
: na may korona na ipinutong sa kanya ng kanyang ina,
: sa araw ng kanyang kasal,
: sa araw ng katuwaan ng kanyang puso.