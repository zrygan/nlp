1: Alam mo ba kung kailan nanganganak ang mga kambing sa kabundukan?
: Ang pagsilang ng mga usa ay iyo bang napagmasdan?
2: Mabibilang mo ba ang mga buwan ng kanilang kagampanan,
: o alam mo ba kung kailan ang kanilang pagsisilang,
3: kapag sila'y yumuko, ang kanilang mga anak ay iniluluwal,
: at ang kanilang sanggol ay isinisilang?
4: Ang kanilang mga anak ay nagiging malakas, sa kaparangan sila'y lumalaki,
: sila'y humahayo at sa kanila'y hindi na bumabalik muli.
5: Sinong nagpakawala sa asnong mabangis?
: Sinong nagkalag ng mga tali ng asnong mabilis?
6: Na ginawa kong bahay niya ang ilang,
: at ang lupang maasin na kanyang tahanan?
7: Nililibak nito ang ingay ng bayan,
: ang sigaw ng nagpapatakbo ay di nito napapakinggan.
8: Nililibot niya ang mga bundok bilang kanyang pastulan,
: at naghahanap siya ng bawat luntiang bagay.
9: Payag ba ang torong mailap na ikaw ay paglingkuran?
: Magpapalipas ba siya ng gabi sa iyong sabsaban?
10: Matatalian mo ba siya ng lubid sa tudling,
: ang mga libis sa likuran mo ay kanya bang bubungkalin?
11: Aasa ka ba sa kanya, dahil siya'y lubhang malakas?
: At ang iyong gawain sa kanya ba'y iaatas?
12: May tiwala ka ba sa kanya na siya'y babalik,
: at dadalhin ang mga butil sa iyong lugar ng paggiik?
13: Ang pakpak ng avestruz ay may pagmamalaking kumakampay,
: ngunit ang mga iyon ba'y mga pakpak at balahibo ng pagmamahal?
14: Sapagkat iniiwan niya sa lupa ang kanyang mga itlog,
: at pinaiinit ang mga iyon sa alabok,
15: na kinalilimutang baka mapisa ang mga iyon ng paa,
: o ang mailap na hayop ay yumurak sa kanila.
16: Malupit siya sa kanyang mga sisiw, na parang sila ay hindi kanya;
: bagaman ang kanyang gawa ay mawalang kabuluhan, hindi siya nangangamba;
17: sapagkat ipinalimot sa kanya ng Diyos ang karunungan,
: at hindi siya binahaginan ng kaunawaan.
18: Kapag siya'y tumatayo upang tumakbo,
: tinatawanan niya ang kabayo at ang sakay nito.
19: Binibigyan mo ba ang kabayo ng kanyang kapangyarihan?
: Binibihisan mo ba ang kanyang leeg ng kalakasan?
20: Pinalulukso mo ba siya na parang balang?
: Ang maharlika niyang pagbahin ay kagimbal-gimbal.
21: Siya'y kumakahig sa libis, at nagagalak sa lakas niya,
: siya'y lumalabas upang harapin ang mga sandata.
22: Tinatawanan niya ang pagkatakot at hindi siya nanlulupaypay;
: ang tabak ay hindi niya tinatalikuran.
23: Tumutunog sa kanya ang suksukan ng pana,
: ang makintab na sibat at ang sibat na mahaba.
24: May bangis at galit na sinasakmal niya ang lupa,
: hindi siya makatayong tahimik sa tunog ng trumpeta.
25: Kapag tumutunog ang trumpeta, ay sinasabi niya, Aha!
: At kanyang naaamoy ang labanan mula sa kalayuan,
: ang ingay ng mga kapitan at ang sigawan.
26: Lumilipad ba ang uwak sa pamamagitan ng iyong karunungan,
: at ibinubuka ang kanyang mga pakpak sa dakong timugan?
27: Sa pamamagitan ba ng iyong utos pumapailanglang ang agila,
: at siya'y gumagawa sa itaas ng pugad niya?
28: Siya'y naninirahan sa malaking bato, at ginagawa itong tahanan,
: sa tuktok ng burol na batuhan.
29: Mula roo'y nag-aabang siya ng mabibiktima,
: mula sa malayo'y nakikita ito ng kanyang mga mata.
30: Sumisipsip ng dugo ang mumunting mga anak niya;
: at kung saan naroon ang pinatay, ay naroroon siya.