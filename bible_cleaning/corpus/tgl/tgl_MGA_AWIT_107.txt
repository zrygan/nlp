1: O magpasalamat kayo sa Panginoon , sapagkat siya'y mabuti;
: sapagkat magpakailanman ang kanyang tapat na pag-ibig ay nananatili.
2: Sabihing gayon ng tinubos ng Panginoon ,
: na kanyang tinubos mula sa kamay ng kaaway,
3: at tinipon mula sa mga lupain,
: mula sa silangan at mula sa kanluran,
: mula sa hilaga at mula sa timugan.
4: Sila'y nagsilaboy sa ilang, sa tapunang lugar,
: na hindi natagpuan ang daan patungo sa isang bayang matitirahan;
5: gutom at uhaw,
: ang kanilang kaluluwa ay nanghina.
6: Nang magkagayo'y dumaing sila sa Panginoon sa kanilang kabagabagan,
: at iniligtas niya sila sa kanilang kahirapan.
7: Pinatnubayan naman niya sila sa matuwid na daan,
: patungo sa isang bayang matatahanan.
8: Purihin nila ang Panginoon dahil sa kanyang tapat na pag-ibig,
: dahil sa kanyang kahanga-hangang mga gawa sa mga anak ng mga tao!
9: Sapagkat kanyang binigyang-kasiyahan ang nauuhaw,
: at ang gutom na kaluluwa ay binusog niya ng mabubuting bagay.
10: Ang ilan ay nakaupo sa kadiliman at sa anino ng kamatayan,
: mga bilanggo sa kahirapan at may tanikala,
11: sapagkat sila'y naghimagsik laban sa mga salita ng Diyos,
: at hinamak ang payo ng Kataas-taasan.
12: Ang kanilang mga puso ay yumuko sa mahirap na paggawa;
: sila'y nabuwal at walang sumaklolo.
13: Nang magkagayo'y dumaing sila sa Panginoon sa kanilang kabagabagan,
: at iniligtas niya sila sa kanilang kahirapan,
14: Inilabas niya sila sa kadiliman at anino ng kamatayan,
: at sa kanilang mga gapos ay kinalagan.
15: Pasalamatan nila ang Panginoon dahil sa kanyang tapat na pag-ibig,
: dahil sa kanyang kahanga-hangang mga gawa sa mga anak ng mga tao!
16: Sapagkat kanyang sinira ang mga pintuang tanso,
: at pinutol ang mga baras na bakal.
17: Mga mangmang dahil sa daan ng kanilang mga kasalanan,
: at dahil sa kanilang mga kasamaan ay nagdanas ng kahirapan;
18: ang anumang uri ng pagkain ay kinasuklaman ng kanilang kaluluwa,
: at sila'y nagsilapit sa mga pintuan ng kamatayan.
19: Nang magkagayo'y nagsidaing sila sa Panginoon sa kanilang kabagabagan,
: at iniligtas niya sila sa kanilang kahirapan.
20: Sinugo niya ang kanyang salita, at pinagaling sila,
: iniligtas niya sila sa kapahamakan.
21: Purihin nawa nila ang Panginoon dahil sa kanyang tapat na pag-ibig,
: dahil sa kanyang kahanga-hangang mga gawa sa mga anak ng mga tao!
22: At maghandog nawa sila ng mga alay na pasasalamat,
: at ipahayag ang kanyang mga gawa na may awit ng kagalakan.
23: Silang nagsisibaba sa dagat sa mga sasakyang-dagat,
: na nangangalakal sa tubig na malalawak;
24: nakita nila ang mga gawa ng Panginoon ,
: ang kanyang kahanga-hangang mga gawa sa kalaliman.
25: Sapagkat siya'y nag-utos, at itinaas ang maunos na hangin,
: na nagpataas sa mga alon ng dagat.
26: Sila'y umakyat hanggang sa langit, sila'y nagsibaba sa mga kalaliman;
: ang kanilang kaluluwa ay natutunaw sa masama nilang kalagayan,
27: sila'y sumuray-suray at nagpagiray-giray na parang taong lasing,
: at ang kanilang karunungan ay nawala.
28: Nang magkagayo'y dumaing sila sa Panginoon sa kanilang kahirapan,
: at iniligtas niya sila sa kanilang kapighatian.
29: Kanyang pinatigil ang bagyo,
: anupa't ang mga alon ng dagat ay tumahimik.
30: Nang magkagayo'y natuwa sila sapagkat sila'y nagkaroon ng katahimikan,
: at dinala niya sila sa kanilang nais daungan.
31: Purihin nila ang Panginoon dahil sa kanyang tapat na pag-ibig,
: at dahil sa kanyang kahanga-hangang mga gawa sa mga anak ng mga tao!
32: Purihin nila siya sa kapulungan ng bayan,
: at purihin siya sa pagtitipon ng matatanda.
33: Kanyang ginawang ilang ang mga ilog,
: at tigang na lupa ang mga bukal ng tubig,
34: maalat na ilang ang mabungang lupain,
: dahil sa kasamaan ng mga naninirahan doon.
35: Kanyang ginawang mga lawa ng tubig ang ilang,
: at mga bukal ang tuyong lupain.
36: At kanyang pinatitira roon ang gutom,
: upang sila'y makapagtatag ng bayang matatahanan;
37: at sila'y maghasik sa mga bukid, at magtanim ng mga ubasan,
: at magtamo ng mga saganang ani.
38: Sila din ay pinagpapala niya at sila'y mas dumarami;
: at hindi niya hinayaang ang kanilang kawan ay mabawasan.
39: Nang sila'y nawalan at napahiya
: sa pamamagitan ng pagmamalupit, kaguluhan, at kapighatian,
40: kanyang binuhusan ng paghamak ang mga pinuno,
: at pinagala sila sa ilang na walang lansangan.
41: Gayunma'y iniupo niya sa mataas ang nangangailangan mula sa kahirapan,
: at ang kanilang mga angkan ay ginawang parang kawan.
42: Nakikita ito ng matuwid at natutuwa;
: at tumikom ang bibig ng lahat ng masama.
43: Kung sinuman ang pantas ay unawain niya ang mga bagay na ito,
: at isaalang-alang niya ang tapat na pag-ibig ng Panginoon .