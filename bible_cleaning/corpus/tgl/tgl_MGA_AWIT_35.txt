1: Makipagtunggali ka, O Panginoon , sa kanila na nakikipagtunggali sa akin;
: lumaban ka sa kanila na lumalaban sa akin.
2: Humawak ka ng kalasag at ng panangga,
: at sa pagtulong sa akin ay tumindig ka!
3: Ihagis mo ang sibat at diyabelin
: laban sa mga nagsisihabol sa akin!
: Sabihin mo sa aking kaluluwa,
: Ako'y iyong kaligtasan!
4: Mapahiya nawa at mawalan ng dangal
: sila na umuusig sa aking buhay!
: Nawa'y mapaurong at malito sila
: na laban sa akin at nagbabalak ng masama!
5: Maging gaya nawa sila ng ipa sa harapan ng hangin,
: na ang anghel ng Panginoon ang nagtataboy sa kanila!
6: Nawa'y maging madilim at madulas ang daan nila,
: na ang anghel ng Panginoon ang humahabol sa kanila!
7: Sapagkat walang kadahilanang ikinubli nila ang kanilang bitag na sa akin ay laan,
: walang kadahilanang naghukay sila para sa aking buhay.
8: Dumating nawa sa kanila nang di namamalayan ang kapahamakan!
: At ang patibong na ikinubli nila ang sa kanila'y bumitag;
: mahulog nawa sila doon upang mapahamak!
9: Kung gayo'y sa Panginoon magagalak ang aking kaluluwa,
: na sa kanyang pagliligtas ay nagpapasaya.
10: Lahat ng aking mga buto ay magsasabi,
: Panginoon , sino ang iyong kagaya?
: Ikaw na nagliligtas ng mahina
: mula sa kanya na totoong malakas kaysa kanya,
: ang mahina at nangangailangan mula sa nanamsam sa kanya?
11: Mga saksing may masamang hangarin ay nagtatayuan;
: tinatanong nila ako ng mga bagay na di ko nalalaman.
12: Sa aking kabutihan, iginanti ay kasamaan,
: ang aking kaluluwa ay namamanglaw.
13: Ngunit ako, nang sila'y may sakit,
: ay nagsuot ako ng damit-sako;
: dinalamhati ko ang aking sarili ng pag-aayuno,
: Sa dibdib ko'y nanalanging nakayuko ang ulo,
14: ako'y lumakad na tila baga iyon ay aking kaibigan o kapatid,
: ako'y humayong gaya ng tumatangis sa kanyang ina
: na nakayukong nagluluksa.
15: Ngunit sa aking pagkatisod, sila'y nagtipon na natutuwa,
: sila'y nagtipun-tipon laban sa akin,
: mga mambubugbog na hindi ko kilala
: ang walang hintong nanlait sa akin.
16: Gaya ng mga walang diyos na nanunuya sa pista,
: kanilang pinagngangalit sa akin ang mga ngipin nila.
17: Hanggang kailan ka titingin, O Panginoon?
: Iligtas mo ang aking kaluluwa sa kanilang mga pagpinsala,
: ang aking buhay mula sa mga leon!
18: At ako'y magpapasalamat sa iyo sa dakilang kapulungan;
: sa gitna ng napakaraming tao kita'y papupurihan.
19: Huwag nawang magalak sa akin yaong sinungaling kong mga kaaway;
: at huwag nawang ikindat ang mata ng mga napopoot sa akin nang walang kadahilanan.
20: Sapagkat sila'y hindi nagsasalita ng kapayapaan,
: kundi laban doon sa mga tahimik sa lupain
: ay kumakatha sila ng mga salita ng kabulaanan.
21: Kanilang ibinubuka nang maluwang ang bibig nila laban sa akin;
: kanilang sinasabi: Aha, aha,
: nakita iyon ng mga mata namin!
22: Iyong nakita ito, O Panginoon ; huwag kang tumahimik,
: O Panginoon, huwag kang lumayo sa akin!
23: Kumilos ka, at gumising ka para sa aking karapatan,
: Diyos ko at Panginoon ko, para sa aking ipinaglalaban!
24: Ipagtanggol mo ako, O Panginoon , aking Diyos,
: ayon sa iyong katuwiran;
: at dahil sa akin huwag mo silang hayaang magkatuwaan!
25: Huwag mo silang hayaang magsabi sa sarili nila,
: Aha, iyan ang aming kagustuhan!
: Huwag silang hayaang magsabi, Aming nalulon na siya.
26: Mapahiya nawa sila at malitong magkakasama
: silang nagagalak sa aking kapahamakan!
: Madamitan nawa sila ng kahihiyan at kawalang-dangal
: silang laban sa akin ay nagyayabang!
27: Silang nagnanais na ako'y mapawalang-sala
: ay sumigaw sa kagalakan at magsaya,
: at sa tuwina'y sabihin,
: Dakila ang Panginoon ,
: na nalulugod sa kapakanan ng kanyang lingkod!
28: Kung gayo'y isasaysay ng aking dila ang iyong katuwiran
: at ang iyong kapurihan sa buong araw.