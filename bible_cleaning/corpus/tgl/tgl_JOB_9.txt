1: Pagkatapos ay sumagot si Job, at sinabi,
2: Sa katotohanan ay alam kong gayon nga
: Ngunit paano magiging matuwid ang isang tao sa harapan ng Diyos?
3: Kung naisin ng isang tao na sa kanya ay makipagtalo,
: siya'y hindi makakasagot sa kanya ni minsan sa isang libo.
4: Siya ay pantas sa puso, at malakas sa kapangyarihan
: Sinong nagmatigas laban sa kanya at nagtagumpay?
5: Na siyang naglilipat ng mga bundok, at hindi nila nababatid,
: nang kanyang itaob sila sa kanyang pagkagalit;
6: na siyang umuuga ng lupa mula sa kanyang kinaroroonan,
: at ang mga haligi nito ay nanginginig;
7: na siyang nag-uutos sa araw at ito'y hindi sumisikat,
: na siyang nagtatakip sa mga bituin;
8: na nag-iisang nagladlad ng kalangitan,
: at ang mga alon ng dagat ay tinapakan;
9: na siyang gumawa sa Oso at Orion,
: at sa Pleyades, at sa mga silid ng timog;
10: na gumagawa ng mga dakilang bagay na di maunawaan,
: at mga kamanghamanghang bagay na di mabilang.
11: Siya'y dumaraan sa tabi ko, at hindi ko siya nakikita.
: Siya'y nagpapatuloy ngunit hindi ko siya namamalayan.
12: Siya'y nang-aagaw, sinong makakahadlang sa kanya?
: Sinong magsasabi sa kanya, Anong ginagawa mo?
13: Hindi iuurong ng Diyos ang kanyang galit;
: ang mga katulong ng Rahab ay nakayukod sa ilalim niya.
14: Paano ko ngang masasagot siya,
: at mapipili ang aking mga salita laban sa kanya?
15: Bagaman ako'y walang sala, hindi ako makakasagot sa kanya;
: kailangang ako'y magmakaawa sa aking hukom.
16: Kung siya'y ipatawag ko at siya'y sumagot sa akin;
: gayunma'y hindi ako maniniwala na kanyang dininig ang aking tinig.
17: Sapagkat ako'y dinudurog niya sa pamamagitan ng isang bagyo,
: at pinararami ang aking mga sugat nang walang kadahilanan.
18: Hindi niya ako tutulutang makahinga,
: sa halip ay pinupuno niya ako ng kapaitan.
19: Kung ito'y tagisan ng lakas, siya ang malakas!
: At kung tungkol sa katarungan, sino ang magpapatawag sa kanya?
20: Bagaman ako'y walang sala, hahatulan ako ng sarili kong bibig;
: bagaman ako'y walang dungis, patutunayan niya akong masama.
21: Ako'y walang dungis, hindi ko pinapansin ang sarili ko,
: kinasusuklaman ko ang buhay ko.
22: Ang lahat ay iisa; kaya't aking sinasabi,
: kapwa niya pinupuksa ang masama at ang mabuti.
23: Kapag ang sakuna ay nagdadala ng biglang kamatayan,
: tinutuya niya ang kapahamakang dumating sa walang kasalanan.
24: Ang lupa ay ibinigay sa kamay ng masama,
: kanyang tinatakpan ang mga mukha ng mga hukom nito;
: kung hindi siya iyon, kung gayo'y sino?
25: Ang mga araw ko ay mas matulin kaysa isang mananakbo,
: sila'y tumatakbong palayo, wala silang nakikitang mabuti.
26: Sila'y dumaraang parang matutuling bangkang tambo,
: parang agilang dumadagit sa biktima.
27: Kung aking sabihin, Kalilimutan ko ang aking daing,
: papawiin ko ang aking malungkot na mukha, at magpapakasaya ako.
28: Ako'y natatakot sa lahat kong paghihirap,
: sapagkat alam kong hindi mo ako ituturing na walang sala.
29: Ako'y mahahatulan;
: bakit pa ako magpapakapagod nang walang kabuluhan?
30: Kung ako'y maligo sa niyebe,
: at hugasan ko ang aking mga kamay sa lihiya,
31: gayunma'y itutulak mo ako sa hukay,
: at kamumuhian ako ng mga sarili kong kasuotan.
32: Sapagkat siya'y hindi tao, na gaya ko, na masasagot ko siya,
: na kami'y magkasamang haharap sa paglilitis.
33: Walang hukom sa pagitan namin,
: na magpapatong ng kanyang kamay sa aming dalawa.
34: Ilayo nawa niya sa akin ang kanyang tungkod,
: at huwag nawa akong sindakin ng kanyang bagsik.
35: Saka ako magsasalita nang walang takot tungkol sa kanya,
: sapagkat hindi ako gayon sa aking sarili.