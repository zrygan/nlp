1: Sama-sama kayong pumarito
: at magtipon, O bansang walang kahihiyan;
2: bago ang utos ay lumabas, ang araw ay dadaang parang ipa,
: bago dumating sa inyo ang mabangis na galit ng Panginoon ,
: bago dumating sa inyo ang araw ng poot ng Panginoon .
3: Hanapin ninyo ang Panginoon , kayong lahat na mapagpakumbaba sa lupain,
: na sumusunod sa kanyang mga utos;
: hanapin ninyo ang katuwiran, hanapin ninyo ang kapakumbabaan,
: maaaring kayo'y maitago
: sa araw ng poot ng Panginoon .
4: Sapagkat ang Gaza ay pababayaan,
: at ang Ascalon ay magigiba;
: palalayasin ang mamamayan ng Asdod sa katanghaliang-tapat,
: at ang Ekron ay mabubunot.
5: Kahabag-habag ang mga naninirahan sa baybayin ng dagat,
: ikaw na bansa ng mga Kereteo!
: Ang salita ng Panginoon ay laban sa iyo,
: O Canaan, lupain ng mga Filisteo;
: aking wawasakin ka, hanggang maubos ang lahat ng mamamayan.
6: At ikaw, O baybayin ng dagat ay magiging pastulan,
: kaparangan para sa mga pastol,
: at mga kulungan para sa mga kawan.
7: At ang baybayin ay magiging pag-aari
: ng nalabi sa sambahayan ni Juda;
: na iyon ay kanilang pagpapastulan,
: at sa mga bahay sa Ascalon ay
: mahihiga sila sa gabi.
: Sapagkat dadalawin sila ng Panginoon nilang Diyos,
: at ibabalik mula sa kanilang pagkabihag.
8: Aking narinig ang panunuya ng Moab,
: at ang panglalait ng mga anak ni Ammon,
: kung paanong tinuya nila ang aking bayan,
: at nagmalaki sila laban sa kanilang nasasakupan.
9: Kaya't habang buhy ako, sabi ng Panginoon ng mga hukbo,
: ng Diyos ng Israel,
: ang Moab ay magiging parang Sodoma,
: at ang mga anak ni Ammon ay parang Gomorra,
: isang lupaing pag-aari ng mga dawag at tambakan ng asin,
: at isang pagkasira magpakailanman.
: Sila'y sasamsaman ng nalabi sa aking bayan,
: at sila'y aangkinin ng nalabi sa aking bansa.
10: Ito ang kanilang magiging kapalaran kapalit ng kanilang pagmamataas,
: sapagkat sila'y nanlibak at nagmalaki
: laban sa bayan ng Panginoon ng mga hukbo.
11: Ang Panginoon ay magiging kakilakilabot laban sa kanila;
: oo, kanyang gugutumin ang lahat ng diyos sa lupa;
: at sa kanya ay yuyukod,
: bawat isa sa kanya-kanyang dako,
: ang lahat ng pulo ng mga bansa.
12: Kayo rin, O mga taga-Etiopia,
: kayo'y papatayin sa pamamagitan ng aking tabak.
13: At kanyang iuunat ang kanyang kamay laban sa hilaga,
: at gigibain ang Asiria,
: at ang Ninive ay sisirain,
: at tutuyuing gaya ng ilang.
14: At ang mga bakahan ay hihiga sa gitna niyon,
: lahat ng hayop ng mga bansa,
: ang pelikano at gayundin ang kuwago
: ay maninirahan sa kanyang mga kabisera,
: ang kanilang tinig ay huhuni sa bintana,
: ang kasiraan ay darating sa mga pasukan;
: sapagkat ang kanyang mga yaring kahoy na sedro ay masisira.
15: Ito ang masayang bayan na
: naninirahang tiwasay,
: na nagsasabi sa sarili,
: Ako nga, at walang iba liban sa akin.
: Siya'y naging wasak,
: naging dakong higaan para sa mababangis na hayop!
: Bawat dumaraan sa kanya
: ay sumusutsot at ikinukumpas ang kanyang kamay.