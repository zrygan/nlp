1: Ikaw ay bumangon, magliwanag ka, sapagkat ang iyong liwanag ay dumating,
: at ang kaluwalhatian ng Panginoon ay sumikat sa iyo.
2: Sapagkat narito, tatakpan ang lupa ng kadiliman,
: at ng makapal na dilim ang mga bayan.
: Ngunit ang Panginoon ay sisikat sa iyo,
: at ang kanyang kaluwalhatian ay makikita sa iyo.
3: At ang mga bansa ay paroroon sa iyong liwanag,
: at ang mga hari sa ningning ng iyong pagsikat.
4: Imulat mo ang iyong mata sa palibot, at ikaw ay tumingin.
: Silang lahat ay nagtitipon, sila'y pumaroon sa iyo,
: ang iyong mga anak na lalaki ay magmumula sa malayo,
: at ang iyong mga anak na babae ay kakalungin.
5: Kung magkagayon ikaw ay makakakita at maliliwanagan,
: at ang iyong puso ay manginginig sa tuwa at magagalak,
: sapagkat ang kasaganaan ng dagat ay dadalhin sa iyo,
: ang kayamanan ng mga bansa ay darating sa iyo.
6: Tatakpan ka ng napakaraming kamelyo,
: ng mga batang kamelyo ng Midian at Efa;
: lahat ng mula sa Seba ay darating.
: Sila'y magdadala ng ginto at kamanyang,
: at maghahayag ng kapurihan ng Panginoon .
7: Lahat ng kawan sa Kedar ay matitipon sa iyo,
: ang mga lalaking tupa sa Nebayot ay maglilingkod sa iyo;
: sila'y aahon na may pagtanggap sa aking dambana,
: at aking luluwalhatiin ang aking maluwalhating bahay.
8: Sino ang mga ito na lumilipad na parang ulap,
: at parang mga kalapati sa kanilang mga bintana?
9: Tunay na ang mga pulo ay maghihintay sa akin,
: at ang mga sasakyang-dagat ng Tarsis ay siyang mangunguna,
: upang dalhin ang iyong mga anak mula sa malayo,
: ang kanilang pilak at kanilang ginto na kasama nila,
: dahil sa pangalan ng Panginoon mong Diyos,
: at dahil sa Banal ng Israel,
: sapagkat kanyang niluwalhati ka.
10: Itatayo ng mga dayuhan ang mga kuta mo,
: at ang kanilang mga hari ay maglilingkod sa iyo;
: sapagkat sa aking poot ay sinaktan kita,
: ngunit sa aking biyaya ako sa iyo ay naawa.
11: Magiging laging bukas ang iyong mga pintuan,
: hindi isasara sa araw o sa gabi man;
: upang ang mga tao ay magdala sa iyo ng kayamanan ng mga bansa,
: at ang kanilang mga hari ang nangunguna sa hanay.
12: Sapagkat ang bansa at kaharian
: na hindi maglilingkod sa iyo ay mamamatay;
: ang mga bansang iyon ay malilipol nang lubusan.
13: Ang kaluwalhatian ng Lebanon ay darating sa iyo,
: ang puno ng sipres, ng abeto at ng pino na magkakasama,
: upang pagandahin ang dako ng aking santuwaryo;
: at aking gagawing maluwalhati ang lugar ng mga paa ko.
14: At ang mga anak nila na umapi sa iyo
: ay paroroong nakayuko sa iyo;
: at silang lahat na humamak sa iyo
: ay yuyukod sa talampakan ng mga paa mo;
: at tatawagin ka nilang Ang Lunsod ng Panginoon ,
: ang Zion ng Banal ng Israel.
15: Yamang ikaw ay napabayaan at kinamuhian,
: na anupa't walang tao na sa iyo ay dumaraan,
: gagawin kitang walang hanggang karilagan,
: na sa maraming salinlahi ay kagalakan.
16: Ikaw ay iinom ng gatas ng mga bansa,
: at sususo sa mga suso ng mga hari;
: at iyong malalaman na akong Panginoon ay Tagapagligtas mo
: at Manunubos, Makapangyarihan ng Jacob.
17: Sa halip na tanso ay magdadala ako ng ginto,
: at sa halip na bakal ay magdadala ako ng pilak,
: sa halip na kahoy ay tanso,
: sa halip na mga bato ay bakal.
: Ang Kapayapaan ay gagawin kong mga tagapangasiwa mo,
: at ang Katuwiran bilang iyong tagapamahala.
18: Hindi na maririnig sa iyong lupain ang Karahasan,
: ni ang pagkawasak o pagkagiba sa loob ng iyong mga hangganan;
: ang iyong mga pader ay tatawagin mong Kaligtasan,
: at Papuri ang iyong mga pintuan.
19: Ang araw ay hindi na magiging
: iyong liwanag kapag araw;
: o ang buwan man
: ay magbibigay sa iyo ng liwanag.
: Kundi ang Panginoon ang magiging iyong walang hanggang liwanag,
: at ang iyong Diyos ay iyong kaluwalhatian.
20: Ang iyong araw ay hindi na lulubog,
: o ang iyo mang buwan ay lulubog;
: sapagkat ang Panginoon ay magiging iyong walang hanggang liwanag,
: at ang mga araw ng iyong pagtangis ay matatapos.
21: Magiging matuwid na lahat ang iyong bayan,
: kanilang aangkinin ang lupain magpakailanman,
: ang sanga ng aking pananim, ang gawa ng aking mga kamay,
: upang ako'y luwalhatiin.
22: Ang pinakamaliit ay magiging isang angkan,
: at ang pinakakaunti ay magiging isang makapangyarihang bansa.
: Ako ang Panginoon ,
: ito ay mabilis kong gagawin sa kapanahunan nito.