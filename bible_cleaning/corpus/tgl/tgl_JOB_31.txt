1: Ako'y nakipagtipan sa aking mga paningin;
: paano nga akong titingin sa isang birhen?
2: Ano ang bahagi ko mula sa Diyos sa itaas,
: at ang aking mana mula sa Makapangyarihan sa lahat sa kaitaasan?
3: Hindi ba dumarating ang kapahamakan sa taong masasama,
: at ang kapahamakan sa mga masasama ang gawa?
4: Hindi ba niya nakikita ang aking mga lakad,
: at binibilang ang lahat ng aking mga hakbang?
5: Kung ako'y lumakad ng may kabulaanan,
: at ang aking paa ay nagmadali sa panlilinlang;
6: timbangin ako sa matuwid na timbangan,
: at hayaang malaman ng Diyos ang aking katapatan!
7: Kung ang aking hakbang ay lumiko sa daan,
: at ang aking puso ay lumakad ayon sa aking mga mata,
: at kung ang anumang dungis ay kumapit sa aking mga kamay
8: kung gayo'y papaghasikin mo ako, at bayaang iba ang kumain,
: at hayaang mabunot ang tumutubo para sa akin.
9: Kung natukso sa babae ang puso ko,
: at ako'y nag-abang sa pintuan ng aking kapwa tao;
10: kung magkagayo'y hayaang iba ang ipaggiling ng aking asawa,
: at hayaang iba ang yumuko sa ibabaw niya.
11: Sapagkat isang napakabigat na pagkakasala iyon,
: isang kasamaan na parurusahan ng mga hukom;
12: sapagkat iyo'y isang apoy na tumutupok hanggang sa Abadon,
: at susunugin nito hanggang sa ugat ang lahat ng aking bunga.
13: Kung tinanggihan ko ang kapakanan ng aking aliping lalaki o babae,
: nang sila'y dumaing laban sa akin,
14: ano nga ang aking gagawin kapag ang Diyos ay bumangon?
: Kapag siya'y nagtatanong, anong sa kanya'y aking itutugon?
15: Hindi ba siya na lumalang sa akin sa bahay-bata ang sa kanya'y lumalang?
: At hindi ba iisa ang humugis sa atin sa sinapupunan?
16: Kung pinagkaitan ko ng anumang kanilang nasa ang dukha,
: ang mga mata ng babaing balo ay aking pinapanghina,
17: o ang aking pagkain ay kinain kong mag-isa,
: at hindi nakakain niyon ang ulila
18: dahil, mula sa kanyang pagkabata ay pinalaki ko siya, na gaya ng isang ama,
: at aking pinatnubayan siya mula sa bahay-bata ng kanyang ina;
19: kung ako'y nakakita ng namatay dahil sa kakulangan ng suot,
: o ng taong dukha na walang saplot;
20: kung hindi ako binasbasan ng kanyang mga balakang,
: at kung sa balahibo ng aking mga tupa ay hindi siya nainitan;
21: kung laban sa ulila'y binuhat ko ang aking kamay,
: sapagkat nakakita ako ng tulong sa akin sa pintuan,
22: kung gayo'y malaglag nawa ang buto ng aking balikat mula sa balikat ko,
: at ang aking bisig ay mabali sa pinaglalagyan nito.
23: Sapagkat ang pagkasalanta mula sa Diyos ay aking kinatakutan,
: at hindi ko sana naharap ang kanyang kamahalan.
24: Kung ako'y sa ginto nagtiwala,
: o tinawag ang dalisay na ginto na aking pag-asa,
25: kung ako'y nagalak sapagkat ang aking kayamanan ay malaki,
: o sapagkat ang aking kamay ay nagtamo ng marami;
26: kung ako'y tumingin sa araw kapag sumisilang,
: o sa buwan na gumagalaw na may karilagan,
27: at lihim na naakit ang aking puso,
: at hinagkan ng aking bibig ang kamay ko,
28: ito man ay kasamaang dapat parusahan ng mga hukom,
: sapagkat ako sana'y naging sinungaling sa Diyos na nasa itaas.
29: Kung ako'y nagalak sa pagkawasak niyong sa akin ay nasuklam,
: o natuwa nang datnan siya ng kasamaan
30: hindi ko hinayaang ang bibig ko'y magkasala,
: sa paghingi na may sumpa ng buhay niya
31: kung ang mga tao sa aking tolda ay hindi nagsabi,
: Sino bang hindi nabusog sa kanyang pagkain?
32: ang dayuhan ay hindi tumigil sa lansangan;
: binuksan ko ang aking mga pinto sa manlalakbay
33: kung aking ikinubli sa mga tao ang aking mga paglabag,
: sa pagkukubli ng aking kasamaan sa aking sinapupunan;
34: sapagkat aking kinatakutan ang napakaraming tao,
: at pinangilabot ako ng paghamak ng mga angkan,
: na anupa't ako'y tumahimik, at hindi lumabas sa pintuan
35: o sana'y may duminig sa akin!
: Narito ang aking pirma! Sagutin ako ng Makapangyarihan sa lahat!
: At sana'y nasa akin ang sakdal na isinulat ng aking kaaway!
36: Tiyak na papasanin ko ito sa aking balikat;
: itatali ko sa akin na gaya ng isang korona;
37: aking ipahahayag sa kanya ang lahat kong mga hakbang,
: gaya ng isang pinuno ay lalapitan ko siya.
38: Kung ang aking lupain ay sumigaw laban sa akin,
: at ang mga bungkal niyon ay umiyak na magkakasama;
39: kung kumain ako ng bunga niyaon na hindi nagbabayad,
: at naging dahilan ng pagkamatay ng mga may-ari niyon;
40: tubuan nawa ng dawag sa halip ng trigo,
: at ng masasamang damo sa halip ng sebada.
: Ang mga salita ni Job ay natapos.