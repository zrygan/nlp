1: Ang pahayag tungkol sa Babilonia na nakita ni Isaias na anak ni Amoz.
2: Maglagay kayo ng isang hudyat sa bundok na walang tanim,
: sumigaw kayo nang malakas sa kanila,
: inyong senyasan ng kamay, upang sila'y magsipasok
: sa mga pintuang-bayan ng mga mahal na tao.
3: Aking inutusan ang aking mga itinalaga,
: aking ipinatawag ang aking mga mandirigma, ang aking mga anak na nagsasayang may pagmamalaki,
: upang isagawa ang aking galit.
4: Pakinggan ninyo ang ingay sa mga bundok,
: na gaya ng napakaraming tao!
: Pakinggan ninyo ang ingay ng mga kaharian,
: ng mga bansa na nagtitipon!
: Tinitipon ng Panginoon ng mga hukbo
: ang hukbo para sa pakikipaglaban.
5: Sila'y nagmumula sa malayong lupain,
: mula sa dulo ng kalangitan,
: ang Panginoon at ang mga sandata ng kanyang galit,
: upang wasakin ang buong lupain.
6: Manangis kayo, sapagkat ang araw ng Panginoon ay malapit na;
: ito'y darating na gaya ng pagkawasak mula sa Makapangyarihan sa lahat!
7: Kaya't lahat ng kamay ay manghihina,
: at bawat puso ng tao ay manlulumo,
8: at sila'y mababalisa.
: Mga pagdaramdam at mga kapanglawan ang daranasin nila;
: sila'y maghihirap na gaya ng babaing nanganganak.
: Sila'y magtitinginan na nanghihilakbot
: ang kanilang mga mukha ay magliliyab.
9: Tingnan ninyo, ang araw ng Panginoon ay dumarating,
: mabagsik, na may poot at mabangis na galit;
: upang gawing wasak ang lupa,
: at upang lipulin mula roon ang mga makasalanan niyon.
10: Sapagkat ang mga bituin ng langit at ang mga buntala nito,
: ay hindi magbibigay ng kanilang liwanag;
: ang araw ay magdidilim sa kanyang pagsikat,
: at hindi ibibigay ng buwan ang kanyang liwanag.
11: Aking parurusahan ang sanlibutan dahil sa kanilang kasamaan,
: at ang masasama dahil sa kanilang kabuktutan;
: at aking patitigilin ang kahambugan ng palalo,
: at aking ibababa ang kapalaluan ng malulupit.
12: Aking gagawin na mas bihira ang mga tao kaysa dalisay na ginto,
: at ang sangkatauhan kaysa ginto ng Ofir.
13: Kaya't aking yayanigin ang kalangitan,
: at ang lupa ay yayanigin mula sa kanyang dako,
: sa poot ng Panginoon ng mga hukbo,
: at sa araw ng kanyang mabangis na galit.
14: At gaya ng isang usang hinahabol,
: o gaya ng mga tupa na walang magtitipon sa kanila,
: bawat tao ay babalik sa kanyang sariling bayan,
: at bawat isa ay tatakas patungo sa kanyang sariling lupain.
15: Bawat matagpuan ay uulusin,
: at bawat mahuli ay mabubuwal sa tabak.
16: Ang kanilang mga sanggol ay pagluluray-lurayin
: sa harapan ng kanilang mga mata;
: ang kanilang mga bahay ay pagnanakawan,
: at ang kanilang mga asawa ay gagahasain.
17: Tingnan ninyo, aking kinikilos ang mga taga-Media laban sa kanila,
: na hindi nagpapahalaga sa pilak,
: at hindi nalulugod sa ginto.
18: Papatayin ng kanilang mga pana ang mga binata;
: at sila'y hindi maaawa sa bunga ng bahay-bata;
: ang kanilang mata ay hindi mahahabag sa mga bata.
19: At ang Babilonia, ang kaluwalhatian ng mga kaharian,
: ang kariktan at ipinagmamalaki ng mga Caldeo,
: ay magiging gaya ng Sodoma at Gomorra
: kapag ibinagsak sila ng Diyos.
20: Hindi ito matitirahan kailanman,
: ni matitirahan sa lahat ng mga salinlahi,
: ni magtatayo roon ng tolda ang taga-Arabia,
: ni pahihigain doon ng mga pastol ang kanilang kawan.
21: Kundi maiilap na hayop sa ilang ang magsisihiga roon,
: at ang kanilang mga bahay ay mapupuno ng mga hayop na nagsisiungal;
: at mga avestruz ay maninirahan doon,
: at ang mga demonyong kambing ay magsasayaw doon.
22: At ang mga asong-gubat ay magsisihiyaw sa kanilang mga muog,
: at ang mga chakal sa magagandang palasyo;
: at ang kanilang panahon ay malapit nang sumapit,
: at ang kanilang mga araw ay hindi pahahabain.