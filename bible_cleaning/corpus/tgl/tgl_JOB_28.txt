1: Tunay na para sa pilak ay may minahan,
: at sa ginto ay may dakong dalisayan.
2: Ang bakal ay kinukuha sa lupa,
: at sa tinunaw na mahalagang bato, ang tanso ay nagmumula.
3: Ang tao'y naglalagay ng wakas sa kadiliman,
: at hinahanap hanggang sa pinakamalayong hangganan
: ang mga bato sa kalungkutan at pusikit na kadiliman.
4: Sila'y nagbubukas ng lagusan sa libis na malayo sa tinatahanan ng mga tao;
: sila'y nalimutan ng mga manlalakbay,
: sila'y nakabitin na malayo sa mga tao, sila'y umuugoy na paroo't parito.
5: Tungkol sa lupa, ang tinapay ay dito nanggagaling,
: ngunit waring tinutuklap ng apoy sa ilalim.
6: Ang mga bato nito'y kinaroroonan ng mga zafiro,
: at ito ay may alabok na ginto.
7: Yaong landas na walang ibong mandaragit na nakakaalam,
: at hindi pa nakita maging ng mata ng falkon man.
8: Ang mga palalong hayop dito'y di pa nakakatuntong
: ni nadaanan man ng mabangis na leon.
9: Inilalagay ng tao ang kanyang kamay sa batong kiskisan,
: at binabaligtad sa mga ugat ang mga kabundukan.
10: Sa gitna ng mga bato'y gumagawa siya ng daluyan,
: at nakikita ng kanyang mata ang bawat mahalagang bagay.
11: Kanyang tinatalian ang mga batis upang huwag lumagaslas,
: at ang bagay na nakakubli, sa liwanag ay kanyang inilalabas.
12: Ngunit saan matatagpuan ang karunungan?
: At saan ang kinaroroonan ng kaunawaan?
13: Hindi nalalaman ng tao ang daan patungo roon,
: at hindi nasusumpungan sa lupain ng mga buhy.
14: Sinasabi ng kalaliman, Wala sa akin,
: at sinasabi ng dagat, Hindi ko kapiling.
15: Hindi ito mabibili ng ginto,
: ni matitimbangan man ng pilak bilang halaga nito.
16: Hindi mahahalagahan ng ginto ng Ofir,
: ng mahalagang onix, o ng zafiro.
17: Ginto at salamin dito ay hindi maipapantay,
: ni maipagpapalit man sa mga hiyas na gintong dalisay.
18: Hindi babanggitin ang tungkol sa coral o sa cristal;
: higit kaysa mga perlas ang halaga ng karunungan.
19: Ang topacio ng Etiopia doon ay hindi maipapantay,
: ni mahahalagahan man sa gintong lantay.
20: Saan nanggagaling kung gayon, ang karunungan?
: At saan ang kinaroroonan ng kaunawaan?
21: Nakakubli ito sa mga mata ng lahat ng nabubuhay,
: at natatago sa mga ibon sa kalangitan.
22: Ang Abadon at Kamatayan ay nagsasabi,
: Narinig ng aming mga tainga ang bulung-bulungan tungkol doon!
23: Nauunawaan ng Diyos ang daan patungo roon,
: at nalalaman niya ang kinaroroonan niyon.
24: Sapagkat tumitingin siya hanggang sa mga dulo ng daigdig,
: at nakikita niya ang lahat ng bagay sa silong ng langit.
25: Nang ibinigay niya sa hangin ang kanyang bigat,
: at ipinamahagi ang tubig ayon sa sukat,
26: nang siya'y gumawa ng utos para sa ulan,
: at para sa kidlat ng kulog ay ang kanyang daan;
27: nang magkagayo'y nakita niya ito, at inihayag;
: ito'y kanyang itinatag, at siniyasat.
28: At sa tao ay sinabi niya,
: Narito, ang takot sa Panginoon ay siyang karunungan;
: at ang paghiwalay sa kasamaan ay kaunawaan.