1: Pagkatapos ng mga bagay na ito ay nakita ko ang isa pang anghel na nananaog mula sa langit, na may dakilang kapangyarihan; at ang lupa ay naliwanagan ng kanyang kaluwalhatian.
2: At siya'y sumigaw nang may malakas na tinig na nagsasabi,
: Bumagsak, bumagsak ang dakilang Babilonia!
: Ito'y naging tirahan ng mga demonyo,
: pugad ng bawat espiritung karumaldumal,
: at pugad ng bawat karumaldumal at kasuklamsuklam na mga ibon;
3: sapagkat lahat ng mga bansa ay uminom
: ng alak ng galit ng kanyang pakikiapid,
: at ang mga hari sa lupa ay nakiapid sa kanya,
: at ang mga mangangalakal sa lupa ay yumaman dahil sa kapangyarihan ng kanyang kalayawan.
4: At narinig ko ang isa pang tinig na mula sa langit na nagsasabi,
: Magsilabas kayo sa kanya, bayan ko,
: upang huwag kayong madamay sa kanyang mga kasalanan,
: at huwag kayong makabahagi
: sa kanyang mga salot;
5: sapagkat ang kanyang mga kasalanan ay nagkapatung-patong na umaabot hanggang sa langit,
: at natatandaan ng Diyos ang kanyang mga kasalanan.
6: Ibigay din ninyo ang ayon sa ibinigay niya sa inyo,
: at bayaran ninyo ng makalawang ulit ang kanyang mga gawa;
: sa kopang kanyang pinaghaluan ay inyong ipaghalo siya ng makalawang ulit.
7: Kung gaano siya nagmalaki at namuhay sa kalayawan,
: ay gayundin ang ibigay ninyo sa kanyang pahirap at pagluluksa.
: Sapagkat sinasabi niya sa kanyang puso,
: Ako'y nakaupong isang reyna.
: Hindi ako balo
: at hindi ko makikita kailanman ang pagluluksa.
8: Kaya't sa loob ng isang araw ay darating ang mga salot sa kanya,
: kamatayan, pagluluksa at gutom;
: at siya'y lubos na susunugin sa apoy;
: sapagkat makapangyarihan ang Panginoong Diyos na humatol sa kanya.
9: At ang mga hari sa lupa na nakiapid at namuhay sa kalayawan na kasama niya, ay iiyakan at tatangisan siya kapag nakita nila ang usok ng pagsusunog sa kanya.
10: Sila'y tatayo sa malayo dahil sa takot sa pahirap sa kanya, na nagsasabi,
: Kahabag-habag, kahabag-habag ang dakilang lunsod,
: ikaw na makapangyarihang lunsod ng Babilonia!
: Sapagkat sa isang oras ay dumating ang hatol sa iyo.
11: Ang mga mangangalakal sa lupa ay tumatangis at nagluluksa dahil sa kanya, sapagkat wala nang bibili pa ng kanilang kalakal;
12: kalakal na ginto at pilak, mahalagang bato at mga perlas, pinong lino, kulay-ube, sutla at pula; ng sari-saring mababangong kahoy, at bawat kasangkapang garing, bawat kasangkapang mahalagang kahoy, tanso, bakal, marmol,
13: kanela, pampalasa, kamanyang, mira at insenso; alak at langis, at mainam na harina at trigo, mga baka at mga tupa, mga kabayo at mga karwahe, at mga alipin; at ng mga kaluluwa ng mga tao.
14: Ang mga bungang ninanais ng kaluluwa mo
: ay wala na sa iyo,
: at lahat ng mga bagay na mararangya at mariringal
: ay nalipol sa iyo,
: at hindi na kailanman matatagpuan pang muli!
15: Ang mga mangangalakal ng mga bagay na ito na tumatangis at tumataghoy, na yumaman dahil sa kanya, ay tatayo sa malayo dahil sa takot sa pahirap sa kanya,
16: na nagsasabi,
: Kahabag-habag, kahabag-habag ang dakilang lunsod,
: siyang nagsusuot ng pinong lino at ng kulay-ube, at pula,
: at napapalamutian ng ginto, mahahalagang bato at perlas!
17: Sapagkat sa loob ng isang oras ay nalipol ang ganito kalaking kayamanan!
: At ang bawat pinuno ng barko, ang bawat naglalayag saan mang dako, ang mga mandaragat, at lahat ng naghahanap-buhay sa dagat, ay nakatayo sa malayo,
18: at nagsisisigaw pagkakita sa usok ng pagsusunog sa kanya, na nagsasabi,
: Anong lunsod ang katulad ng dakilang lunsod?
19: At sila'y nagbubuhos ng alabok sa kanilang mga ulo at nagsisigawan, na nag-iiyakan at nananaghoy, na nagsasabi,
: Kahabag-habag, kahabag-habag ang dakilang lunsod,
: na siyang nagpapayaman sa lahat na may mga barko sa dagat, dahil sa kanyang mga kayamanan!
: Sapagkat sa loob ng isang oras siya ay nawasak!
20: Magalak ka tungkol sa kanya, O langit,
: at kayong mga banal at mga apostol, at mga propeta;
: sapagkat iginawad na ng Diyos para sa inyo ang hatol sa kanya!
21: Pagkatapos ay dinampot ng isang malakas na anghel ang isang bato, na gaya ng isang malaking gilingang bato, at inihagis sa dagat na sinasabi,
: Sa ganitong karahasan ibabagsak ang dakilang Babilonia,
: at hindi na matatagpuan pa.
22: At ang tunog ng mga manunugtog ng alpa at ng mga musikero at ng mga manunugtog ng plauta, at ng mga manunugtog ng trumpeta
: ay hindi na maririnig pa sa iyo;
: at wala nang manggagawa ng anumang gawa
: ang matatagpuan pa sa iyo;
: at ang ingay ng gilingan
: ay hindi na maririnig pa sa iyo;
23: at ang liwanag ng ilawan
: ay hindi na tatanglaw pa sa iyo
: at ang tinig ng lalaking ikakasal at ng babaing ikakasal
: ay hindi na maririnig pa sa iyo;
: sapagkat ang mga mangangalakal mo ay dating mga pangunahin sa lupa;
: sapagkat dinaya ng iyong pangkukulam ang lahat ng mga bansa.
24: At natagpuan sa kanya ang dugo ng mga propeta at ng mga banal,
: at ng lahat ng mga pinatay sa lupa.