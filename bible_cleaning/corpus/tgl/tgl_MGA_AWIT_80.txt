1: O Pastol ng Israel, iyong pakinggan,
: ikaw na pumapatnubay kay Jose na parang kawan;
: ikaw na nakaluklok sa trono sa ibabaw ng mga kerubin, ikaw ay magliwanag
2: sa harapan ng Efraim, ng Benjamin at ng Manases!
: Pakilusin mo ang iyong kapangyarihan,
: at pumarito ka upang kami'y iligtas.
3: Panunumbalikin mo kami, O Diyos;
: paliwanagin mo ang iyong mukha, upang kami ay maligtas!
4: O Panginoong Diyos ng mga hukbo,
: hanggang kailan ka magagalit sa dalangin ng bayan mo?
5: Iyong pinakain sila ng tinapay ng mga luha,
: at binigyan mo sila ng maiinom na mga luhang sagana.
6: Ginawa mo kaming kaalitan sa aming mga kalapit-bansa,
: at ang mga kaaway namin ay nagtatawanang sama-sama.
7: Panunumbalikin mo kami, O Diyos ng mga hukbo;
: paliwanagin mo ang iyong mukha upang kami ay maligtas!
8: Ikaw ay nagdala ng isang puno ng ubas mula sa Ehipto;
: iyong pinalayas ang mga bansa, at itinanim mo ito.
9: Inihanda mo ang lupa para doon,
: ito'y nag-ugat nang malalim at pinuno ang lupain.
10: Ang mga bundok ay natakpan ng lilim niyon,
: ang malalaking sedro at ang mga sanga nito,
11: ang kanyang mga sanga hanggang sa dagat ay umabot,
: at ang kanyang mga supling hanggang sa Ilog.
12: Bakit mo ibinagsak ang mga pader niya,
: anupa't lahat ng dumaraan ay pumipitas ng kanyang bunga?
13: Sinisira ito ng baboy-damo na mula sa kagubatan,
: at nanginginain doon ang lahat ng gumagalaw sa parang.
14: Bumalik kang muli, O Diyos ng mga hukbo, isinasamo namin sa iyo.
: Tumungo ka mula sa langit, at masdan mo;
: pahalagahan mo ang puno ng ubas na ito,
15: ang punong itinanim ng kanang kamay mo,
: at sa anak na iyong pinalaki para sa iyong sarili.
16: Sinunog nila iyon sa apoy, iyon ay kanilang pinutol;
: sa saway ng iyong mukha sila'y nalipol!
17: Ipatong nawa ang iyong kamay sa tao ng kanang kamay mo,
: sa anak ng tao na iyong pinalakas para sa sarili mo.
18: Sa gayo'y hindi kami tatalikod sa iyo;
: bigyan mo kami ng buhay, at tatawag kami sa pangalan mo.
19: Panunumbalikin mo kami, O Panginoong Diyos ng mga hukbo;
: paliwanagin mo ang iyong mukha, upang kami ay maligtas!