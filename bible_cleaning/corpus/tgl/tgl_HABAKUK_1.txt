1: Ang pahayag ng Diyos na nakita ni propeta Habakuk.
2: O Panginoon , hanggang kailan ako hihingi ng tulong,
: at hindi mo papakinggan?
: O dadaing sa iyo ng Karahasan!
: at hindi ka magliligtas?
3: Bakit mo hinahayaang makita ko ang kamalian,
: at tingnan ang kasamaan?
: Ang kasiraan at karahasan ay nasa harapan ko;
: paglalaban at pagtatalo ay lumilitaw.
4: Kaya't ang batas ay hindi pinapansin,
: at ang katarungan ay hindi kailanman nangingibabaw.
: Sapagkat pinaliligiran ng masama ang matuwid;
: kaya't ang katarungan ay nababaluktot.
5: Magmasid kayo sa mga bansa, at tumingin kayo;
: mamangha at magtaka.
: Sapagkat ako'y gumagawa ng isang gawain sa inyong mga araw
: na hindi ninyo paniniwalaan kapag sinabi sa inyo.
6: Sapagkat narito, aking ginigising ang mga Caldeo,
: ang malupit at marahas na bansa,
: na lumalakad sa kaluwangan ng lupa,
: upang sakupin ang mga tahanang hindi kanila.
7: Sila'y kakilakilabot at nakakatakot;
: ang kanilang katarungan at karangalan ay mula sa kanilang sarili.
8: Ang kanilang mga kabayo ay matutulin kaysa mga leopardo,
: higit na mababangis kaysa panggabing asong-gubat
: at ang kanilang mga mangangabayo ay mabibilis.
: Ang kanilang mga mangangabayo ay galing sa malayo;
: sila'y lumilipad na parang agila na nagmamadali upang manakmal.
9: Silang lahat ay dumarating para sa karahasan;
: na may mukhang pasulong.
: Kanilang tinitipon ang mga bihag na parang buhangin.
10: Kanilang tinutuya ang mga hari,
: at ang mga pinuno ay kanilang pinagtatawanan.
: Kanilang kinukutya ang bawat tanggulan;
: sapagkat kanilang binubuntunan ang lupa at sinasakop ito.
11: Pagkatapos ay lalampas sila na parang hangin
: at magpapatuloy, mga taong nagkasala,
: na ang sarili nilang kapangyarihan ay ang kanilang diyos!
12: Di ba ikaw ay mula sa walang hanggan,
: O Panginoon kong Diyos, aking Banal?
: Kami ay hindi mamamatay.
: O Panginoon , iyong itinakda sila sa paghuhukom;
: at ikaw, O Malaking Bato, ang nagtatag sa kanila upang magtuwid.
13: Ang iyong mga mata ay malilinis at hindi makakatingin sa kasamaan,
: at hindi makakatingin sa kamalian,
: bakit mo minamasdan ang taong masasama,
: at tumatahimik ka kapag sinasakmal ng masama
: ang taong higit na matuwid kaysa kanya?
14: Sapagkat ginagawa mo ang mga tao na gaya ng mga isda sa dagat,
: gaya ng mga gumagapang na bagay na walang namumuno.
15: Kanyang binubuhat silang lahat sa pamamagitan ng bingwit,
: kanyang hinuhuli sila sa kanyang lambat,
: at kanyang tinitipon sila sa kanyang panghuli,
: kaya't siya'y nagagalak at nagsasaya.
16: Kaya't siya'y naghahandog sa kanyang lambat,
: at nagsusunog ng kamanyang sa kanyang panghuli,
: sapagkat sa pamamagitan ng mga iyo'y nabubuhay siya sa karangyaan,
: at ang kanyang pagkain ay sagana.
17: Patuloy ba niyang aalisan ng laman ang kanyang lambat,
: at walang habag na papatayin ang mga bansa magpakailanman?