1: Maawa ka sa akin, O Diyos ko, sapagkat niyuyurakan ako ng mga tao;
: buong araw na pag-aaway, inaapi niya ako,
2: sa buong araw ay niyuyurakan ako ng mga kaaway,
: sapagkat marami ang may kapalaluang sa akin ay lumalaban.
3: Kapag natatakot ako,
: aking inilalagak ang tiwala ko sa iyo.
4: Sa Diyos na pinupuri ko ang salita,
: sa Diyos ay inilagay ko ang aking tiwala,
: ang laman sa akin ay ano ang magagawa?
5: Buong araw ay sinisikap nilang saktan ang aking kalagayan;
: lahat ng kanilang mga pag-iisip ay laban sa aking ikasasama.
6: Sila'y nagsama-sama, sila'y nagsisipagkubli,
: binabantayan nila ang aking mga hakbang,
: gaya ng kanilang pag-aabang sa aking buhay.
7: Kaya't gantihan mo sila sa kanilang kasamaan;
: sa galit ay ilugmok mo, O Diyos, ang mga bayan!
8: Iyong ibinilang ang aking mga paglalakbay,
: ilagay mo ang aking mga luha sa botelya mo!
: Wala ba sila sa aklat mo?
9: Kung magkagayo'y tatalikod ang aking mga kaaway
: sa araw na ako'y tumawag.
: Ito'y nalalaman ko, sapagkat ang Diyos ay kakampi ko.
10: Sa Diyos, na ang mga salita ay aking pinupuri,
: sa Panginoon , na ang mga salita ay aking pinupuri,
11: sa Diyos ay walang takot na nagtitiwala ako.
: Anong magagawa sa akin ng tao?
12: Ang iyong mga panata ay sa akin, O Diyos,
: ako'y mag-aalay ng mga handog ng pasasalamat sa iyo.
13: Sapagkat iniligtas mo sa kamatayan ang aking kaluluwa,
: at sa pagkahulog ang aking mga paa,
: upang ako'y makalakad sa harapan ng Diyos
: sa liwanag ng buhay.