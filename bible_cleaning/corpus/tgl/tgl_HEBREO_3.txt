1: Kaya, mga banal na kapatid, mga kabahagi sa makalangit na pagkatawag, isaalang-alang ninyo na si Jesus, ang Apostol at Pinakapunong Pari ng ating pagpapahayag,
2: ay tapat sa nagtalaga sa kanya, gaya ni Moises na tapat sa buong sambahayan ng Diyos.
3: Sapagkat siya ay itinuring na karapat-dapat sa higit na kaluwalhatian kaysa kay Moises, yamang ang nagtayo ng bahay ay may higit na karangalan kaysa bahay.
4: Sapagkat ang bawat bahay ay may nagtayo, subalit ang nagtayo ng lahat ng mga bagay ay ang Diyos.
5: At si Moises ay naging tapat sa buong sambahayan ng Diyos gaya ng isang lingkod, bilang patotoo sa mga bagay na sasabihin.
6: Subalit si Cristo ay tapat sa bahay ng Diyos, bilang isang anak, at tayo ang bahay na iyon kung ating iingatang matibay hanggang sa katapusan ang ating pagtitiwala at pagmamalaki sa ating pag-asa.
7: Kaya't gaya ng sinasabi ng Espiritu Santo,
: Ngayon, kung marinig ninyo ang kanyang tinig,
8: huwag ninyong papagmatigasin ang inyong mga puso gaya ng sa paghihimagsik,
: gaya ng sa araw ng pagsubok sa ilang,
9: na doon ay sinubok ako ng inyong mga ninuno,
: bagaman nakita nila ang aking mga gawa sa loob ng
10: apatnapung taon.
: Kaya't nagalit ako sa lahing ito,
: at aking sinabi, Sila'y laging naliligaw sa kanilang puso,
: at hindi nila nalaman ang aking mga daan.
11: Gaya ng sa aking galit ay aking isinumpa,
: Hindi sila papasok sa aking kapahingahan.
12: Mga kapatid, mag-ingat kayo, na walang sinuman sa inyo ang may pusong masama at walang pananampalataya na naglalayo sa buhy na Diyos.
13: Ngunit magpayuhan kayo sa isa't isa araw-araw, habang ito ay tinatawag na ngayon, upang walang sinuman sa inyo ang papagmatigasin ng pagiging madaya ng kasalanan.
14: Sapagkat tayo'y nagiging kabahagi ni Cristo kung ating hinahawakang matatag ang pasimula ng ating pagtitiwala hanggang sa katapusan.
15: Gaya ng sinasabi,
: Ngayon, kung marinig ninyo ang kanyang tinig,
: huwag ninyong papagmatigasin ang inyong mga puso, na gaya ng sa paghihimagsik.
16: Sinu-sino ba sila na matapos makarinig ay naghimagsik? Hindi ba ang lahat ng umalis sa Ehipto sa pamamagitan ni Moises?
17: Ngunit kanino siya galit nang apatnapung taon? Hindi ba sa mga nagkasala, na ang mga katawan ay nabuwal sa ilang?
18: At kanino siya sumumpa na hindi sila makakapasok sa kanyang kapahingahan, kung hindi sa mga sumuway?
19: Kaya't nakikita natin na sila'y hindi nakapasok dahil sa kawalan ng pananampalataya.