1: Ako'y rosas ng Sharon,
: isang liryo ng mga libis.
2: Kung ano ang liryo sa gitna ng mga tinikan,
: gayon ang aking pag-ibig sa gitna ng mga kadalagahan.
3: Kung ano ang puno ng mansanas sa gitna ng mga punungkahoy sa kagubatan,
: gayon ang aking sinta sa gitna ng mga kabinataan.
: Ako'y naupo sa ilalim ng kanyang anino na may malaking pagsasaya,
: at ang kanyang bunga ay matamis sa aking panlasa.
4: Dinala niya ako sa bahay na may handaan,
: at ang watawat niya sa akin ay pagmamahal.
5: Bigyan ninyo ako ng mga pasas,
: aliwin ninyo ako ng mga mansanas;
: sapagkat ako'y may sakit na pagsinta.
6: Ang kanyang kaliwang kamay sana ay nasa ilalim ng aking ulo,
: at ang kanyang kanang kamay ay niyayakap ako!
7: O mga anak na babae ng Jerusalem, kayo'y aking pinagbibilinan,
: alang-alang sa mga usang lalaki at babae sa kaparangan,
: na huwag ninyong pukawin, o gisingin man ang pagmamahal,
: hanggang sa kanyang maibigan.
8: Ang tinig ng aking giliw!
: Narito, siya'y dumarating,
: palukso-lukso sa mga bundok,
: palundag-lundag sa mga burol.
9: Ang aking sinta ay gaya ng usa
: o ng batang usa.
: Tingnan mo, siya'y nakatayo
: sa likod ng aming bakod,
: sa mga bintana'y sumisilip,
: sa mga durungawa'y nagmamasid.
10: Ang aking sinta ay nagsalita, at nagsabi sa akin,
: Bumangon ka, maganda kong sinta,
: at tayo'y umalis;
11: Sapagkat, ang taglamig ay lumipas na;
: ang ulan ay tapos na at wala na.
12: Ang mga bulaklak ay namumukadkad sa lupa;
: ang panahon ng pag-aawitan ay dumating,
: at ang tinig ng batu-bato
: ay naririnig sa ating lupain.
13: Lumalabas na ang mga bunga ng puno ng igos,
: at ang mga puno ng ubas ay namumulaklak,
: ang kanilang bango'y humahalimuyak.
: Bumangon ka, maganda kong sinta,
: at tayo'y umalis.
14: O kalapati ko, na nasa mga bitak ng bato,
: sa puwang ng bangin,
: ipakita mo sa akin ang iyong mukha,
: iparinig mo sa akin ang iyong tinig;
: sapagkat matamis ang iyong tinig,
: at ang iyong mukha ay kaibig-ibig.
15: Ihuli ninyo kami ng mga asong-gubat,
: ng mga munting asong-gubat,
: na sumisira ng mga ubasan,
: sapagkat ang aming mga ubasan ay namumulaklak na.
16: Ang sinta ko ay akin, at kanya ako;
: ipinapastol niya ang kanyang kawan sa gitna ng mga liryo.
17: Hanggang sa ang araw ay huminga,
: at ang mga anino'y tumakas,
: pumihit ka, sinta ko, at ikaw ay maging gaya ng usa
: o ng batang usa sa mga bundok ng Bether.