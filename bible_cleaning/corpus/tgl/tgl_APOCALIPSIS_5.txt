1: At nakita ko sa kanang kamay ng nakaupo sa trono ang isang aklat na may sulat sa loob at sa likod, na tinatakan ng pitong tatak.
2: At nakita ko ang isang makapangyarihang anghel na nagpapahayag sa malakas na tinig, Sino ang karapat-dapat magbukas ng aklat at magtanggal ng mga tatak nito?
3: At walang sinuman sa langit, o sa ibabaw man ng lupa, o sa ilalim man ng lupa, ang makapagbukas ng aklat o makatingin man sa loob nito.
4: Ako'y labis na umiyak, sapagkat walang natagpuang sinuman na karapat-dapat magbukas ng aklat, o tumingin sa loob nito.
5: At sinabi sa akin ng isa sa matatanda, Huwag kang umiyak. Tingnan mo, ang Leon sa lipi ni Juda, ang Ugat ni David, ay nagtagumpay upang mabuksan niya ang aklat at ang pitong tatak nito.
6: Pagkatapos ay nakita ko sa gitna ng trono at ng apat na nilalang na buhy at sa gitna ng matatanda ang isang Korderong nakatayo, na tulad sa isang pinaslang, na may pitong sungay at pitong mata na siyang pitong Espiritu ng Diyos, na sinugo sa buong daigdig.
7: Siya'y lumapit, at kinuha ang aklat sa kanang kamay ng nakaluklok sa trono.
8: Pagkakuha niya sa aklat, ang apat na nilalang na buhy at ang dalawampu't apat na matatanda ay nagpatirapa sa harapan ng Kordero, na ang bawat isa'y may alpa, at mga mangkok na ginto na pun ng insenso, na siyang mga panalangin ng mga banal.
9: At sila'y nag-aawitan ng isang bagong awit, na nagsasabi,
: Ikaw ay karapat-dapat na kumuha sa aklat
: at magbukas ng mga tatak nito,
: sapagkat ikaw ay pinatay, at sa pamamagitan ng iyong dugo ay binili mo para sa Diyos
: ang mga tao mula sa bawat lipi, wika, bayan, at bansa.
10: At sila'y iyong ginawang isang kaharian at mga pari para sa aming Diyos;
: at sila'y maghahari sa ibabaw ng lupa.
11: Nakita ko at narinig ang tinig ng maraming mga anghel sa palibot ng trono at ng mga nilalang na buhy at ng matatanda; at ang bilang nila ay milyun-milyon at libu-libo,
12: na nagsasabi ng may malakas na tinig,
: Ang Kordero na pinaslang ay karapat-dapat
: tumanggap ng kapangyarihan, kayamanan, karunungan, kalakasan, karangalan, kaluwalhatian, at kapurihan.
13: At ang bawat bagay na nilalang na nasa langit, at nasa ibabaw ng lupa, at nasa ilalim ng lupa, at nasa ibabaw ng dagat, at lahat ng mga bagay na nasa mga ito ay narinig kong nagsasabi,
: Sa kanya na nakaupo sa trono at sa Kordero
: ay ang kapurihan, karangalan, kaluwalhatian, at kapangyarihan, magpakailanpaman.
14: At ang apat na nilalang na buhy ay nagsabi, Amen! At ang matatanda ay nagpatirapa at sumamba.