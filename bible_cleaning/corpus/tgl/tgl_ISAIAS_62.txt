1: Alang-alang sa Zion ay hindi ako tatahimik,
: at alang-alang sa Jerusalem ay hindi ako magpapahinga,
: hanggang sa ang kanyang katuwiran ay lumitaw na parang ningning,
: at ang kanyang kaligtasan na gaya ng sulong nagniningas.
2: At makikita ng mga bansa ang iyong katuwiran,
: at ng lahat na hari ang iyong kaluwalhatian;
: at ikaw ay tatawagin sa bagong pangalan
: na ipapangalan ng bibig ng Panginoon .
3: Ikaw naman ay magiging korona ng kagandahan sa kamay ng Panginoon ,
: at koronang hari sa kamay ng iyong Diyos.
4: Hindi ka na tatawagin pang Pinabayaan;
: hindi na rin tatawagin pa ang iyong lupain na Giba;
: kundi ikaw ay tatawaging Ang Aking Katuwaan Ay Nasa Kanya,
: at ang iyong lupain ay tatawaging May Asawa,
: sapagkat ang Panginoon ay nalulugod sa iyo,
: at ang iyong lupain ay magiging may asawa.
5: Sapagkat kung paanong ang binata ay ikinakasal sa dalaga,
: gayon ikakasal ka sa iyong mga anak na lalaki,
: at kung paanong ang lalaking ikakasal ay nagagalak sa babaing ikakasal,
: gayon magagalak ang Diyos sa iyo.
6: Ako'y naglagay ng mga bantay sa iyong mga pader, O Jerusalem;
: sila'y hindi tatahimik kailanman sa araw o sa gabi.
: Kayong mga umaalala sa Panginoon ,
: huwag kayong magpahinga,
7: at huwag ninyo siyang bigyan ng kapahingahan,
: hanggang sa maitatag niya
: at gawing kapurihan ang Jerusalem sa daigdig.
8: Ang Panginoon ay sumumpa ng kanyang kanang kamay,
: at ng bisig ng kanyang kalakasan
: Hindi ko na muling ibibigay ang iyong trigo
: upang maging pagkain ng mga kaaway mo,
: at ang mga dayuhan ay hindi iinom ng alak
: na pinagpagalan mo.
9: Kundi silang nag-imbak niyon ay kakain niyon,
: at magpupuri sa Panginoon ,
: at silang nagtipon niyon ay iinom niyon
: sa mga looban ng aking santuwaryo.
10: Kayo'y dumaan, kayo'y dumaan sa mga pintuan,
: inyong ihanda ang lansangan para sa bayan;
: inyong itayo, inyong gawin ang maluwang na lansangan,
: inyong alisin ang mga bato;
: sa ibabaw ng mga bayan ang watawat ay itaas ninyo.
11: Narito, ipinahayag ng Panginoon
: hanggang sa dulo ng lupa
: Inyong sabihin sa anak na babae ng Zion,
: Narito, ang iyong kaligtasan ay dumarating;
: ang kanyang gantimpala ay nasa kanya,
: at ang kanyang ganti ay nasa harapan niya.
12: At sila'y tatawaging Ang banal na bayan,
: Ang tinubos ng Panginoon ;
: at ikaw ay tatawaging Hinanap,
: Lunsod na hindi pinabayaan.