1: Anak ko, pakinggan mo ang aking karunungan;
: ikiling mo ang iyong pandinig sa aking kaunawaan;
2: upang mabuting pagpapasiya ay iyong maingatan,
: at upang ang iyong mga labi ay makapagbantay ng kaalaman.
3: Sapagkat ang mga labi ng mapangalunyang babae sa pulot ay tumatagas,
: at ang kanyang pananalita kaysa langis ay madulas;
4: ngunit mapait na gaya ng halamang lason sa bandang wakas,
: tabak na may dalawang talim ang siyang kasintalas.
5: Ang kanyang mga paa sa kamatayan ay palusong;
: ang kanyang mga hakbang ay nakahawak sa Sheol.
6: Hindi siya tumatahak sa landas ng buhay;
: ang kanyang mga lakad ay di-panatag, at hindi niya ito nalalaman.
7: Ngayon nga, mga anak, sa akin kayo'y makinig,
: at huwag kayong lumayo sa mga salita ng aking bibig.
8: Ilayo mo sa kanya ang iyong daan,
: at huwag kang lumapit sa pintuan ng kanyang bahay;
9: baka ibigay mo ang iyong karangalan sa iba,
: at ang iyong mga taon sa mga walang awa.
10: Baka mga dayuhan ang magtamasa sa iyong kayamanan,
: at mapunta sa bahay ng di-kilala ang iyong pinagpaguran.
11: At ikaw ay manangis sa katapusan ng iyong buhay,
: kapag naubos ang iyong laman at katawan.
12: At iyong sasabihin, Tunay na ang pangaral ay aking kinamuhian,
: at hinamak ng aking puso ang pagsaway!
13: Hindi ko sinunod ang tinig ng aking mga tagapagturo,
: o ikiniling ko man ang aking pandinig sa aking mga guro.
14: Ako'y nasa bingit ng lubos na kapahamakan,
: sa gitna ng kapisanan at ng kapulungan.
15: Sa iyong sariling tipunan ng tubig ikaw ay uminom,
: sa umaagos na tubig mula sa iyong sariling balon.
16: Dapat bang kumalat ang iyong mga bukal,
: at ang mga agos ng tubig sa mga lansangan?
17: Hayaan mong maging para sa sarili mo lamang,
: at hindi para sa mga kasama mong mga dayuhan.
18: Pagpalain ang iyong bukal;
: at magalak ka sa asawa ng iyong kabataan.
19: Gaya ng magandang usa at mahinhing babaing usa,
: bigyan kang kasiyahan ng dibdib niya sa tuwina,
: at sa kanyang pag-ibig ay laging malugod ka.
20: Sapagkat, bakit anak ko, sa mapangalunyang babae ay malulugod ka,
: at yayakap sa dibdib ng babaing banyaga?
21: Sapagkat ang mga lakad ng tao ay nasa harap ng mga mata ng Panginoon ,
: at kanyang sinisiyasat ang lahat niyang mga landas.
22: Ang masama'y nabibitag sa sarili niyang kasamaan,
: at siya'y nahuhuli sa mga tali ng kanyang kasalanan.
23: Siya'y mamamatay sa kakulangan ng disiplina,
: at dahil sa kanyang kahangalan ay naliligaw siya.