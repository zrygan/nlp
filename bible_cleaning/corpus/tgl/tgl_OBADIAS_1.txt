1: Ang pangitain ni Obadias.
: Ganito ang sabi ng Panginoong Diyos tungkol sa Edom
: Kami ay nakarinig ng mga balita mula sa Panginoon ,
: at isang sugo ang ipinadala sa mga bansa
: Bumangon kayo! Tumindig tayo laban sa kanya sa pakikipagdigma!
2: Narito, gagawin kitang maliit sa mga bansa;
: ikaw ay lubhang hinahamak.
3: Dinaya ka ng kapalaluan ng iyong puso,
: ikaw na naninirahan sa mga bitak ng bato,
: na ang tahanan ay matayog
: na nagsasabi sa iyong puso, Sinong magbababa sa akin sa lupa?
4: Bagaman ikaw ay nagtatayo nang mataas na parang agila,
: bagaman inilalagay mo ang iyong pugad na kasama ng mga bituin,
: aking ibababa ka mula roon, sabi ng Panginoon .
5: Kung ang mga magnanakaw ay pumaroon sa iyo,
: kung ang mga manloloob sa gabi
: gaano ka winasak!
: di ba sila'y magnanakaw lamang ng sapat sa kanila?
: Kung ang mga mamimitas ng ubas ay pumaroon sa iyo,
: di ba sila'y mag-iiwan ng laglag na ubas?
6: O paanong si Esau ay nilooban,
: hinanap ang kanyang mga kayamanan!
7: Lahat ng lalaking iyong kakampi ay dadalhin ka sa hangganan;
: ang mga kasamahan mo na kasunod mo ay dadayain ka at dadaigin ka.
: Ang mga kumakain ng iyong tinapay ay tatambangan ka
: walang pagkaunawa sa kanya.
8: Di ko ba lilipulin sa araw na iyon, sabi ng Panginoon ,
: ang mga taong pantas mula sa Edom,
: at ang pagkaunawa mula sa bundok ng Esau?
9: At ang iyong mga makapangyarihang tao ay mababalisa, O Teman,
: upang ang bawat tao ay maalis sa bundok ng Esau sa pamamagitan ng pagkatay.
10: Dahil sa karahasang ginawa sa iyong kapatid na Jacob
: ay kahihiyan ang tatakip sa iyo,
: at ikaw ay aalisin magpakailanman.
11: Nang araw na ikaw ay tumayo sa malayo,
: nang araw na dalhin ng mga dayuhan ang kanyang kayamanan,
: at pumasok ang mga dayuhan sa kanyang mga pintuan
: at pinagpalabunutan ang Jerusalem,
: ikaw ay naging gaya ng isa sa kanila.
12: Huwag ka ngang matuwa sa araw ng iyong kapatid
: sa araw ng kanyang kapahamakan,
: huwag kang magalak dahil sa mga anak ni Juda,
: sa araw ng kanilang pagkawasak;
: hindi ka sana nagmalaki sa araw ng pagkabalisa.
13: Huwag kang pumasok sa pintuan ng aking bayan
: sa araw ng kanilang kapahamakan;
: oo, huwag kang matuwa sa kanyang pagkapahamak
: sa araw ng kanilang kasakunaan,
: huwag kang magnakaw ng kanilang kayamanan
: sa araw ng kanilang kapahamakan.
14: Huwag kang tumayo sa mga sangandaan
: upang puksain ang kanyang mga takas;
: huwag ibilanggo ang kanyang mga nalabi
: sa araw ng kabalisahan.
15: Sapagkat ang araw ng Panginoon ay malapit na laban sa lahat ng mga bansa.
: Kung ano ang iyong ginawa, ay siyang gagawin sa iyo;
: ang iyong gawa ay babalik sa iyong sariling ulo.
16: Sapagkat kung paanong kayo'y uminom sa aking banal na bundok,
: gayon iinom ang lahat ng mga bansa sa palibot,
: sila'y iinom, at magpapasuray-suray,
: at magiging wari bang sila'y hindi nabuhay.
17: Ngunit sa bundok ng Zion ay doroon ang mga nakatakas,
: at ito ay magiging banal;
: at aangkinin ng sambahayan ni Jacob ang kanilang sariling ari-arian.
18: At ang sambahayan ni Jacob ay magiging isang apoy,
: ang sambahayan ni Jose ay isang liyab,
: ang sambahayan ni Esau ay dayami,
: at sila'y kanilang susunugin, at sila'y tutupukin;
: at walang malalabi sa sambahayan ni Esau; sapagkat sinabi ng Panginoon .
19: Silang nasa Negeb ay mag-aangkin ng Bundok ng Esau,
: at silang nasa Shefela ay ang lupain ng mga Filisteo;
: at kanilang aangkinin ang lupain ng Efraim, at ang lupain ng Samaria;
: at aangkinin ng Benjamin ang Gilead.
20: Ang mga bihag sa Hala na kabilang sa bayan ng Israel
: ay mag-aangkin ng Fenicia hanggang sa Zarefta;
: at ang mga bihag ng Jerusalem na nasa Sefarad
: ay aangkinin ang mga bayan ng Negeb.
21: At ang mga tagapagligtas ay aahon sa Bundok ng Zion
: upang hatulan ang bundok ng Esau;
: at ang kaharian ay magiging sa Panginoon .