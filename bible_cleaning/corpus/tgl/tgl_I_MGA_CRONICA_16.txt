1: Kanilang ipinasok ang kaban ng Diyos, at inilagay sa gitna ng tolda na itinayo ni David para rito, at sila'y naghandog ng mga handog na sinusunog, at mga handog pangkapayapaan sa harapan ng Diyos.
2: Pagkatapos makapaghandog si David ng handog na sinusunog at ng mga handog pangkapayapaan, kanyang binasbasan ang bayan sa pangalan ng Panginoon .
3: Siya'y namahagi sa buong Israel, sa lalaki at gayundin sa babae, sa bawat isa ng isang tinapay at isang bahaging laman, at mga tinapay na pasas.
4: Bukod dito'y hinirang niya ang ilan sa mga Levita upang maglingkod sa harapan ng kaban ng Panginoon , at upang manalangin, magpasalamat, at magpuri sa Panginoon , ang Diyos ng Israel.
5: Si Asaf ang pinuno, at ang ikalawa'y sina Zacarias, Jeiel, Semiramot, Jehiel, Matithias, Eliab, Benaya, Obed-edom, at si Jeiel, na sila ang tutugtog sa mga alpa at mga lira. Si Asaf ang magpapatunog ng pompiyang,
6: at sina Benaya at Jahaziel na mga pari ang patuloy na hihihip sa mga tambuli sa harapan ng kaban ng tipan ng Diyos.
7: Nang araw na iyon ay unang iniutos ni David na ang pagpapasalamat ay awitin sa Panginoon , sa pamamagitan ni Asaf at ng kanyang mga kapatid.
8: O kayo'y magpasalamat sa Panginoon , tumawag kayo sa kanyang pangalan;
: ipakilala ninyo sa mga bayan ang kanyang mga gawa.
9: Umawit kayo sa kanya, magsiawit kayo ng mga papuri sa kanya;
: ipahayag ninyo ang lahat niyang mga kamanghamanghang gawa.
10: Lumuwalhati kayo sa kanyang banal na pangalan;
: magalak ang puso ng mga nagsisihanap sa Panginoon .
11: Hanapin ninyo ang Panginoon at ang kanyang lakas;
: palagi ninyong hanapin ang kanyang pakikiharap.
12: Alalahanin ninyo ang kanyang kamanghamanghang mga gawa na kanyang ginawa;
: ang kanyang mga kababalaghan, ang mga hatol na kanyang binigkas,
13: O kayong binhi ni Israel na kanyang lingkod,
: kayong mga anak ni Jacob na kanyang pinili.
14: Siya ang Panginoon nating Diyos;
: ang kanyang mga hatol ay nasa buong lupa.
15: Alalahanin ninyo ang kanyang tipan magpakailanman,
: ang salita na kanyang iniutos sa libu-libong salinlahi;
16: ang tipan na kanyang ginawa kay Abraham,
: at ang kanyang pangakong isinumpa kay Isaac,
17: na kanyang pinagtibay bilang isang tuntunin kay Jacob,
: bilang isang walang hanggang tipan kay Israel,
18: na sinasabi, Ibibigay ko sa iyo ang lupain ng Canaan,
: ang bahagi ng inyong mana.
19: Noong sila'y kakaunti sa bilang;
: at wala pang gasinong halaga, at nakikipamayan doon;
20: na nagpagala-gala sa iba't ibang bansa,
: mula sa isang kaharian hanggang sa ibang bayan,
21: hindi niya hinayaan na pagmalupitan sila ng sinuman,
: kanyang sinaway ang mga hari dahil sa kanila;
22: na sinasabi, Huwag ninyong galawin ang aking mga pinahiran ng langis,
: huwag ninyong saktan ang aking mga propeta!
23: Kayo'y magsiawit sa Panginoon , buong lupa,
: ihayag ninyo ang kanyang pagliligtas sa araw-araw.
24: Ipahayag ninyo ang kanyang kaluwalhatian sa gitna ng mga bansa,
: ang kanyang mga kamanghamanghang gawa sa gitna ng lahat ng mga bayan.
25: Sapagkat dakila ang Panginoon at karapat-dapat purihin.
: Siya'y marapat na katakutan nang higit sa lahat ng diyos.
26: Sapagkat lahat ng diyos ng mga bayan ay mga diyus-diyosan;
: ngunit ang Panginoon ang gumawa ng mga langit.
27: Karangalan at kamahalan ang nasa harapan niya,
: kalakasan at kasayahan ang nasa kanyang tahanan.
28: Iukol ninyo sa Panginoon , kayong mga angkan ng mga bayan,
: iukol ninyo sa Panginoon ang kaluwalhatian at ang kalakasan.
29: Iukol ninyo sa Panginoon ang kaluwalhatiang marapat sa kanyang pangalan;
: magdala kayo ng handog, at magsiparoon kayo sa harap niya.
: Inyong sambahin ang Panginoon sa banal na kaayusan.
30: Manginig sa harap niya ang buong lupa
: oo, ang sanlibuta'y nakatayong matatag, hindi kailanman makikilos.
31: Magsaya ang mga langit, at magalak ang lupa;
: at sabihin nila sa gitna ng mga bansa, Ang Panginoon ay naghahari!
32: Hayaang umugong ang dagat at ang lahat ng pumupuno dito,
: matuwa ang parang at ang lahat ng naroon;
33: kung magkagayo'y aawit ang mga punungkahoy sa gubat dahil sa kagalakan
: sa harapan ng Panginoon , sapagkat siya'y dumarating upang hatulan ang lupa.
34: O magpasalamat kayo sa Panginoon sapagkat siya'y mabuti;
: sapagkat ang kanyang tapat na pag-ibig ay nananatili magpakailanman.
35: Sabihin din ninyo
: Iligtas mo kami, O Diyos ng aming kaligtasan,
: at tipunin mo kami, at iligtas mo kami sa mga bansa,
: upang kami'y magpasalamat sa iyong banal na pangalan,
: at lumuwalhati sa iyong kapurihan.
36: Purihin ang Panginoon , ang Diyos ng Israel,
: mula sa walang pasimula hanggang sa walang hanggan.
: At sinabi ng buong bayan, Amen! at pinuri ang Panginoon .
37: Kaya't iniwan ni David doon si Asaf at ang kanyang mga kapatid sa harapan ng kaban ng tipan ng Panginoon , upang patuloy na mangasiwa sa harap ng kaban, gaya ng kailangang gawain sa araw-araw.
38: Gayundin si Obed-edom at ang kanyang animnapu't walong kapatid; samantalang si Obed-edom na anak ni Jedutun at si Asa ay magiging mga bantay sa pinto.
39: At kanyang iniwan ang paring si Zadok at ang kanyang mga kapatid na mga pari sa harapan ng tolda ng Panginoon sa mataas na dako na nasa Gibeon,
40: upang patuloy na maghandog ng mga handog na sinusunog sa Panginoon sa ibabaw ng dambana ng handog na sinusunog sa umaga at hapon, ayon sa lahat nang nasusulat sa kautusan ng Panginoon na kanyang iniutos sa Israel.
41: Kasama nila si Heman at si Jedutun, at ang nalabi sa mga pinili at itinalaga sa pamamagitan ng pangalan upang magpasalamat sa Panginoon , sapagkat ang kanyang tapat na pag-ibig ay magpakailanman.
42: Sina Heman at Jedutun ay may mga trumpeta at mga pompiyang para sa tugtugin at mga panugtog para sa mga banal na awitin. Ang mga anak ni Jedutun ay inilagay sa pintuan.
43: At ang buong bayan ay nagsiuwi sa kani-kanilang bahay, at si David ay umuwi upang basbasan ang kanyang sambahayan.