1: Ako'y aawit tungkol sa katapatan at katarungan,
: sa iyo, O Panginoon , aawit ako.
2: Aking susundin ang daang matuwid.
: O kailan ka darating sa akin?
: Ako'y lalakad sa loob ng aking bahay
: na may tapat na puso.
3: Hindi ko ilalagay sa harapan ng aking mga mata
: ang anumang hamak na bagay.
: Kinapopootan ko ang gawa ng mga tumalikod;
: hindi ito kakapit sa akin.
4: Ang suwail na puso ay hihiwalay sa akin,
: hindi ako makakaalam ng masamang bagay.
5: Ang lihim na naninirang-puri sa kanyang kapwa
: ay aking pupuksain.
: Ang taong may mapagmataas na tingin at may palalong puso
: ay hindi ko titiisin.
6: Ang mga mata ko'y itititig ko sa mga tapat sa lupain,
: upang sila'y makatirang kasama ko.
: Siya na lumalakad sa sakdal na daan
: ay maglilingkod sa akin.
7: Walang taong gumagawa ng pandaraya
: ang tatahan sa aking bahay;
: walang taong nagsasalita ng kasinungalingan
: ang mananatili sa aking harapan.
8: Tuwing umaga ay aking lilipulin
: ang lahat ng masama sa lupain,
: upang itiwalag ang lahat na manggagawa ng kasamaan
: sa lunsod ng Panginoon .