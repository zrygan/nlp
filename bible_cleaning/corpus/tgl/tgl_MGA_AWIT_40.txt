1: Matiyaga akong naghintay sa Panginoon ;
: kumiling siya sa akin at pinakinggan ang aking daing.
2: Iniahon niya ako sa hukay ng pagkawasak,
: mula sa putikang lusak,
: at itinuntong niya ang mga paa ko sa isang malaking bato,
: at pinatatag ang aking mga hakbang.
3: Nilagyan niya ng bagong awit ang aking bibig,
: isang awit ng pagpupuri sa ating Diyos.
: Marami ang makakakita at matatakot,
: at magtitiwala sa Panginoon .
4: Mapalad ang tao na kaniyang ginawang tiwala ang Panginoon ,
: na hindi bumabaling sa mga mapagmataas,
: pati sa mga naligaw sa kamalian.
5: Pinarami mo, O Panginoon kong Diyos,
: ang iyong mga kagila-gilalas na gawa at ang iyong mga pag-aalala sa amin;
: walang maaaring sa iyo'y ihambing!
: Kung aking ipahahayag ang mga iyon at isasaysay,
: ang mga iyon ay higit kaysa mabibilang.
6: Hain at handog ay hindi mo ibig,
: ngunit binigyan mo ako ng bukas na pandinig.
: Handog na sinusunog at handog pangkasalanan
: ay hindi mo kinailangan.
7: Nang magkagayo'y sinabi ko: Narito, ako'y dumarating;
: sa balumbon ng aklat ay nakasulat ang tungkol sa akin;
8: kinaluluguran kong sundin ang iyong kalooban, O Diyos ko;
: ang iyong kautusan ay nasa loob ng aking puso.
9: Ako'y nagpahayag ng masayang balita ng kaligtasan
: sa dakilang kapulungan;
: narito, ang aking mga labi ay hindi ko pipigilan,
: O Panginoon , iyong nalalaman.
10: Hindi ko ikinubli ang iyong katuwiran sa loob ng aking puso;
: ibinalita ko ang iyong katapatan at ang pagliligtas mo;
: hindi ko inilihim ang iyong tapat na pag-ibig at ang iyong katapatan
: sa dakilang kapulungan.
11: Huwag mong ipagkait sa akin, O Panginoon ,
: ang iyong kahabagan,
: lagi nawa akong ingatan
: ng iyong tapat na pag-ibig at ng iyong katapatan!
12: Sapagkat pinaligiran ako ng kasamaang di mabilang,
: inabutan ako ng aking mga kasamaan,
: hanggang sa ako'y hindi makakita;
: sila'y higit pa kaysa mga buhok ng aking ulo,
: nanghihina ang aking puso.
13: Kalugdan mo nawa, O Panginoon , na ako'y iligtas mo!
: O Panginoon , ikaw ay magmadaling tulungan ako!
14: Sila nawa'y mapahiya at hamaking sama-sama
: silang nagsisikap na agawin ang aking buhay;
: sila nawa'y mapaurong at madala sa kahihiyan,
: silang nagnanais ng aking kapahamakan.
15: Matakot nawa sila dahil sa kanilang kahihiyan
: na nagsasabi sa akin, Aha! Aha!
16: Ngunit magalak at matuwa nawa sa iyo
: ang lahat ng sa iyo'y nagsisihanap;
: yaong umiibig sa iyong pagliligtas
: ay patuloy nawang magsabi, Dakilain ang Panginoon !
17: Dahil sa ako'y nahihirapan at nangangailangan,
: alalahanin nawa ako ng Panginoon.
: Ikaw ang aking saklolo at aking tagapagligtas;
: huwag kang magtagal, O aking Diyos.