1: O bayan ko, sa aking turo ay makinig;
: ikiling ninyo ang inyong mga tainga sa mga salita ng aking bibig.
2: Aking bubuksan ang aking bibig sa isang talinghaga;
: ako'y magsasalita ng malalabong pananalita mula pa noong una,
3: mga bagay na aming narinig at nalaman,
: na sinabi sa amin ng aming mga magulang.
4: Ang mga iyon sa kanilang mga anak ay hindi namin ikukubli,
: kundi sasabihin sa darating na salinlahi,
: ang maluluwalhating gawa ng Panginoon , at ang kanyang kalakasan,
: at ang kanyang mga kahanga-hangang gawa na kanyang ginawa.
5: Sa Jacob siya'y nagtatag ng patotoo,
: at sa Israel ay nagtalaga ng kautusan,
: na kanyang iniutos sa aming mga magulang,
: upang sa kanilang mga anak ay kanilang ituro naman;
6: upang malaman ang mga iyon ng susunod na salinlahi,
: ng mga batang di pa ipinapanganak,
: na magsisibangon at sasabihin ang mga iyon sa kanilang mga anak,
7: upang kanilang ilagak ang kanilang pag-asa sa Diyos,
: at hindi malimutan ang mga gawa ng Diyos,
: kundi ingatan ang kanyang mga utos;
8: upang huwag silang maging gaya ng kanilang mga ninuno,
: isang matigas ang ulo at salinlahing mapanghimagsik,
: isang salinlahing ang puso ay di ginawang matuwid,
: at ang kanilang diwa ay di-tapat sa Diyos.
9: Ang mga anak ni Efraim ay mga mamamana, na may sandatang pana,
: ay nagsitalikod sa araw ng pakikidigma.
10: Ang tipan ng Diyos ay hindi nila iningatan,
: kundi tumangging lumakad ayon sa kanyang kautusan.
11: Kanilang nalimutan ang mga nagawa niya,
: at ang mga himalang ipinakita niya sa kanila.
12: Sa paningin ng kanilang mga magulang ay gumawa siya ng mga kababalaghan,
: sa lupain ng Ehipto, sa kaparangan ng Zoan.
13: Hinawi niya ang dagat at pinaraan niya sila roon,
: at kanyang pinatayo ang tubig na parang isang bunton.
14: Sa araw ay pinatnubayan niya sila sa pamamagitan ng ulap,
: at sa buong gabi ay sa pamamagitan ng apoy na nagliliyab.
15: Kanyang biniyak ang mga bato sa ilang,
: at pinainom niya sila ng sagana na gaya ng mula sa mga kalaliman.
16: Nagpabukal siya ng mga batis mula sa bato,
: at nagpaagos ng tubig na parang mga ilog.
17: Gayunma'y lalo pa silang nagkasala laban sa kanya,
: na naghihimagsik laban sa Kataas-taasan sa ilang.
18: At kanilang sinubok ang Diyos sa puso nila,
: sa paghingi ng pagkain na kanilang pinakananasa.
19: Sila'y nagsalita laban sa Diyos, na nagsasabi,
: Makakapaghanda ba ang Diyos ng hapag sa ilang?
20: Upang tubig ay dumaloy ang bato'y kanyang hinataw,
: at ang mga bukal ay umapaw.
: Makapagbibigay rin ba siya ng tinapay,
: o makapagdudulot ng karne sa kanyang bayan?
21: Kaya't nang marinig ng Panginoon , siya'y napuno ng poot,
: isang apoy ang nag-alab laban sa Jacob,
: ang kanyang galit naman ay lumaki laban sa Israel;
22: sapagkat sa Diyos sila'y hindi nanampalataya,
: at sa kanyang kaligtasan sila'y hindi nagtiwala.
23: Gayunma'y ang langit sa itaas ay kanyang inutusan,
: at ang mga pintuan ng langit ay kanyang binuksan;
24: at kanyang pinaulanan sila ng manna na makakain,
: at binigyan sila ng butil ng langit.
25: Kumain ang tao ng tinapay ng mga anghel;
: kanyang pinadalhan sila ng saganang pagkain.
26: Pinahihip niya ang hanging silangan sa kalangitan,
: at sa pamamagitan ng kanyang kapangyarihan, pinarating niya ang hanging timugan.
27: Kanyang pinaulanan sila ng karne na parang alabok,
: ng mga ibong may pakpak na parang buhangin sa mga dagat;
28: pinalagpak niya ang mga iyon sa gitna ng kanilang kampo,
: sa palibot ng kanilang mga tinitirhan.
29: At sila'y kumain at nabusog na mainam,
: sapagkat ibinigay niya sa kanila ang kanilang kinasasabikan.
30: Ngunit bago nabigyang kasiyahan ang kanilang pananabik,
: samantalang ang pagkain ay nasa kanila pang mga bibig,
31: ang galit ng Diyos ay nag-alab laban sa kanila,
: at pinatay niya ang pinakamalakas sa kanila,
: at sinaktan ang mga piling lalaki ng Israel.
32: Sa kabila ng lahat ng ito ay patuloy pa rin silang nagkasala;
: sa kabila ng kanyang mga kababalaghan ay hindi sila sumampalataya.
33: Kaya't kanyang winakasan ang kanilang mga araw sa walang kabuluhan,
: at ang kanilang mga taon sa biglang kakilabutan.
34: Nang kanyang pagpapatayin sila, siya'y kanilang hinanap;
: sila'y nagsisi at hinanap ang Diyos nang masikap.
35: Kanilang naalala na ang kanilang malaking bato ay ang Diyos,
: ang Kataas-taasang Diyos ang kanilang manunubos.
36: Ngunit kanilang tinuya siya ng bibig nila,
: nagsinungaling sila sa kanya sa pamamagitan ng kanilang mga dila.
37: Sapagkat ang puso nila ay hindi tapat sa kanya,
: ni naging tapat man sila sa tipan niya.
38: Gayunman siya, palibhasa'y mahabagin,
: pinatawad niya ang kanilang kasamaan
: at hindi sila nilipol;
: madalas na pinipigil niya ang kanyang galit,
: at hindi pinupukaw ang lahat niyang poot.
39: Kanyang naalala na sila'y laman lamang;
: isang dumaraang hangin at hindi na muling babalik.
40: Kaydalas na naghimagsik sila laban sa kanya sa ilang,
: at sa disyerto siya'y kanilang pinagdamdam.
41: Ang Diyos ay tinukso nilang paulit-ulit,
: at ang Banal ng Israel ay kanilang ginalit.
42: Hindi nila inalaala ang kanyang kapangyarihan,
: ni ang araw nang kanyang tubusin sila mula sa kalaban;
43: nang gawin niya sa Ehipto ang kanyang palatandaan,
: at ang kanyang mga kababalaghan sa kaparangan ng Zoan.
44: Ginawa niyang dugo ang mga ilog nila,
: upang hindi sila makainom sa kanilang mga sapa.
45: Kanyang pinadalhan sila ng mga pulutong ng mga bangaw, na lumamon sa kanila;
: at ng mga palaka, na sa kanila'y pumuksa.
46: Ibinigay niya sa higad ang kanilang mga halaman,
: at ang bunga ng kanilang paggawa sa balang.
47: Sinira niya ang kanilang ubasan ng ulang yelo,
: at ng namuong hamog ang kanilang mga sikomoro.
48: Ibinigay niya sa yelong-ulan ang kanilang mga hayop,
: at ang kanilang mga kawan sa mga kidlat at kulog.
49: Sa kanila'y pinakawalan niya ang bangis ng kanyang galit,
: poot, bagsik, at ligalig,
: isang pulutong ng mga pumupuksang anghel.
50: Para sa kanyang galit gumagawa siya ng daraanan;
: ang kanilang kaluluwa ay hindi niya iniligtas sa kamatayan,
: kundi ibinigay sa salot ang kanilang buhay.
51: Ang lahat ng panganay sa Ehipto ay kanyang pinatay,
: ang unang labas ng kanilang lakas sa mga tolda ni Ham.
52: Pagkatapos ay inakay niya na parang mga tupa ang kanyang bayan,
: at pinatnubayan sila sa ilang na parang kawan.
53: At kanyang tiwasay na inakay sila, kaya't hindi sila nasindak;
: ngunit ang kanilang mga kaaway ay tinabunan ng dagat.
54: At kanyang dinala sila sa kanyang lupaing banal,
: sa bundok na pinagtagumpayan ng kanyang kanang kamay.
55: Pinalayas niya ang mga bansa sa kanilang harapan,
: at sa pamamagitan ng pising panulat pinagbaha-bahagi niya ang mga ito bilang pamana,
: at ang mga lipi ng Israel sa kanilang mga tolda'y pinatahanan.
56: Gayunma'y kanilang sinubukan at naghimagsik sila sa Diyos na Kataas-taasan,
: at ang kanyang mga patotoo ay hindi iningatan;
57: kundi tumalikod at gumawang may kataksilan na gaya ng kanilang mga magulang;
: sila'y bumaluktot na gaya ng mandarayang pana.
58: Sapagkat kanilang ginalit siya sa pamamagitan ng kanilang matataas na dako,
: kanilang pinapanibugho siya sa pamamagitan ng kanilang mga larawang nililok.
59: Nang marinig ito ng Diyos, sa poot siya ay napuspos,
: at ang Israel ay kinayamutang lubos.
60: Kanyang pinabayaan ang kanyang tahanan sa Shilo,
: ang tolda na kanyang inilagay sa gitna ng mga tao;
61: at ibinigay sa pagkabihag ang kanyang kalakasan,
: ang kanyang kaluwalhatian sa kamay ng kaaway.
62: Ibinigay niya ang kanyang bayan sa espada,
: at ibinulalas ang kanyang poot sa kanyang mana.
63: Nilamon ng apoy ang kanilang kabinataan,
: at ang mga dalaga nila'y walang awit ng kasalan.
64: Ang kanilang mga pari ay ibinuwal ng tabak;
: at ang mga balo nila'y hindi makaiyak.
65: Nang magkagayon ang Panginoon sa pagtulog ay gumising,
: gaya ng malakas na tao na sumisigaw dahil sa pagkalasing.
66: At sinaktan niya sa likod ang kanyang mga kaaway;
: sa walang hanggang kahihiyan, kanya silang inilagay.
67: Ang tolda ni Jose ay kanyang itinakuwil,
: hindi niya pinili ang lipi ni Efraim;
68: kundi ang lipi ni Juda ang kanyang pinili,
: ang bundok ng Zion na kanyang minamahal.
69: Itinayo niya ang kanyang santuwaryo na gaya ng mga kataasan,
: gaya ng lupa na kanyang itinatag magpakailanman.
70: Pinili niya si David na lingkod niya,
: at kanyang kinuha siya mula sa kulungan ng mga tupa.
71: Mula sa pag-aalaga ng mga pasusuhing tupa siya ay kanyang dinala,
: upang maging pastol ng Jacob na bayan niya,
: ng Israel na kanyang pamana.
72: Kaya't siya'y nagpastol sa kanila ayon sa katapatan ng kanyang puso,
: at kanyang pinatnubayan sila ng sanay na mga kamay.