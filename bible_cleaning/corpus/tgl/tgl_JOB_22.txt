1: Nang magkagayo'y sumagot si Elifaz na Temanita, at sinabi,
2: Mapapakinabangan ba ng Diyos ang isang tao?
: Tunay na kapaki-pakinabang sa kanyang sarili ang matalino.
3: May kasiyahan ba sa Makapangyarihan sa lahat kung matuwid ka?
: O kapag pinasasakdal mo ang iyong mga lakad ay may pakinabang ba siya?
4: Dahil ba sa iyong takot sa kanya na ikaw ay sinasaway niya,
: at pumapasok siya sa paghuhukom na kasama ka?
5: Hindi ba malaki ang iyong kasamaan?
: Mga kasamaan mo'y walang hangganan.
6: Sapagkat kumuha ka ng sangla sa iyong kapatid kapalit ng wala,
: ang hubad ay hinubaran mo ng kasuotan nila.
7: Hindi ka nagbigay ng tubig sa pagod upang uminom,
: at ikaw ay nagkait ng tinapay sa gutom.
8: Ang makapangyarihang tao ang nagmay-ari ng lupa;
: at tumahan doon ang taong pinagpala.
9: Ang mga babaing balo ay pinaalis mong walang dala,
: at nadurog ang mga kamay ng mga ulila.
10: Kaya't ang mga silo ay nasa palibot mo,
: at biglang takot ang sumasaklot sa iyo,
11: dumilim ang iyong ilaw, anupa't hindi ka makakita,
: at tinatabunan ka ng tubig-baha.
12: Hindi ba ang Diyos ay nasa itaas ng kalangitan?
: Masdan mo ang pinakamataas na mga bituin, sila'y napakaringal!
13: At iyong sinasabi, Ano bang nalalaman ng Diyos?
: Makakahatol ba siya sa kadilimang lubos?
14: Makakapal na ulap ang bumabalot sa kanya, kaya't hindi siya nakakakita;
: sa balantok ng langit ay lumalakad siya!
15: Mananatili ka ba sa dating daan,
: na ang masasamang tao'y ito ang nilakaran?
16: Sila'y inagaw bago dumating ang kapanahunan nila;
: ang kanilang patibayan ay nadala ng baha.
17: Sinabi nila sa Diyos, Lumayo ka sa amin;
: at, Anong magagawa sa amin ng Makapangyarihan sa lahat?
18: Gayunma'y pinuno niya ang kanilang mga bahay ng mabubuting bagay
: ngunit ang payo ng masama ay malayo sa akin.
19: Nakikita ito ng matutuwid at sila'y natutuwa;
: at tinatawanan sila ng walang sala na may pangungutya,
20: na nagsasabi, Tiyak na malilipol ang ating mga kalaban,
: at tinupok ng apoy ang sa kanila'y naiwan.
21: Sumang-ayon ka sa Diyos, at ikaw ay mapapayapa;
: at ang mabuti ay darating sa iyo.
22: Iyong tanggapin ang turo mula sa kanyang bibig,
: at ilagak mo ang kanyang mga salita sa iyong puso.
23: Kapag ikaw ay manunumbalik sa Makapangyarihan sa lahat, at magpapakumbaba ka,
: kung iyong ilalayo ang kasamaan mula sa iyong mga tolda,
24: kapag inilagay mo ang ginto sa alabok,
: at ang ginto ng Ofir sa gitna ng mga bato ng mga batis,
25: at kung ang iyong ginto ay ang Makapangyarihan sa lahat,
: at siyang iyong mahalagang pilak,
26: kung gayo'y magagalak ka sa Makapangyarihan sa lahat,
: at ang iyong mukha sa Diyos ay iyong itataas.
27: Ikaw ay dadalangin sa kanya, at kanyang diringgin ka;
: at iyong tutuparin ang iyong mga panata.
28: Ikaw ay magpapasiya ng isang bagay, at iyon ay matatatag para sa iyo;
: at ang liwanag ay sisilang sa iyong mga daan.
29: Sapagkat ibinababa ng Diyos ang mapagmataas,
: ngunit ang mapagpakumbaba ay kanyang inililigtas.
30: Kanyang ililigtas ang taong walang kasalanan;
: maliligtas ka sa pamamagitan ng kalinisan ng iyong mga kamay.