1: Ganito ang sabi ng Panginoon
: Dahil sa tatlong pagsuway ng Moab,
: at dahil sa apat, hindi ko pawawalang-bisa ang parusa;
: sapagkat kanyang sinunog upang maging apog ang mga buto ng hari ng Edom.
2: Kaya't ako'y magsusugo ng apoy sa Moab,
: at tutupukin nito ang mga tanggulan ng Kiryot;
: at ang Moab ay mamamatay sa gitna ng pagkakagulo,
: na may sigawan at tunog ng trumpeta.
3: At aking ihihiwalay ang hukom sa gitna niyon,
: at papatayin ko ang lahat ng pinuno niyon na kasama niya, sabi ng Panginoon .
4: Ganito ang sabi ng Panginoon
: Dahil sa tatlong pagsuway ng Juda,
: at dahil sa apat, hindi ko pawawalang-bisa ang parusa,
: sapagkat kanilang itinakuwil ang kautusan ng Panginoon ,
: at hindi iningatan ang kanyang mga tuntunin,
: kundi iniligaw sila ng kanilang mga kasinungalingang
: nilakaran din ng kanilang mga magulang.
5: Kaya't magsusugo ako ng isang apoy sa Juda;
: at tutupukin niyon ang mga tanggulan ng Jerusalem.
6: Ganito ang sabi ng Panginoon
: Dahil sa tatlong pagsuway ng Israel,
: at dahil sa apat, hindi ko pawawalang-bisa ang parusa;
: sapagkat kanilang ipinagbili ang matuwid dahil sa pilak,
: at ang nangangailangan sa isang pares na sandalyas
7: kanilang tinapakan ang ulo ng dukha sa alabok ng lupa,
: at inililiko ang lakad ng mapagpakumbaba;
: at ang lalaki at kanyang ama ay sumisiping sa iisang dalaga,
: kaya't nalapastangan ang aking banal na pangalan.
8: At sila'y nakahiga sa tabi ng bawat dambana,
: sa ibabaw ng mga kasuotang nakuha sa pamamagitan ng sangla;
: at sa bahay ng kanilang Diyos ay umiinom sila ng alak
: na binili mula sa multa na kanilang ipinataw.
9: Gayunma'y nilipol ko ang Amoreo sa harapan nila,
: na ang taas ay gaya ng taas ng mga sedro,
: at kasinlakas na gaya ng mga ensina;
: nilipol ko ang kanyang bunga sa itaas, at ang kanyang mga ugat sa ilalim.
10: Iniahon ko rin kayo sa lupain ng Ehipto,
: at pinatnubayan ko kayo nang apatnapung taon sa ilang,
: upang angkinin ninyo ang lupain ng Amoreo.
11: At pinili ko ang ilan sa inyong mga anak upang maging mga propeta,
: at ang ilan sa inyong mga binata upang maging mga Nazirita.
: Di ba gayon, O bayan ng Israel? sabi ng Panginoon .
12: Ngunit pinainom ninyo ng alak ang mga Nazirita,
: at inutusan ninyo ang mga propeta,
: na sinasabi, Huwag kayong magsalita ng propesiya!
13: Narito, pabibigatan ko kayo sa inyong dako,
: na gaya ng pagpapabigat sa isang karwaheng pun ng mga bigkis.
14: Ang pagtakas ay maglalaho sa matulin;
: at hindi mapapanatili ng malakas ang kanyang kalakasan;
: ni maililigtas ng makapangyarihan ang kanyang sarili.
15: Hindi makakatindig ang humahawak ng pana;
: at siyang matulin ang paa ay hindi makakatakas,
: ni siya mang nakasakay sa kabayo ay makapagliligtas ng kanyang buhay.
16: At siya na matapang sa mga makapangyarihan
: ay tatakas na hubad sa araw na iyon, sabi ng Panginoon .