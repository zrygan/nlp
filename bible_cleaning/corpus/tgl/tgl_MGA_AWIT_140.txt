1: Iligtas mo ako, O Panginoon , sa masasamang tao;
: mula sa mararahas na tao ay ingatan mo ako,
2: na nagbabalak ng kasamaan sa puso nila,
: at patuloy na nanunulsol ng pakikidigma.
3: Pinatatalas ang kanilang dila na gaya ng sa ahas;
: at sa ilalim ng kanilang mga labi ay kamandag ng ulupong. Selah
4: O Panginoon , sa mga kamay ng masama ay ingatan mo ako,
: ingatan mo ako sa mararahas na tao,
: na nagbalak na tisurin ang mga paa ko.
5: Ang mga taong mapagmataas ay nagkubli para sa akin ng bitag,
: at ng mga panali, at sila'y naglagay ng lambat sa tabi ng daan,
: naglagay sila para sa akin ng mga patibong. Selah
6: Aking sinabi sa Panginoon , Ikaw ay aking Diyos;
: pakinggan mo ang tinig ng aking mga daing, O Panginoon .
7: O Panginoon , aking Panginoon, lakas ng aking kaligtasan,
: tinakpan mo ang ulo ko sa araw ng labanan.
8: Huwag mong ipagkaloob, O Panginoon , ang mga nasa ng masama;
: huwag mong hayaang magpatuloy ang kanyang masamang pakana, baka sila'y magmalaki. Selah
9: Tungkol sa ulo ng mga pumalibot sa akin,
: takpan nawa sila ng kasamaan ng kanilang sariling mga labi.
10: Mahulog nawa sa kanila ang mga nagniningas na baga!
: Ihagis nawa sila sa apoy, sa mga malalim na hukay upang huwag na silang makabangong muli!
11: Ang mapanirang-puri nawa'y huwag matatag sa daigdig;
: kaagad nawang tugisin ng kasamaan ang taong mapanlupig!
12: Alam kong tutulungan ng Panginoon ang panig ng nahihirapan,
: at katarungan para sa mahirap.
13: Tunay na ang matuwid ay magpapasalamat sa iyong pangalan,
: ang matuwid ay tatahan sa iyong harapan.