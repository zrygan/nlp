1: Nang gabing iyon ay hindi makatulog ang hari kaya't kanyang iniutos na dalhin ang aklat ng mahahalagang mga gawa, ang mga kasaysayan, at ang mga ito ay binasa sa harapan ng hari.
2: Natuklasang nakasulat kung paanong sinabi ni Mordecai ang tungkol kina Bigtana at Teres, dalawa sa mga eunuko ng hari, na nagbabantay sa pintuan na nagbalak patayin si Haring Ahasuerus.
3: At sinabi ng hari, Anong karangalan at kadakilaan ang ibinigay kay Mordecai dahil dito? Sinabi ng mga lingkod ng hari na naglilingkod sa kanya, Walang anumang ginawa para sa kanya.
4: Sinabi ng hari, Sino ang nasa bulwagan? Kapapasok pa lamang ni Haman sa bulwagan ng palasyo ng hari, upang magsalita sa hari na bitayin si Mordecai sa bitayan na inihanda niya sa kanya.
5: At ang mga lingkod ng hari ay nagsabi sa kanya, Naroon si Haman, nakatayo sa bulwagan. At sinabi ng hari, Papasukin siya.
6: Sa gayo'y pumasok si Haman at sinabi ng hari sa kanya, Anong gagawin sa lalaking kinalulugdang parangalan ng hari? Sinabi ni Haman sa kanyang sarili, Sino ang kinalulugdang parangalan ng hari nang higit kaysa akin?
7: At sinabi ni Haman sa hari, Para sa lalaking kinalulugdang parangalan ng hari,
8: ay ipakuha ang damit-hari na isinuot ng hari, at ang kabayo na sinakyan ng hari, at ang korona ng hari para sa kanyang ulo,
9: at ibigay ang bihisan at ang kabayo sa isa sa pinakapangunahing pinuno ng hari. Bihisan niya ang lalaking kinalulugdang parangalan ng hari, at ilibot sa buong lunsod na nakasakay sa kabayo, at ipahayag na nauuna sa kanya: Ganito ang gagawin sa lalaking kinalulugdang parangalan ng hari.
10: Nang magkagayo'y sinabi ng hari kay Haman, Ikaw ay magmadali, at kunin mo ang bihisan at ang kabayo, gaya ng iyong sinabi, at gayon ang gawin mo kay Mordecai, na Judio na umuupo sa pintuan ng hari. Huwag mong bawasan ang anumang bagay na iyong sinabi.
11: Nang magkagayo'y kinuha ni Haman ang bihisan at ang kabayo, at binihisan si Mordecai, at sakay na inilibot sa buong lunsod at ipinahahayag na nauuna sa kanya: Ganito ang gagawin sa lalaking kinalulugdang parangalan ng hari.
12: Pagkatapos ay bumalik si Mordecai sa pintuan ng hari. Ngunit si Haman ay nagmadaling umuwi, tumatangis at may takip ang ulo.
13: At ibinalita ni Haman kay Zeres na kanyang asawa at sa lahat ng kanyang mga kaibigan ang lahat ng bagay na nangyari sa kanya. Nang magkagayo'y sinabi sa kanya ng kanyang mga pantas na lalaki at ni Zeres na kanyang asawa, Kung si Mordecai, na siyang pinagsimulan ng iyong pagbagsak, ay mula sa bayan ng mga Judio, hindi ka magtatagumpay laban sa kanya, kundi ikaw ay tiyak na mahuhulog sa harapan niya.
14: Samantalang sila'y nakikipag-usap pa sa kanya, dumating ang mga eunuko ng hari at nagmamadaling dinala si Haman sa salu-salo na inihanda ni Esther.