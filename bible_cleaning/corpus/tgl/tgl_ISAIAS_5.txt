1: Paawitin ninyo ako sa aking pinakamamahal,
: ng awit ng aking minamahal tungkol sa kanyang ubasan
: Ang aking pinakamamahal ay may ubasan
: sa matabang burol.
2: Kanyang binungkal iyon at inalisan ng mga bato,
: at tinamnan ng piling puno ng ubas,
: nagtayo siya ng isang toreng bantayan sa gitna niyon,
: at humukay doon ng isang pisaan ng ubas;
: at kanyang hinintay na magbunga ng ubas,
: ngunit nagbunga ito ng ligaw na ubas.
3: At ngayon, O mga mamamayan ng Jerusalem
: at mga kalalakihan ng Juda,
: hatulan ninyo, hinihiling ko sa inyo,
: ako at ang aking ubasan.
4: Ano pa ang magagawa ko sa aking ubasan
: na hindi ko nagawa? Sino ang nakakaalam?
: Bakit, nang aking hinihintay na magbubunga ng mga ubas,
: ito'y nagbunga ng ubas na ligaw?
5: Ngayo'y aking sasabihin sa inyo
: ang gagawin ko sa aking ubasan.
: Aking aalisin ang halamang-bakod niyon,
: at ito ay susunugin,
: aking ibabagsak ang pader niyon
: at ito'y magiging lupang yapakan.
6: Aking pababayaang sira;
: hindi aalisan ng sanga o bubungkalin man;
: magsisitubo ang mga dawag at mga tinik;
: akin ding iuutos sa mga ulap,
: na huwag nila itong paulanan ng ulan.
7: Sapagkat ang ubasan ng Panginoon ng mga hukbo
: ay ang sambahayan ng Israel,
: at ang mga tao ng Juda
: ay ang kanyang maligayang pananim;
: at siya'y naghintay ng katarungan,
: ngunit narito, pagdanak ng dugo;
: ng katuwiran,
: ngunit narito, pagdaing!
8: Kahabag-habag sila na nagdudugtong ng bahay sa bahay,
: na nagdaragdag ng bukid sa bukid
: hanggang sa mawalan na ng pagitan,
: at kayo'y patirahing nag-iisa
: sa gitna ng lupain!
9: Sa aking pandinig ang Panginoon ng mga hukbo ay sumumpa
: Tiyak na maraming bahay ang magigiba,
: malalaki at magagandang bahay, na walang naninirahan.
10: Sapagkat ang walong ektarya ng ubasan ay magbubunga lamang ng limang galon,
: at sampung omer ng binhi ay magbubunga lamang ng isang efa.
11: Kahabag-habag sila na bumabangong maaga sa umaga,
: upang sila'y makasunod sa nakalalasing na inumin;
: na nagpupuyat hanggang sa kalaliman ng gabi,
: hanggang sa mag-alab ang alak sa kanila!
12: Sila'y may lira at alpa,
: pandereta at plauta, at alak sa kanilang mga kapistahan;
: ngunit hindi nila pinahalagahan ang mga gawa ng Panginoon ,
: o minasdan man nila ang gawa ng kanyang mga kamay.
13: Kaya't ang aking bayan ay pupunta sa pagkabihag dahil sa kawalan ng kaalaman;
: ang kanilang mararangal na tao ay namamatay sa gutom,
: at ang napakarami nilang tao ay nalulugmok sa uhaw.
14: Kaya't pinalaki ng Sheol ang kanyang panlasa,
: at ibinuka nito ang kanyang bibig na hindi masukat,
: at ang kaluwalhatian ng Jerusalem, at ang kanilang karamihan, at ang kanilang kahambugan,
: at ang nagagalak sa gitna nila ay bumaba roon.
15: Ang tao ay pinayuyukod, at ang tao ay pinapagpapakumbaba,
: at ang mga mata ng nagmamataas ay pinapagpapakumbaba.
16: Ngunit ang Panginoon ng mga hukbo ay itinaas sa katarungan,
: at ang Diyos na Banal ay napatunayang banal sa katuwiran.
17: Kung magkagayo'y manginginain ang mga kordero na gaya sa kanilang pastulan,
: at ang mga patabain sa mga wasak na lugar ay kakainin ng mga dayuhan.
18: Kahabag-habag sila na nagsisihila ng kasamaan sa pamamagitan ng mga panali ng pagkukunwari,
: at ng kasalanan na tila lubid ng kariton,
19: na nagsasabi, Pagmadaliin siya,
: madaliin niya ang kanyang gawain
: upang iyon ay aming makita;
: at dumating nawa ang layunin ng Banal ng Israel
: upang iyon ay aming malaman!
20: Kahabag-habag sila na tinatawag na mabuti ang masama,
: at ang masama ay mabuti;
: na inaaring dilim ang liwanag,
: at liwanag ang dilim;
: na inaaring mapait ang matamis,
: at matamis ang mapait!
21: Kahabag-habag sila na pantas sa kanilang sariling mga mata,
: at marunong sa kanilang sariling paningin!
22: Kahabag-habag sila na mga malakas sa pag-inom ng alak,
: at mga taong matatapang sa paghahalo ng matapang na inumin,
23: na pinawawalang-sala ang masama dahil sa suhol,
: at ang katuwiran ng matuwid ay inaalis sa kanya!
24: Kaya't kung paanong ang dila ng apoy ay tumutupok sa dayami,
: at ang tuyong damo ay natutupok sa liyab,
: magiging gaya ng kabulukan ang kanilang ugat,
: at ang kanilang bulaklak ay papailanglang na gaya ng alabok;
: sapagkat kanilang itinakuwil ang tagubilin ng Panginoon ng mga hukbo,
: at hinamak ang salita ng Banal ng Israel.
25: Kaya't nag-alab ang galit ng Panginoon laban sa kanyang bayan,
: at iniunat niya ang kanyang kamay laban sa kanila, at sinaktan sila,
: at ang mga bundok ay nayanig;
: at ang kanilang mga bangkay ay naging gaya ng dumi
: sa gitna ng mga lansangan.
: Sa lahat ng ito ay hindi napawi ang kanyang galit,
: kundi laging nakaunat ang kanyang kamay.
26: Siya'y magtataas ng hudyat sa mga bansa mula sa malayo,
: at sisipulan sila mula sa mga dulo ng lupa;
: at, narito, ito'y dumarating na napakatulin!
27: Walang napapagod o natitisod man,
: walang umiidlip o natutulog man;
: walang pamigkis na maluwag,
: o napatid man ang mga panali ng mga sandalyas;
28: ang kanilang mga palaso ay matalas,
: at lahat nilang pana ay nakahanda
: ang mga kuko ng kanilang mga kabayo ay parang batong hasaan,
: at ang kanilang mga gulong ay parang ipu-ipo.
29: Ang kanilang ungal ay gaya ng sa leon,
: sila'y nagsisiungal na gaya ng mga batang leon;
: sila'y nagsisiungal, at nanghuhuli ng biktima,
: at kanilang tinatangay, at walang makapagliligtas.
30: Ang mga iyon ay uungal laban sa kanila sa araw na iyon
: na gaya ng ugong ng dagat.
: Kung may tumingin sa lupain,
: narito, kadiliman at kahirapan,
: at ang liwanag ay pinadilim ng mga ulap niyon.