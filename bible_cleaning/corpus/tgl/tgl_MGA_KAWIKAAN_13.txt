1: Ang turo ng ama'y dinirinig ng matalinong anak,
: ngunit hindi nakikinig sa saway ang manlilibak.
2: Ang tao mula sa bunga ng kanyang bibig ay kakain ng kabutihan,
: ngunit ang pagnanasa ng mandaraya ay karahasan.
3: Ang nag-iingat ng kanyang bibig ay nag-iingat ng kanyang buhay;
: ngunit ang nagbubuka nang maluwang ng kanyang mga labi ay hahantong sa kapahamakan.
4: Ang kaluluwa ng tamad ay nagnanasa at walang nakukuha,
: ngunit ang kaluluwa ng masipag ay tutustusang sagana.
5: Ang taong matuwid ay namumuhi sa kasinungalingan,
: ngunit ang gawa ng masama ay kahiyahiya at kasuklamsuklam.
6: Ang may matuwid na lakad ay binabantayan ng katuwiran,
: ngunit ibinabagsak ng pagkakasala ang makasalanan.
7: May nagkukunwaring mayaman, subalit wala naman,
: may nagpapanggap na dukha, gayunma'y napakayaman.
8: Ang pantubos sa buhay ng tao ay ang kanyang kayamanan,
: ngunit ang dukha ay walang banta sa kanyang buhay.
9: Ang ilaw ng matuwid ay natutuwa,
: ngunit ang tanglaw ng masama ay mawawala.
10: Sa kapalaluan, ang suwail ay lumilikha ng gulo,
: ngunit ang karunungan ay nasa mga tumatanggap ng payo.
11: Mauubos ang kayamanang nakuha sa madaling paraan,
: ngunit siyang unti-unting nagtitipon ay madaragdagan.
12: Nagpapasakit ng puso ang pag-asang naaantala,
: ngunit punungkahoy ng buhay ang natupad na nasa.
13: Ang humahamak sa salita, sa sarili'y nagdadala ng kapahamakan,
: ngunit ang gumagalang sa utos ay gagantimpalaan.
14: Ang kautusan ng matalino ay bukal ng buhay,
: upang makaiwas ang tao sa mga bitag ng kamatayan.
15: Ang mabuting pagpapasiya'y nagbubunga ng pagpapala,
: ngunit ang lakad ng di-tapat ang kanilang ikasisira.
16: Sa bawat bagay ang matalinong tao ay gumagawang may kaalaman;
: ngunit ang hangal ay nagkakalat ng kanyang kahangalan.
17: Ang masamang sugo ay naghuhulog sa tao sa kaguluhan,
: ngunit ang tapat na sugo ay may dalang kagalingan.
18: Kahirapan at kahihiyan ang darating sa nagtatakuwil ng pangaral,
: ngunit siyang nakikinig sa saway ay pararangalan.
19: Ang pagnanasang natupad ay matamis sa kaluluwa;
: ngunit kasuklamsuklam sa mga hangal ang humiwalay sa masama.
20: Ang lumalakad na kasama ng matatalino ay magiging matalino rin,
: ngunit ang kasama ng mga hangal, kapahamakan ang daranasin.
21: Ang kasawian ay humahabol sa mga makasalanan,
: ngunit ang matuwid ay ginagantimpalaan ng kasaganaan.
22: Ang mabuting tao ay nag-iiwan ng mana sa mga anak ng kanyang mga anak;
: ngunit ang kayamanan ng makasalanan, para sa matuwid ay nakalagak.
23: Ang binungkal na lupa ng dukha ay maraming pagkaing ibinibigay,
: ngunit naaagaw iyon dahil sa kawalan ng katarungan.
24: Ang hindi gumagamit ng pamalo ay napopoot sa anak niya,
: ngunit ang umiibig sa kanya ay matiyagang dumidisiplina.
25: Ang matuwid ay may sapat upang masiyahan,
: ngunit ang tiyan ng masama ay mangangailangan.