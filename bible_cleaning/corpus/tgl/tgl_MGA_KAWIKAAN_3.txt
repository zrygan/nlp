1: Anak ko, ang aral ko'y huwag mong kalimutan,
: kundi ang aking mga utos sa iyong puso'y ingatan;
2: sapagkat kahabaan ng araw at mga taon ng buhay,
: at kapayapaan, ang sa iyo'y kanilang ibibigay.
3: Huwag mong hayaang iwan ka ng kabaitan at katotohanan;
: itali mo ang mga ito sa palibot ng iyong leeg,
: isulat mo sa iyong puso.
4: Sa gayo'y makakatagpo ka ng lingap at mabuting pangalan
: sa paningin ng Diyos at ng tao.
5: Sa Panginoon ay buong puso kang magtiwala,
: at huwag kang manalig sa sarili mong pang-unawa.
6: Sa lahat ng iyong mga lakad siya'y iyong kilalanin,
: at itutuwid niya ang iyong mga landasin.
7: Huwag kang magpakapantas sa iyong sariling mga mata;
: matakot ka sa Panginoon , at sa kasamaan ay lumayo ka.
8: Ito'y magiging kagalingan sa laman mo,
: at kaginhawahan sa iyong mga buto.
9: Parangalan mo ang Panginoon mula sa iyong kayamanan,
: at ng mga unang bunga ng lahat mong ani;
10: sa gayo'y mapupuno nang sagana ang iyong imbakan,
: at aapawan ng bagong alak ang iyong mga sisidlan.
11: Anak ko, ang disiplina ng Panginoon ay huwag mong hamakin,
: at ang kanyang saway ay huwag mong itakuwil.
12: Sapagkat sinasaway ng Panginoon ang kanyang minamahal,
: gaya ng ama sa anak na kanyang kinalulugdan.
13: Mapalad ang tao na nakakasumpong ng karunungan,
: at ang tao na nagtatamo ng kaunawaan.
14: Sapagkat ang pakinabang dito kaysa pilak ay mas mainam,
: at ang mapapakinabang dito ay higit kaysa gintong dalisay.
15: Kaysa mga alahas, siya ay mas mahalaga,
: at wala sa mga bagay na ninanasa mo ang maihahambing sa kanya.
16: Ang mahabang buhay ay nasa kanyang kanang kamay;
: sa kanyang kaliwang kamay ay mga yaman at karangalan.
17: Ang kanyang mga daan ay mga daan ng kaligayahan,
: at ang lahat niyang mga landas ay kapayapaan.
18: Siya'y punungkahoy ng buhay sa mga humahawak sa kanya;
: at mapalad ang lahat ng nakakapit sa kanya.
19: Itinatag ng Panginoon ang daigdig sa pamamagitan ng karunungan;
: itinayo niya ang mga langit sa pamamagitan ng kaunawaan.
20: Sa kanyang kaalaman ang mga kalaliman ay nabiyak,
: at nagpapatak ng hamog ang mga ulap.
21: Anak ko, huwag mong hayaang mawalay sa iyong mga mata,
: ingatan mo ang magaling na dunong at mabuting pagpapasiya,
22: at sila'y magiging buhay sa iyong kaluluwa,
: at sa iyong leeg ay magiging pampaganda.
23: Kung magkagayo'y tiwasay kang lalakad sa iyong daan,
: at ang iyong paa ay di matitisod kailanman.
24: Kapag ikaw ay nakahiga, hindi ka matatakot;
: kapag ika'y humimlay, magiging mahimbing ang iyong tulog.
25: Huwag kang matakot sa pagkasindak na bigla,
: o sa pagdating ng pagsalakay ng masama,
26: sapagkat ang Panginoon ang magiging iyong pagtitiwala,
: at iingatan mula sa pagkahuli ang iyong mga paa.
27: Huwag mong ipagkait ang mabuti sa kinauukulan,
: kapag ito'y nasa kapangyarihang gawin ng iyong kamay.
28: Huwag mong sabihin sa iyong kapwa, Humayo ka, at bumalik na lamang,
: at bukas ako magbibigay, gayong mayroon ka naman.
29: Huwag kang magbalak ng masama laban sa iyong kapwa,
: na naninirahan sa tabi mo nang may pagtitiwala.
30: Huwag kang makipagtalo sa kanino man nang walang dahilan,
: kung hindi naman siya gumawa sa iyo ng kasamaan.
31: Huwag kang mainggit sa taong marahas,
: at huwag mong piliin ang anuman sa kanyang mga landas;
32: sapagkat sa Panginoon ang suwail ay kasuklamsuklam,
: ngunit ang matuwid ay kanyang pinagtitiwalaan.
33: Ang sumpa ng Panginoon ay nasa bahay ng masama;
: ngunit ang tahanan ng matuwid ay kanyang pinagpapala.
34: Sa mga nanunuya siya ay mapanuya,
: ngunit sa mapagkumbaba ay nagbibigay siya ng biyaya.
35: Ang pantas ay magmamana ng kaluwalhatian,
: ngunit kahihiyan ang magiging ganti sa mga hangal.