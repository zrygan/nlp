1: At sumagot ang Panginoon kay Job at sinabi
2: Ang mapaghanap ng kamalian ay makikipagtalo ba sa Makapangyarihan sa lahat?
: Siyang nakikipagtalo sa Diyos, ay sagutin niya ito.
3: Nang magkagayo'y sumagot si Job sa Panginoon , at nagsabi,
4: Narito, ako'y walang kabuluhan; anong isasagot ko sa iyo?
: Aking inilalagay ang aking kamay sa bibig ko,
5: minsan ay nagsalita ako, at hindi ako tutugon;
: makalawa, at hindi na ako magpapatuloy.
6: Nang magkagayo'y sumagot ang Panginoon kay Job mula sa ipu-ipo
7: Tulad sa isang lalaki'y magbigkis ka ng iyong baywang;
: tatanungin kita, at sa akin ay iyong ipaalam.
8: Pati ba ako'y ilalagay mo sa kamalian?
: Upang ikaw ay ariing ganap, ako ba'y iyong hahatulan?
9: Mayroon ka bang kamay na tulad sa Diyos?
: Makakapagpakulog ka ba ng tinig na gaya niya?
10: Maggayak ka ngayon ng karilagan at karangalan,
: magbihis ka ng kaluwalhatian at karingalan.
11: Ang pag-uumapaw ng iyong galit ay ibuhos mong lahat,
: tunghayan mo ang bawat palalo, at siya'y gawin mong hamak.
12: Masdan mo ang bawat mayabang, at pababain mo siya;
: at yapakan mo ang masama sa kinatatayuan nila.
13: Silang lahat sa alabok ay sama-samang itago mo;
: talian mo ang kanilang mukha sa lihim na dako.
14: Kung magkagayo'y kikilalanin ko sa iyo,
: na mabibigyan ka ng tagumpay ng kanang kamay mo.
15: Masdan mo, ang Behemot
: na aking ginawa kung paanong ika'y aking ginawa;
: siya'y kumakain ng damo na gaya ng baka.
16: Masdan mo, ang lakas niya'y nasa kanyang mga balakang,
: at ang kapangyarihan niya'y nasa kalamnan ng kanyang tiyan.
17: Pinapatigas niya ang kanyang buntot na sedro ang katulad,
: ang mga litid ng kanyang mga hita ay magkakalapat.
18: Mga tubong tanso ang mga buto niya,
: parang mga baretang bakal ang kanyang mga paa.
19: Sa mga gawa ng Diyos ang pangunahin ay siya;
: tanging ang lumalang sa kanya, ang makapaglalapit ng kanyang espada!
20: Sapagkat ang nagbibigay sa kanya ng pagkain ay ang mga bundok
: na doo'y naglalaro ang lahat ng maiilap na hayop.
21: Sa lilim ng punong lotus siya'y nahihimlay,
: sa puwang ng mga tambo, at sa mga latian.
22: Ang mga puno ng lotus, siya'y lumililim;
: ang mga sangang batis sa kanya'y nakapaligid.
23: Narito, hindi siya natatakot kung ang ilog man ay nagngangalit;
: siya'y tiwasay bagaman rumagasa ang Jordan sa kanyang bibig.
24: Mayroon bang makakakuha sa kanya sa pamamagitan ng kanyang mga mata,
: o matutuhog ang kanyang ilong ng isang silo?