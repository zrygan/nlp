1: At tinawag ni Eliseo na propeta ang isa sa mga anak ng mga propeta at sinabi sa kanya, Bigkisan mo ang iyong mga balakang, at hawakan mo ang sisidlang ito ng langis at pumunta ka sa Ramot-gilead.
2: Pagdating mo, hanapin mo roon si Jehu na anak ni Jehoshafat, na anak ni Nimsi. Pasukin mo siya at paalisin mo siya sa kanyang mga kasamahan at dalhin mo siya sa isang silid sa loob.
3: Pagkatapos ay kunin mo ang sisidlan ng langis, at ibuhos mo sa kanyang ulo, at iyong sabihin, Ganito ang sabi ng Panginoon , Binubuhusan kita upang maging hari ng Israel. Pagkatapos ay buksan mo ang pintuan at tumakas ka, huwag ka ng maghintay.
4: Kaya't ang batang lalaki, ang lingkod ng propeta ay pumunta sa Ramot-gilead.
5: Nang siya'y dumating, ang mga punong-kawal ng hukbo ay nagpupulong. At kanyang sinabi, Ako'y may sasabihin sa iyo, O punong-kawal. At sinabi ni Jehu, Sino sa aming lahat? At kanyang sinabi, Sa iyo, O punong-kawal.
6: Kaya't siya'y tumindig at pumasok sa bahay, at ibinuhos niya ang langis sa kanyang ulo, na sinasabi sa kanya, Ganito ang sabi ng Panginoong Diyos ng Israel, Aking binuhusan ka upang maging hari sa bayan ng Panginoon , samakatuwid ay sa Israel.
7: Ibabagsak mo ang sambahayan ni Ahab na iyong panginoon, upang aking maipaghiganti ang dugo ng aking mga lingkod na mga propeta, at ang dugo ng lahat ng lingkod ng Panginoon sa kamay ni Jezebel.
8: Sapagkat ang buong sambahayan ni Ahab ay malilipol at aking ihihiwalay kay Ahab ang bawat batang lalaki, bihag man o malaya, sa Israel.
9: Aking gagawin ang sambahayan ni Ahab na gaya ng sambahayan ni Jeroboam na anak ni Nebat, at gaya ng sambahayan ni Baasa na anak ni Ahia.
10: Lalapain ng mga aso si Jezebel sa nasasakupan ng Jezreel, at walang maglilibing sa kanya. Pagkatapos ay kanyang binuksan ang pintuan, at tumakas.
11: Nang lumabas si Jehu patungo sa mga lingkod ng kanyang panginoon, kanilang sinabi sa kanya, Lahat ba'y mabuti? Bakit naparito ang ulol na taong ito sa iyo? At sinabi niya sa kanila, Kilala ninyo ang lalaki at ang kanyang pananalita.
12: Kanilang sinabi, Ito'y isang kasinungalingan, sabihin mo sa amin ngayon. At kanyang sinabi, Ganito lamang ang sinabi niya sa akin: Ganito at ganito ang sabi ng Panginoon , Binuhusan kita ng langis upang maging hari sa Israel.
13: At dali-daling kinuha ng bawat isa ang kanya-kanyang kasuotan at iniladlad para sa kanya sa ibabaw ng hagdan, at kanilang hinipan ang trumpeta, at ipinahayag, Si Jehu ay hari.
14: Gayon nakipagsabwatan si Jehu na anak ni Jehoshafat, na anak ni Nimsi, laban kay Joram. Si Joram at ang buong Israel ay nagbabantay sa Ramot-gilead laban kay Haring Hazael ng Siria;
15: ngunit nakabalik na si Haring Joram sa Jezreel upang magpagaling sa kanyang mga sugat na likha ng mga taga-Siria, nang siya'y lumaban kay Hazael na hari ng Siria. Kaya't sinabi ni Jehu, Kung ito ang inyong iniisip, huwag hayaang makalabas ang sinuman sa lunsod at magsabi ng balita sa Jezreel.
16: Sumakay si Jehu sa karwahe at pumunta sa Jezreel, sapagkat si Joram ay nakaratay roon. At si Ahazias na hari ng Juda ay bumaba upang dalawin si Joram.
17: Noon ang tanod ay nakatayo sa muog sa Jezreel, at kanyang natanaw ang pulutong ni Jehu habang dumarating siya, at nagsabi, Ako'y nakakakita ng isang pulutong. At sinabi ni Joram, Kumuha ka ng isang mangangabayo, at iyong suguin upang salubungin sila, at magsabi, Kapayapaan ba?
18: Kaya't pumaroon ang isang nangangabayo upang salubungin siya, at sinabi, Ganito ang sabi ng hari, Kapayapaan ba? At sinabi ni Jehu, Anong pakialam mo sa kapayapaan? Bumalik kang kasunod ko. At nag-ulat ang tagatanod, Ang sugo ay nakarating sa kanila, ngunit siya'y hindi bumabalik.
19: Pagkatapos ay nagsugo siya ng ikalawang mangangabayo na dumating sa kanila, at nagsabi, Ganito ang sabi ng hari, Kapayapaan ba? At sumagot si Jehu, Ano ang iyong pakialam sa kapayapaan? Bumalik kang kasunod ko.
20: At muling nag-ulat ang tanod, Siya'y dumating sa kanila, subalit siya'y hindi bumabalik. At ang pagpapatakbo ay gaya ng pagpapatakbo ni Jehu, na anak ni Nimsi, sapagkat siya'y napakatuling magpatakbo.
21: Sinabi ni Joram, Maghanda kayo. At kanilang inihanda ang kanyang karwahe. Si Joram na hari ng Israel at si Ahazias na hari ng Juda ay nagsilabas, bawat isa sa kanyang karwahe, at sila'y umalis upang salubungin si Jehu, at nasalubong siya sa lupang pag-aari ni Nabat na Jezreelita.
22: Nang makita ni Joram si Jehu, ay kanyang sinabi, Kapayapaan ba, Jehu? At siya'y sumagot, Paanong magkakaroon ng kapayapaan, habang ang mga pakikiapid at mga pangkukulam ng iyong inang si Jezebel ay napakarami?
23: Kaya't pumihit si Joram at tumakas, na sinasabi kay Ahazias, Pagtataksil, O Ahazias!
24: Binunot ni Jehu ng kanyang buong lakas ang pana at pinana si Joram sa pagitan ng kanyang mga balikat. Ang pana ay tumagos sa kanyang puso, at siya'y nabuwal sa kanyang karwahe.
25: Sinabi ni Jehu kay Bidkar na kanyang punong-kawal, Buhatin mo siya at ihagis sa lupang pag-aari ni Nabat na Jezreelita. Sapagkat naaalala ko, nang ako't ikaw ay nakasakay na magkasama na kasunod ni Ahab na kanyang ama, kung paanong binigkas ng Panginoon ang salitang ito laban sa kanya
26: Kung paanong tunay na aking nakita kahapon ang dugo ni Nabat, at ang dugo ng kanyang mga anak, sabi ng Panginoon , pagbabayarin kita sa lupang ito. Ngayon nga'y buhatin mo siya at ihagis mo sa lupa, ayon sa salita ng Panginoon .
27: Ngunit nang makita ito ni Ahazias na hari ng Juda, siya'y tumakas patungo sa Bet-hagan. At siya'y hinabol ni Jehu, at sinabi, Panain mo rin siya; at pinana nila siya sa karwahe sa ahunan sa Gur na malapit sa Ibleam. At siya'y tumakas patungo sa Megido, at namatay roon.
28: Dinala siya ng kanyang mga lingkod sa isang karwahe patungo sa Jerusalem, at inilibing siya sa kanyang libingan na kasama ng kanyang mga ninuno sa lunsod ni David.
29: Nang ikalabing-isang taon ni Joram na anak ni Ahab, nagsimulang maghari si Ahazias sa Juda.
30: Nang si Jehu ay dumating sa Jezreel, nabalitaan ito ni Jezebel. Kanyang kinulayan ang kanyang mga mata, at ginayakan ang kanyang ulo, at dumungaw sa bintana.
31: At habang pumapasok si Jehu sa pintuang-bayan, kanyang sinabi, Kapayapaan ba, ikaw Zimri, ikaw na mamamatay ng iyong panginoon?
32: Siya ay tumingala sa bintana, at sinabi, Sino ang sa aking panig? Sino? Dalawa o tatlong eunuko ang dumungaw sa kanya.
33: Kanyang sinabi, Ihulog ninyo siya. Kaya't kanilang inihulog siya at ang iba niyang dugo ay tumilamsik sa pader at sa mga kabayo, at siya'y kanyang niyurakan.
34: Pagkatapos ay pumasok siya at kumain at uminom. At kanyang sinabi, Tingnan ninyo ngayon ang isinumpang babaing ito. Ilibing ninyo siya, sapagkat siya'y anak ng hari.
35: Ngunit nang sila'y lumabas upang ilibing siya, wala na silang natagpuan sa kanya maliban sa bungo, mga paa, at ang mga palad ng kanyang mga kamay.
36: Nang sila'y bumalik at sabihin sa kanya, ay sinabi niya, Ito ang salita ng Panginoon , na kanyang sinabi sa pamamagitan ng kanyang lingkod na si Elias na Tisbita, Sa nasasakupan ng Jezreel, kakainin ng mga aso ang laman ni Jezebel;
37: ang bangkay ni Jezebel ay magiging gaya ng dumi sa ibabaw ng bukid sa nasasakupan ng Jezreel, upang walang makapagsabi, Ito si Jezebel.