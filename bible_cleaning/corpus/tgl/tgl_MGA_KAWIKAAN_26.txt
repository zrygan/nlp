1: Tulad ng yelo sa tag-init, o ng ulan sa anihan,
: ang karangalan ay hindi nababagay sa hangal.
2: Tulad ng maya sa kanyang paggagala, tulad ng langay-langayan sa kanyang paglipad,
: ang sumpa na walang kadahilanan ay hindi lumalapag.
3: Ang hagupit ay sa kabayo, ang bokado ay sa asno,
: at sa likod ng mga hangal ay ang pamalo.
4: Huwag mong sagutin ang hangal ayon sa kahangalan niya,
: baka ikaw sa kanya ay mapagaya.
5: Sagutin mo ang hangal ayon sa kahangalan niya,
: baka siya'y maging pantas sa kanyang sariling mga mata.
6: Siyang nagpapadala ng mensahe sa kamay ng hangal,
: ay pumuputol sa sarili niyang mga paa at umiinom ng karahasan.
7: Tulad ng mga binti ng pilay na nakabiting walang kabuluhan,
: gayon ang kawikaan sa bibig ng mga hangal.
8: Tulad ng isang nagbabalot ng bato sa tirador,
: gayon ang nagbibigay ng karangalan sa isang hangal.
9: Tulad ng tinik na tumutusok sa kamay ng lasing,
: gayon ang kawikaan sa bibig ng mga hangal.
10: Tulad ng mamamanang sumusugat sa lahat,
: gayon ang umuupa sa nagdaraang hangal o lasing.
11: Tulad ng aso na sa kanyang suka ay bumabalik,
: gayon ang hangal na sa kanyang kahangalan ay umuulit.
12: Nakikita mo ba ang taong marunong sa ganang sarili niya?
: May higit na pag-asa pa ang hangal kaysa kanya.
13: Sinasabi ng tamad, May leon sa daan;
: may leon sa mga lansangan!
14: Kung paano ang pintuan ay pumipihit sa kanyang bisagra,
: gayon ang tamad sa higaan niya.
15: Ibinabaon ng tamad ang kamay niya sa pinggan;
: ang dalhin uli iyon sa kanyang bibig ay kanyang kinapapaguran.
16: Ang tamad ay mas marunong sa kanyang sariling pananaw,
: kaysa pitong tao na makakasagot na may katuwiran.
17: Ang nakikialam sa hindi naman niya away,
: ay gaya ng humahawak sa tainga ng asong nagdaraan.
18: Tulad ng taong ulol na naghahagis ng mga nakakasakit na sandata, mga pana, at kamatayan;
19: gayon ang taong nandaraya sa kanyang kapwa,
: at nagsasabi, Ako'y nagbibiro lamang!
20: Sapagkat sa kakulangan ng gatong ang apoy ay namamatay,
: at kung saan walang salita ng sitsit ay tumitigil ang alitan.
21: Kung paano ang mga uling sa maiinit na baga, at ang kahoy sa apoy;
: gayon ang taong palaaway na nagpapaningas ng sigalot.
22: Ang mga salita ng sitsit ay parang mga subong malinamnam,
: nagsisibaba ang mga ito sa kaloob-looban ng katawan.
23: Ang mapupusok na labi at masamang puso
: ay parang sisidlang-lupa na nababalot ng dumi ng pilak.
24: Ang namumuhi ay nagkukunwari sa pamamagitan ng mga labi niya,
: at siya'y naglalagay sa puso niya ng daya.
25: Kapag magiliw siyang magsalita, huwag mo siyang paniwalaan;
: sapagkat sa kanyang puso ay may pitong karumaldumal.
26: Bagaman ang kanyang pagkamuhi ay matakpan ng kadayaan,
: ang kanyang kasamaan ay malalantad sa harap ng kapulungan.
27: Ang humuhukay ng balon ay mahuhulog doon,
: at ang nagpapagulong ng bato ay babalikan niyon.
28: Ang sinungaling na dila ay namumuhi sa kanyang mga sinaktan,
: at ang bibig ng di-tapat magpuri ay gumagawa ng kasiraan.