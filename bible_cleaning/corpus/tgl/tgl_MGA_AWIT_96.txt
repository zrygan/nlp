1: O umawit sa Panginoon ng bagong awit;
: umawit sa Panginoon ang buong lupa.
2: Umawit kayo sa Panginoon , purihin ninyo ang pangalan niya;
: ipahayag ninyo ang kanyang pagliligtas sa araw-araw.
3: Ipahayag ninyo sa mga bansa ang kanyang kaluwalhatian,
: ang kagila-gilalas niyang mga gawa sa lahat ng mga bayan!
4: Sapagkat dakila ang Panginoon , at karapat-dapat na purihin;
: siya'y dapat katakutan nang higit kaysa lahat na diyos.
5: Sapagkat lahat ng mga diyos sa mga bayan ay mga diyus-diyosan,
: ngunit ang Panginoon ang lumikha ng mga kalangitan.
6: Nasa harapan niya ang karangalan at kamahalan,
: nasa kanyang santuwaryo ang lakas at kagandahan.
7: Ibigay ninyo sa Panginoon , kayong mga angkan ng mga bayan,
: ibigay ninyo sa Panginoon ang kaluwalhatian at kalakasan.
8: Ibigay ninyo sa Panginoon ang kaluwalhatiang nararapat sa kanyang pangalan;
: magdala ng handog, at pumasok kayo sa kanyang mga bulwagan!
9: Sambahin ninyo ang Panginoon sa kagandahan ng kabanalan,
: manginig kayong buong lupa sa kanyang harapan!
10: Sabihin ninyo sa mga bansa, Ang Panginoon ay naghahari!
: Oo, matatag at hindi makikilos ang sanlibutan,
: hahatulan niyang may katarungan ang mga bayan.
11: Matuwa nawa ang langit at magalak nawa ang lupa;
: umugong nawa ang dagat, at ang lahat ng naroroon;
12: maging masaya nawa ang bukiran at lahat ng naroon.
: Kung gayo'y aawit dahil sa kagalakan ang lahat ng punungkahoy sa gubat
13: sa harapan ng Panginoon ; sapagkat siya'y dumarating,
: sapagkat siya'y dumarating upang hatulan ang lupa.
: Kanyang hahatulan na may katuwiran ang sanlibutan,
: at ng kanyang katotohanan ang mga bayan.