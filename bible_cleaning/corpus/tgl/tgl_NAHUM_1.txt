1: Isang pahayag tungkol sa Ninive. Ang aklat ng pangitain ni Nahum na taga-Elkos.
2: Ang Panginoon ay mapanibughuin at naghihiganting Diyos,
: ang Panginoon ay naghihiganti at pun ng poot;
: ang Panginoon ay naghihiganti sa kanyang mga kaaway,
: at siya'y naglalaan ng poot sa kanyang mga kaaway.
3: Ang Panginoon ay banayad sa galit ngunit may dakilang kapangyarihan,
: at sa anumang paraan ay hindi pawawalang-sala ng Panginoon ang nagkasala.
: Ang kanyang daan ay sa ipu-ipo at sa bagyo,
: at ang mga ulap ay siyang alabok ng kanyang mga paa.
4: Kanyang sinasaway ang dagat at ito'y tinutuyo,
: at tinutuyo niya ang lahat ng ilog,
: ang Basan at Carmel ay natutuyo,
: at ang bulaklak ng Lebanon ay nalalanta.
5: Ang mga bundok ay nanginginig sa harapan niya,
: ang mga burol ay natutunaw;
: ang lupa'y nawawasak sa kanyang harapan,
: ang sanlibutan at ang lahat ng naninirahan doon.
6: Sino ang makakatayo sa harap ng kanyang galit?
: Sinong makakatagal sa bangis ng kanyang galit?
: Ang kanyang poot ay ibinubuhos na gaya ng apoy,
: at ang malalaking bato ay binabasag niya.
7: Ang Panginoon ay mabuti,
: isang muog sa araw ng kaguluhan;
: at nakikilala niya ang mga nanganganlong sa kanya.
8: Ngunit sa pamamagitan ng umaapaw na baha
: kanyang lubos na wawakasan ang kanyang mga kaaway,
: at hahabulin ang kanyang mga kaaway sa kadiliman.
9: Ano ang inyong binabalak laban sa Panginoon ?
: Siya'y gagawa ng lubos na kawakasan;
: ang pagdadalamhati ay hindi titindig ng dalawang ulit.
10: Gaya ng mga tinik, sila'y nagkakabuhol-buhol,
: gaya ng mag-iinom, sila'y naglalasing;
: gaya ng tuyong dayami, sila'y natutupok.
11: Hindi ba lumabas ang isa sa iyo na
: nagpanukala ng kasamaan laban sa Panginoon ,
: at nagpapayo ng masama?
12: Ganito ang sabi ng Panginoon ,
: Bagaman sila'y malakas at marami,
: sila'y puputulin at lilipas.
: Bagaman pinahirapan kita,
: hindi na kita pahihirapan pa.
13: At ngayo'y babaliin ko ang kanyang pamatok na nasa iyo,
: at aking lalagutin ang iyong mga gapos.
14: Ang Panginoon ay nagbigay ng utos tungkol sa iyo
: Hindi na magpapatuloy ang iyong pangalan,
: mula sa bahay ng iyong mga diyos ay aking ihihiwalay
: ang larawang inanyuan at ang larawang hinulma.
: Aking gagawin ang iyong libingan, sapagkat ikaw ay walang halaga.
15: Narito, nasa ibabaw ng mga bundok ang mga paa niya
: na nagdadala ng mabubuting balita,
: na nagpapahayag ng kapayapaan!
: Ipagdiwang mo ang iyong mga kapistahan, O Juda,
: tuparin mo ang iyong mga panata;
: sapagkat ang masama ay hindi na dadaan pa sa iyo;
: siya'y lubos na ititiwalag.