1: Kahabag-habag ang palalong korona ng mga maglalasing ng Efraim,
: at sa kumukupas na bulaklak ng kanyang maluwalhating kagandahan,
: na nasa ulunan ng mayamang libis na nadaig ng alak!
2: Ang Panginoon ay may isa na makapangyarihan at malakas;
: na tulad ng bagyo ng yelo, isang mangwawasak na bagyo,
: parang bagyo ng malakas at bumabahang mga tubig,
: kanyang ibubuwal sa lupa sa pamamagitan ng kanyang kamay.
3: Ang palalong korona ng mga maglalasing ng Efraim
: ay mayayapakan ng paa,
4: at ang kumukupas na bulaklak ng kanyang maluwalhating kagandahan,
: na nasa ulunan ng mayamang libis,
: ay magiging gaya ng unang hinog na bunga ng igos bago magtag-init
: kapag ito'y nakikita ng tao,
: kinakain niya ito paglapat nito sa kanyang kamay.
5: Sa araw na iyon ay magiging korona ng kaluwalhatian ang Panginoon ng mga hukbo,
: at putong ng kagandahan, sa nalabi sa kanyang bayan;
6: at espiritu ng katarungan sa kanya na nakaupo sa paghatol,
: at lakas sa kanila na nagpaurong ng labanan sa pintuan.
7: Ang mga ito ay sumusuray din dahil sa alak,
: at dahil sa matapang na alak ay pahapay-hapay;
: ang pari at ang propeta ay sumusuray dahil sa matapang na alak,
: sila'y nililito ng alak,
: sila'y pahapay-hapay dahil sa matapang na alak;
: sila'y nagkakamali sa pangitain,
: sila'y natitisod sa paghatol.
8: Sapagkat lahat ng mga hapag ay pun ng suka,
: walang dakong walang karumihan.
9: Kanino siya magtuturo ng kaalaman?
: At kanino niya ipapaliwanag ang balita?
: Sa mga inilayo sa gatas,
: at inihiwalay sa suso?
10: Sapagkat tuntunin sa tuntunin, tuntunin sa tuntunin,
: bilin at bilin, bilin at bilin;
: dito'y kaunti, doo'y kaunti.
11: Hindi, kundi sa pamamagitan ng mga utal na labi
: at ng ibang wika ay magsasalita ang Panginoon sa bayang ito,
12: na sa kanya'y sinabi niya,
: Ito ang kapahingahan,
: papagpahingahin ninyo ang pagod;
: at ito ang kaginhawahan;
: gayunma'y hindi nila pinakinggan.
13: Kaya't ang salita ng Panginoon
: ay magiging sa kanila'y tuntunin sa tuntunin, tuntunin sa tuntunin,
: bilin at bilin, bilin at bilin;
: dito'y kaunti, doo'y kaunti;
: upang sila'y makahayo, at umatras,
: at mabalian, at masilo, at mahuli.
14: Kaya't inyong pakinggan ang salita ng Panginoon , kayong mga mangungutya,
: na namumuno sa bayang ito sa Jerusalem!
15: Sapagkat inyong sinabi, Tayo'y nakipagtipan sa kamatayan,
: at sa Sheol ay nakipagkasundo tayo;
: kapag ang mahigpit na hagupit ay dumaan,
: ito'y hindi darating sa atin;
: sapagkat ating ginawang kanlungan ang mga kabulaanan,
: at sa ilalim ng kasinungalingan ay nagkubli tayo.
16: Kaya't ganito ang sabi ng Panginoong Diyos ,
: Aking inilalagay sa Zion bilang pundasyon ang isang bato,
: isang batong subok,
: isang mahalagang batong panulok, na isang tiyak na pundasyon
: Siyang naniniwala ay hindi magmamadali.
17: At aking ilalagay na pising panukat ang katarungan,
: at ang katuwiran bilang pabigat;
: at papalisin ng yelo ang kanlungan ng mga kabulaanan,
: at aapawan ng tubig ang kanlungan.
18: At ang inyong tipan sa kamatayan ay mawawalan ng kabuluhan,
: at ang iyong pakikipagkasundo sa Sheol ay hindi mamamalagi;
: kapag ang mahigpit na hagupit ay dumaraan,
: kayo nga'y ibabagsak niyon.
19: Sa tuwing daraan kayo, tatangayin kayo niyon,
: sapagkat tuwing umaga ay daraan iyon,
: sa araw at sa gabi.
: at magiging kakilakilabot na maunawaan ang balita.
20: Sapagkat ang higaan ay napakaikli upang makaunat ang isa,
: at ang kumot ay napakakitid upang maibalot sa kanya.
21: Sapagkat ang Panginoon ay babangon na gaya sa Bundok ng Perasim,
: siya'y mapopoot na gaya sa libis ng Gibeon;
: upang gawin ang kanyang gawainkataka-taka ang kanyang gawa!
: at upang gawin ang kanyang gawainkakaiba ang kanyang gawain!
22: Kaya't ngayo'y huwag kayong manuya,
: baka ang mga panali sa inyo ay magsitibay,
: sapagkat ako'y nakarinig ng utos ng pagwasak,
: mula sa Panginoong Diyos ng mga hukbo, sa buong lupa.
23: Makinig kayo, at pakinggan ninyo ang aking tinig,
: inyong dinggin, at pakinggan ang aking pananalita.
24: Nag-aararo bang lagi ang mag-aararo upang maghasik?
: Patuloy ba niyang binubungkal at dinudurog ang kanyang lupa?
25: Kapag kanyang napatag ang ibabaw niyon
: hindi ba niya binibinhian ng eneldo, at ipinupunla ang binhing komino,
: at inihahanay ang trigo,
: at ang sebada sa tamang lugar,
: at ang espelta bilang hangganan niyon?
26: Sapagkat siya'y naturuan ng matuwid,
: ang kanyang Diyos ang nagtuturo sa kanya.
27: Ang eneldo ay hindi ginigiik ng panggiik na mabigat,
: o ang gulong man ng karwahe ay iginugulong sa komino;
: kundi ang eneldo ay hinahampas ng tungkod,
: at ang komino ay ng pamalo.
28: Ang trigo ay dinudurog upang gawing tinapay,
: sapagkat ito'y hindi laging ginigiik,
: kapag ito'y kanyang pinagulungan ng kanyang karwahe
: at ng kanyang mga kabayo, hindi niya ito nadudurog.
29: Ito man ay mula rin sa Panginoon ng mga hukbo;
: siya'y kahanga-hanga sa payo,
: at nangingibabaw sa karunungan.