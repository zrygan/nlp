1: Ang pahayag tungkol sa ilang ng karagatan.
: Kung paanong dumaan ang mga ipu-ipo sa Negeb
: ito'y nagmumula sa ilang
: mula sa isang kakilakilabot na lupain.
2: Isang matinding pangitain ang ipinahayag sa akin;
: ang magnanakaw ay nagnanakaw,
: at ang mangwawasak ay nangwawasak.
: Umahon ka, O Elam;
: kumubkob ka, O Media;
: lahat ng buntong-hininga na nilikha niya'y
: aking pinatigil na.
3: Kaya't ang aking mga balakang ay pun ng kahirapan;
: pun ako ng paghihirap,
: gaya ng mga hirap ng babae sa panganganak,
: ako'y nakayuko na anupa't hindi ako makarinig;
: ako'y nanlulumo na anupa't hindi ako makakita.
4: Ang aking isipan ay umiikot, ang pagkasindak ay nakabigla sa akin;
: ang pagtatakipsilim na aking kinasabikan
: ay nagpanginig sa akin.
5: Sila'y naghanda ng hapag-kainan,
: iniladlad nila ang alpombra,
: sila'y nagsisikain, sila'y nagsisiinom.
: Magsitindig kayong mga pinuno,
: langisan ninyo ang kalasag!
6: Sapagkat ganito ang sinabi ng Panginoon sa akin,
: Ikaw ay humayo, maglagay ka ng bantay;
: ipahayag niya kung ano ang nakikita niya.
7: Kapag siya'y nakakita ng mga nakasakay, mga mangangabayo na dala-dalawa,
: nakasakay sa mga asno, nakasakay sa mga kamelyo,
: makinig siyang masikap,
: ng buong sikap.
8: At siya na nakakita ay sumigaw
: O Panginoon, ako'y nakatayo sa muog,
: patuloy kapag araw,
: at ako'y nakatanod sa aking bantayan
: nang buong magdamag.
9: Tingnan mo, dumarating ang mga mangangabayo,
: mga mangangabayong dala-dalawa!
: At siya'y sumagot at nagsabi,
: Bumagsak, bumagsak ang Babilonia;
: at lahat na larawang inanyuan ng kanyang mga diyos
: ay nagkadurug-durog sa lupa.
10: O ikaw na aking giniik, at trigo ng aking giikan,
: ang aking narinig sa Panginoon ng mga hukbo,
: sa Diyos ng Israel, ang aking ipinahayag sa iyo.
11: Ang pahayag tungkol sa Duma.
: May tumatawag sa akin mula sa Seir,
: Bantay, gaano pa katagal ang gabi?
: Bantay, gaano pa katagal ang gabi?
12: Sinabi ng bantay,
: Ang umaga ay dumarating, at gayundin ang gabi.
: Kung kayo'y mag-uusisa, mag-usisa kayo;
: muli kayong bumalik.
13: Ang pahayag tungkol sa Arabia.
: Sa gubat ng Arabia ay tumigil kayo,
: O kayong naglalakbay na mga Dedaneo.
14: Sa nauuhaw ay magdala kayo ng tubig,
: salubungin ng tinapay ang takas,
: O mga naninirahan sa lupain ng Tema.
15: Sapagkat sila'y tumakas mula sa mga tabak,
: mula sa binunot na tabak,
: mula sa busog na nakaakma,
: at mula sa matinding digmaan.
16: Sapagkat ganito ang sinabi ng Panginoon sa akin, Sa loob ng isang taon, ayon sa mga taon ng magpapaupa, ang lahat ng kaluwalhatian ng Kedar ay magwawakas;
17: at ang nalalabi sa mga mamamana, sa mga makapangyarihang lalaki na mga anak ni Kedar ay magiging iilan, sapagkat ang Panginoon , ang Diyos ng Israel, ay siyang nagsalita.