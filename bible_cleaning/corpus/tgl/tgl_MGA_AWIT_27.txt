1: Ang Panginoon ay aking liwanag at aking kaligtasan;
: sino ang aking katatakutan?
: Ang Panginoon ay muog ng aking buhay;
: sino ang aking kasisindakan?
2: Nang dumating sa akin ang mga manggagawa ng kasamaan,
: upang lamunin ang aking laman,
: ang aking mga kaaway at aking mga kalaban,
: sila'y matitisod at mabubuwal.
3: Bagaman magkampo laban sa akin ang isang hukbo,
: hindi matatakot ang aking puso;
: bagaman magbangon ang digmaan laban sa akin,
: gayunman ako'y magtitiwala pa rin.
4: Isang bagay ang hiningi ko sa Panginoon ,
: na aking hahanapin;
: na ako'y makapanirahan sa bahay ng Panginoon ,
: sa lahat ng mga araw ng aking buhay,
: upang mamasdan ang kagandahan ng Panginoon ,
: at sumangguni sa kanyang templo.
5: Sapagkat ako'y ikukubli niya sa kanyang kanlungan
: sa araw ng kaguluhan
: sa ilalim ng kanyang tolda ako'y kanyang itatago,
: at itataas niya ako sa ibabaw ng isang malaking bato.
6: At ngayo'y itataas ang aking ulo
: sa aking mga kaaway sa palibot ko;
: at ako'y maghahandog sa kanyang tolda
: ng mga alay na may sigaw ng pagsasaya.
: Ako'y aawit, oo, ako'y aawit ng mga papuri sa Panginoon .
7: Dinggin mo kapag ako'y sumisigaw ng aking tinig, O Panginoon ,
: kaawaan mo ako at sa akin ay tumugon.
8: Sinabi mo, Hanapin ninyo ang aking mukha; sabi ng aking puso sa iyo,
: Ang iyong mukha, Panginoon , ay aking hinahanap.
9: Huwag mong ikubli ang iyong mukha sa akin.
: Sa galit, ang iyong lingkod ay huwag mong paalisin,
: ikaw na naging saklolo sa akin.
: Huwag mo akong itakuwil, huwag mo akong pabayaan,
: O Diyos ng aking kaligtasan!
10: Sapagkat pinabayaan na ako ng aking ama at ina,
: gayunma'y ibabangon ako ng Panginoon .
11: Ituro mo sa akin, O Panginoon , ang iyong daan,
: akayin mo ako sa patag na landas
: dahil sa aking mga kaaway.
12: Huwag mo akong ibigay sa kalooban ng aking mga kaaway;
: sapagkat mga sinungaling na saksi laban sa akin ay nagbangon,
: at sila'y nagbubuga ng karahasan.
13: Ako'y naniniwala na aking masasaksihan ang kabutihan ng Panginoon
: sa lupain ng mga nabubuhay!
14: Maghintay ka sa Panginoon ;
: magpakalakas ka at magpakatapang ang iyong puso;
: oo, maghintay ka sa Panginoon !