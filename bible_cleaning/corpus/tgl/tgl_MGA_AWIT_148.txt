1: Purihin ang Panginoon !
: Purihin ang Panginoon mula sa kalangitan,
: purihin siya sa mga kaitaasan.
2: Purihin ninyo siya, kayong lahat niyang mga anghel,
: purihin ninyo siya, kayong lahat niyang hukbo!
3: Purihin ninyo siya, araw at buwan;
: purihin ninyo siya, kayong lahat na mga bituing maningning,
4: Purihin ninyo siya, kayong mga langit ng mga langit,
: at ninyong mga tubig na nasa itaas ng mga langit.
5: Ang pangalan ng Panginoon ay purihin nila,
: sapagkat siya'y nag-utos, at sila'y nalikha.
6: At kanyang itinatag sila magpakailanpaman,
: siya'y gumawa ng pasiya na hindi mapapawi.
7: Mula sa lupa ang Panginoon ay purihin,
: ninyong mga dambuhala sa dagat, at lahat ng mga malalim,
8: apoy at yelo, niyebe at hamog,
: maunos na hangin na gumaganap ng kanyang salita!
9: Mga bundok at lahat ng mga burol,
: mga punong nagbubunga at lahat ng mga sedro!
10: Mga hayop at lahat ng kawan.
: mga bagay na gumagapang at mga ibong nagliliparan!
11: Mga hari sa lupa at lahat ng sambayanan,
: mga pinuno at lahat ng mga hukom sa sanlibutan!
12: Mga binata at gayundin ang mga dalaga;
: ang matatanda at mga bata!
13: Ang pangalan ng Panginoon ay purihin nila,
: sapagkat tanging ang kanyang pangalan ang dakila;
: nasa itaas ng lupa at mga langit ang kaluwalhatian niya.
14: Nagtaas siya ng sungay para sa kanyang bayan,
: ng papuri para sa lahat ng kanyang mga banal,
: para sa mga anak ni Israel na malapit sa kanya.
: Purihin ang Panginoon !