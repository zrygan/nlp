1: Huwag kang manahimik, O Diyos ng aking pagpupuri!
2: Sapagkat ang masama at mandarayang bibig ay nabuksan laban sa akin,
: na nagsasalita laban sa akin na may dilang sinungaling.
3: May mga salita ng pagkapoot na ako'y kanilang pinalibutan,
: at lumaban sa akin nang walang kadahilanan.
4: Kapalit ng aking pag-ibig sila ay mga tagausig ko,
: ngunit ako ay nasa panalangin.
5: Kaya't ginantihan nila ng masama ang kabutihan ko,
: at pagkapoot sa pag-ibig ko.
6: Pumili kayo ng masamang tao laban sa kanya,
: at tumayo nawa ang isang tagausig sa kanyang kanang kamay.
7: Kapag siya'y nilitis, lumabas nawa siyang nagkasala,
: at ibilang nawang kasalanan ang kanyang dalangin!
8: Maging kakaunti nawa ang kanyang mga araw,
: kunin nawa ng iba ang kanyang katungkulan.
9: Ang kanyang mga anak nawa ay maulila,
: at mabalo ang kanyang asawa!
10: Magsilaboy nawa ang kanyang mga anak, at mamalimos;
: at hanapin nila ang kanilang pagkain sa kanilang mga guhong tahanan.
11: Samsamin nawa ng nagpapautang ang lahat niyang kayamanan;
: nakawin nawa ang mga bunga ng kanyang paggawa ng mga dayuhan!
12: Wala nawang maging mabait sa kanya;
: ni maawa sa kanyang mga anak na ulila!
13: Maputol nawa ang kanyang susunod na lahi,
: mapawi nawa ang kanyang pangalan sa ikalawang salinlahi!
14: Maalala nawa ng Panginoon ang kasamaan ng kanyang mga magulang,
: huwag nawang mapawi ang kasalanan ng kanyang ina!
15: Malagay nawa silang patuloy sa harapan ng Panginoon ,
: at maputol nawa ang kanyang alaala mula sa lupa!
16: Sapagkat hindi niya naalalang magpakita ng kabaitan,
: kundi inusig ang dukha at nangangailangan,
: at ang may bagbag na puso upang patayin.
17: Iniibig niya ang manumpa, kaya't dumating sa kanya!
: At hindi siya nalugod sa pagpapala, kaya't malayo sa kanya!
18: Nagsusuot siya ng sumpa na parang kanyang damit,
: at pumasok sa kanyang katawan na parang tubig,
: sa kanyang mga buto na gaya ng langis!
19: Ito nawa'y maging gaya ng kasuotang kanyang ibinabalabal,
: gaya ng pamigkis na kanyang ipinamimigkis araw-araw!
20: Ito nawa ang maging ganti sa mga nagbibintang sa akin mula sa Panginoon ,
: sa mga nagsasalita ng kasamaan laban sa aking buhay!
21: Ngunit ikaw, O Diyos kong Panginoon ,
: gumawa ka para sa akin alang-alang sa iyong pangalan,
: sapagkat ang iyong tapat na pag-ibig ay mabuti, iligtas mo ako!
22: Sapagkat ako'y dukha at nangangailangan,
: at ang aking puso ay nasaktan sa loob ko.
23: Ako'y naglalahong gaya ng anino kapag ito'y humahaba,
: ako'y nililiglig na gaya ng balang.
24: Ang aking mga tuhod ay mahina dahil sa pag-aayuno,
: ang aking laman ay nagkukulang ng katabaan.
25: Ako nama'y naging hamak sa kanila,
: kapag nakikita nila ako, ang ulo nila ay kanilang iniiling.
26: O Panginoon kong Diyos! Tulungan mo ako;
: ayon sa iyong tapat na pag-ibig ako ay iligtas mo.
27: Hayaan mong malaman nila na ito'y iyong kamay;
: ikaw, O Panginoon , ang gumawa nito!
28: Hayaang sumumpa sila, ngunit magpala ka!
: Kapag sila'y bumangon sila'y mapapahiya, ngunit ang iyong lingkod ay magagalak!
29: Ang akin nawang mga kaaway ay masuotan ng kawalang-dangal;
: mabalot nawa sila sa kanilang kahihiyan na gaya ng sa isang balabal!
30: Sa pamamagitan ng aking bibig ay magpapasalamat ako nang napakalaki sa Panginoon ,
: pupurihin ko siya sa gitna ng maraming tao.
31: Sapagkat siya'y tumatayo sa kanang kamay ng nangangailangan,
: upang iligtas siya sa mga nagsisihatol sa kanyang kaluluwa.