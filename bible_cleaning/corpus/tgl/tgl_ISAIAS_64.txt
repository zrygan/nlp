1: O buksan mo sana ang langit at ikaw ay bumaba,
: upang ang mga bundok ay mayanig sa iyong harapan
2: gaya nang kapag tinutupok ng apoy ang kakahuyan,
: at pinakukulo ng apoy ang tubig
: upang ipakilala ang iyong pangalan sa iyong mga kaaway,
: at upang ang mga bansa ay manginig sa iyong harapan!
3: Nang ikaw ay gumawa ng mga kakilakilabot na bagay na hindi namin hinihintay,
: ikaw ay bumaba, ang mga bundok ay nayanig sa iyong harapan.
4: Sapagkat hindi narinig ng mga tao mula nang una,
: o naulinigan man ng pandinig,
: o ang mata man ay nakakita ng Diyos liban sa iyo,
: na gumagawa para sa mga naghihintay sa kanya.
5: Iyong sinasalubong siya na nagagalak na gumagawa ng katuwiran,
: ang mga umaalala sa iyo sa iyong mga daan.
: Narito, ikaw ay nagalit, at kami ay nagkasala;
: matagal na panahon na kami sa aming mga kasalanan, at maliligtas ba kami?
6: Kaming lahat ay naging gaya ng isang marumi,
: at ang lahat naming katuwiran ay naging parang maruming kasuotan.
: Kaming lahat ay nalalantang gaya ng dahon,
: at tinatangay kami ng aming mga kasamaan na parang hangin.
7: At walang tumatawag sa iyong pangalan,
: na gumigising upang sa iyo ay manangan;
: sapagkat ikinubli mo ang iyong mukha sa amin,
: at ibinigay mo kami sa kamay ng aming mga kasamaan.
8: Ngunit ngayon, O Panginoon , ikaw ay aming Ama;
: kami ang luwad, at ikaw ang aming magpapalayok;
: at kaming lahat ay gawa ng iyong kamay.
9: Huwag kang lubhang magalit, O Panginoon ,
: at huwag mong alalahanin ang kasamaan magpakailanman.
: Narito, tingnan mo, ngayon kaming lahat ay iyong bayan.
10: Ang iyong mga lunsod na banal ay naging ilang,
: ang Zion ay naging giba,
: ang Jerusalem ay sira.
11: Ang aming banal at magandang bahay,
: kung saan ka pinuri ng aming mga magulang
: ay nasunog sa apoy;
: at lahat naming mahahalagang bagay ay nasira.
12: Magpipigil ka ba sa mga bagay na ito, O Panginoon ?
: Ikaw ba'y tatahimik, at paghihirapan mo kaming mabuti?