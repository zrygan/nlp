1: Nakita ko ang Panginoon na nakatayo sa tabi ng dambana, at kanyang sinabi
: Hampasin mo ang mga kapitel,
: upang ang mga tuntungan ay mauga;
: at basagin mo sila sa ulo nilang lahat,
: at aking papatayin ng tabak ang nalabi sa kanila;
: hindi sila magkakaroon ng takas na makakaalis,
: o sinuman na makakatakas.
2: Bagaman sila'y humukay hanggang sa Sheol,
: mula roo'y kukunin sila ng aking kamay;
: bagaman sila'y umakyat hanggang sa langit,
: mula roo'y ibababa ko sila.
3: At bagaman sila'y magtago sa tuktok ng Carmel,
: mula roo'y hahanapin ko sila at kukunin,
: at bagaman sila'y magkubli sa aking paningin sa kailaliman ng dagat,
: mula roo'y uutusan ko ang ahas, at tutuklawin sila niyon.
4: At bagaman sila'y mapunta sa pagkabihag sa harapan ng kanilang mga kaaway,
: doon ay aking uutusan ang tabak, at papatayin sila niyon.
: at aking itititig ang aking mga mata sa kanila
: sa ikasasama, at hindi sa ikabubuti.
5: Ang Panginoon, ang Diyos ng mga hukbo,
: na siyang humihipo ng lupain at natutunaw,
: at lahat ng naninirahan doon ay tatangis;
: at lahat niyon ay tumataas na gaya ng Nilo,
: at lulubog uli, na gaya ng Nilo ng Ehipto;
6: siya na gumagawa ng kanyang mga silid sa langit,
: at inilagay ang kanyang pabilog na bubong sa lupa;
: siya na tumatawag ng tubig sa dagat
: at ibinubuhos ang mga iyon sa ibabaw ng lupa
: Panginoon ang kanyang pangalan.
7: Di ba kayo'y parang mga anak ng Etiopia para sa akin,
: O mga anak ni Israel? sabi ng Panginoon .
: Hindi ko ba pinaahon ang Israel mula sa lupain ng Ehipto,
: at ang mga Filisteo, mula sa Caftor, at ang mga taga-Siria mula sa Chir?
8: Ang mga mata ng Panginoong Diyos ay nasa makasalanang kaharian,
: at wawasakin ko iyon mula sa ibabaw ng lupa;
: gayunman hindi ko lubos na wawasakin ang sambahayan ni Jacob, sabi ng Panginoon .
9: Sapagkat narito, ako'y mag-uutos,
: at aking liligligin ang sambahayan ni Israel sa gitna ng lahat ng bansa,
: gaya ng pagliliglig sa pamamagitan ng isang bithay,
: subalit hindi malalaglag sa lupa ang pinakamaliit na butil.
10: Lahat ng makasalanan sa aking bayan ay mamamatay sa pamamagitan ng tabak,
: sila na nagsasabi, Ang kasamaan ay hindi aabot sa atin o sasalubong sa atin.
11: Sa araw na iyon ay ibabangon ko
: ang tabernakulo ni David na bumagsak,
: at lalagyan ko ng bakod ang mga sira niyon;
: at ibabangon ko ang mga guho niyon,
: at muli kong itatayo na gaya ng mga araw nang una;
12: upang kanilang angkinin ang nalabi ng Edom,
: at ang lahat ng bansa na tinatawag sa aking pangalan,
: sabi ng Panginoon na gumagawa nito.
13: Ang mga araw ay dumarating, sabi ng Panginoon ,
: na aabutan ng nag-aararo ang nag-aani,
: at ng tagapisa ng ubas ang nagtatanim ng binhi;
: ang mga bundok ay magpapatulo ng matamis na alak,
: at lahat ng mga burol ay matutunaw.
14: At aking ibabalik ang kapalaran ng aking bayang Israel,
: at kanilang muling itatayo ang mga wasak na bayan, at titirahan nila iyon,
: at sila'y magtatanim ng ubasan, at iinom ng alak niyon;
: gagawa rin sila ng mga halamanan, at kakain ng bunga ng mga iyon.
15: At aking ilalagay sila sa kanilang lupain;
: at hindi na sila palalayasin pa sa kanilang lupain,
: na ibinigay ko sa kanila, sabi ng Panginoon mong Diyos.