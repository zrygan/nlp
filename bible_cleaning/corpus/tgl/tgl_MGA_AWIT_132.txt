1: Panginoon , alalahanin mo para kay David
: ang lahat ng kanyang kahirapan,
2: kung paanong sumumpa siya sa Panginoon ,
: at nangako sa Makapangyarihan ni Jacob,
3: Hindi ako papasok sa aking bahay,
: ni hihiga sa aking higaan,
4: Mga mata ko'y hindi ko patutulugin,
: ni mga talukap ng mata ko'y paiidlipin,
5: hanggang sa ako'y makatagpo ng lugar para sa Panginoon ,
: isang tirahang pook para sa Makapangyarihang Diyos ni Jacob.
6: Narinig namin ito sa Efrata,
: natagpuan namin ito sa mga parang ng Jaar.
7: Tayo na sa kanyang lugar na tirahan;
: sumamba tayo sa kanyang paanan!
8: Bumangon ka, O Panginoon , at pumunta ka sa iyong dakong pahingahan,
: ikaw at ang kaban ng iyong kalakasan.
9: Ang iyong mga pari ay magsipagbihis ng katuwiran,
: at sumigaw sa kagalakan ang iyong mga banal.
10: Alang-alang kay David na iyong lingkod,
: mukha ng iyong binuhusan ng langis ay huwag mong italikod.
11: Ang Panginoon ay sumumpa kay David ng isang katotohanan
: na hindi niya tatalikuran
: Ang bunga ng iyong katawan
: ay aking ilalagay sa iyong luklukan.
12: Kung iingatan ng iyong mga anak ang aking tipan
: at ang aking patotoo na aking ituturo sa kanila,
: magsisiupo rin ang mga anak nila sa iyong trono magpakailanman.
13: Sapagkat pinili ng Panginoon ang Zion;
: kanya itong ninasa para sa kanyang tirahan.
14: Ito'y aking pahingahang dako magpakailanman;
: sapagkat ito'y aking ninasa, dito ako tatahan.
15: Ang kanyang pagkain ay pagpapalain ko ng sagana;
: aking bubusugin ng tinapay ang kanyang dukha.
16: Ang kanyang mga pari ay daramtan ko ng kaligtasan,
: at ang kanyang mga banal ay sisigaw ng malakas sa kagalakan.
17: Doo'y magpapasibol ako ng sungay para kay David,
: aking ipinaghanda ng ilawan ang aking binuhusan ng langis.
18: Ang kanyang mga kaaway ay daramtan ko ng kahihiyan,
: ngunit ang kanyang korona ay magbibigay ng kaningningan.