1: Pagkatapos ay sumagot si Job at sinabi,
2: O tinimbang sana ang aking pagkayamot,
: at lahat ng aking mga sakuna ay inilagay sana sa mga timbangan.
3: Sapagkat kung gayon iyon ay magiging mas mabigat pa kaysa buhangin sa dagat;
: kaya't ang aking mga salita ay naging padalus-dalos.
4: Sapagkat ang mga palaso ng Makapangyarihan sa lahat ay nasa akin,
: iniinom ng aking espiritu ang kanilang lason;
: ang mga kilabot ng Diyos ay nakahanay laban sa akin.
5: Umuungal ba ang mailap na asno kapag mayroon siyang damo?
: O inuungalan ba ng baka ang kanyang pagkain?
6: Ang wala bang lasa ay makakain nang walang asin?
: O mayroon bang lasa ang puti ng isang itlog?
7: Wala akong ganang hawakan ang mga iyon;
: ang mga iyon ay parang nakakapandiring pagkain sa akin.
8: Makamit ko nawa ang aking kahilingan;
: at ipagkaloob nawa ng Diyos ang aking minimithi;
9: na kalugdan nawa ng Diyos na durugin ako;
: na ibitaw niya ang kanyang kamay, at putulin ako!
10: Ito nga ang magiging kaaliwan ko;
: magsasaya pa ako sa walang tigil na sakit;
: sapagkat hindi ko itinakuwil ang mga salita ng Banal.
11: Ano ang aking lakas, upang ako'y maghintay?
: At ano ang aking wakas upang ako'y magtiis?
12: Ang lakas ko ba ay lakas ng mga bato,
: o ang laman ko ba ay tanso?
13: Sa totoo ay walang tulong sa akin,
: at anumang mapagkukunan ay inilayo sa akin.
14: Siyang nagkakait ng kagandahang-loob sa kanyang kaibigan
: ay nagtatakuwil ng takot sa Makapangyarihan sa lahat.
15: Ang aking mga kapatid ay mapandayang tulad sa batis,
: na parang daluyan ng mga batis na lumilipas,
16: na madilim dahil sa yelo,
: malabo dahil sa natutunaw na niyebe.
17: Sa panahon ng init, sila'y nawawala;
: kapag mainit, sila'y nawawala sa kanilang kinalalagyan.
18: Ang mga pangkat ng manlalakbay ay lumilihis sa kanilang daan;
: umaakyat sila sa pagkapahamak at namamatay.
19: Tumitingin ang mga pulutong ng manlalakbay mula sa Tema,
: umaasa ang mga manlalakbay mula sa Sheba.
20: Sila'y nabigo, sapagkat sila'y nagtiwala;
: sila'y pumaroon at sila'y nalito.
21: Naging ganyan kayo ngayon sa akin,
: nakikita ninyo ang aking kasawian at kayo'y natatakot.
22: Sinabi ko ba: Bigyan ninyo ako ng kaloob?
: O, Mula sa inyong yaman ay handugan ninyo ako ng suhol?
23: O, Iligtas ninyo ako mula sa kamay ng kaaway?
: O, Tubusin ninyo ako mula sa kamay ng mga manlulupig?
24: Turuan ninyo ako, at ako'y tatahimik;
: ipaunawa ninyo sa akin kung paano ako nagkamali.
25: Napakatindi ng mga tapat na salita!
: Ngunit ang inyong saway, ano bang sinasaway?
26: Sa akala ba ninyo ay masasaway ninyo ang mga salita,
: gayong ang mga salita ng taong sawi ay hangin?
27: Magpapalabunutan nga kayo para sa ulila,
: at magtatawaran para sa inyong kaibigan.
28: Subalit ngayon, tumingin kayo sa akin na may kaluguran,
: sapagkat hindi ako magsisinungaling sa inyong harapan.
29: Bumalik kayo, isinasamo ko sa inyo, huwag magkaroon ng kamalian.
: Oo, kayo'y magsibalik, nakataya rito ang aking katuwiran.
30: May masama ba sa aking dila?
: Hindi ba nakakabatid ng kasawian ang aking panlasa?