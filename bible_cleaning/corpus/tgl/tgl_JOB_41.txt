1: Mahuhuli mo ba ang Leviatan sa pamamagitan ng bingwit?
: O mailalabas mo ba ang kanyang dila sa pamamagitan ng lubid?
2: Makapaglalagay ka ba sa kanyang ilong ng isang lubid?
: O mabubutas ang kanyang panga ng isang kawit?
3: Makikiusap ba siya ng marami sa iyo?
: O magsasalita ba siya sa iyo ng mga salitang malumanay?
4: Makikipagtipan ba siya sa iyo,
: upang maging alipin mo magpakailanman?
5: Makikipaglaro ka ba sa kanya na gaya sa isang ibon?
: O tatalian mo ba siya para sa iyong kadalagahan?
6: Makikipagtawaran ba para sa kanya ang mga mangangalakal?
: Sa mga negosyante siya kaya'y paghahatian?
7: Mahihiwa mo ba ng patalim na bakal ang kanyang balat,
: o ang kanyang ulo ng sa isda ay pangsibat?
8: Pagbuhatan mo siya ng kamay;
: isipin mo ang paglalaban, at hindi mo na ito gagawin kailanman!
9: Narito, ang pag-asa ng tao ay nabibigo,
: siya'y pinabababa kahit makita lamang niya ito.
10: Walang napakabagsik upang mangahas na siya'y mapagalaw,
: sino ngayon siya na makakatayo sa aking harapan?
11: Sinong nagbigay sa akin, na dapat ko siyang bayaran?
: Sa akin ang anumang nasa silong ng buong kalangitan.
12: Hindi ako tatahimik tungkol sa kanyang mga bisig,
: ni sa kanya mang dakilang kapangyarihan, ni sa kanya mang mainam na hugis.
13: Sinong makapaghuhubad ng kanyang damit na panlabas?
: Sinong makatatagos sa kanyang dobleng damit-kalasag?
14: Sinong makapagbubukas ng mga pinto ng kanyang mukha?
: Pagkasindak ang nasa palibot ng ngipin niya.
15: Ang kanyang likod ay gawa sa hanay ng mga kalasag
: na pinagdikit tulad sa isang pantatak.
16: Ang isa'y napakalapit sa iba pa,
: anupa't walang hangin na makaraan sa pagitan nila.
17: Ang isa't isa'y magkakabit,
: hindi maihihiwalay, pagka't nagkakalakip.
18: Ang kanyang mga pagbahin ay nagsisiklab ng tanglaw,
: at ang kanyang mga mata ay gaya ng talukap mata ng bukang-liwayway.
19: Sa bibig niya'y lumalabas ang nagliliyab na sulo;
: mga alipatong apoy ay nagsisilukso.
20: Sa mga butas ng kanyang ilong may usok na lumalabas,
: gaya ng mula sa isang kumukulong kaldero at mga talahib na nagniningas.
21: Nagpapaningas ng mga uling ang kanyang hininga,
: at may apoy na lumalabas sa bibig niya.
22: Sa kanyang leeg ay nananatili ang kalakasan,
: at ang sindak ay sumasayaw sa kanyang harapan.
23: Ang mga kaliskis ng kanyang laman ay magkakadikit,
: matibay ang pagkakabit sa kanya at hindi maaalis.
24: Kasintigas ng bato ang kanyang puso,
: matigas na gaya ng panggiling na bato.
25: Kapag siya'y tumitindig ang mga makapangyarihan ay natatakot,
: nawawala sila sa sarili dahil sa kanyang kalabog.
26: Kahit na tamaan siya ng tabak, ito ay hindi tumatalab;
: ni ng sibat man, ng palaso, ni ng mahabang pangsibat.
27: Itinuturing niyang parang dayami ang bakal,
: at ang tanso ay parang bulok na kahoy lamang.
28: Hindi siya mapapatakbo ng palaso,
: sa kanya'y nagiging pinaggapasan ang mga pantirador na bato.
29: Ang mga pamalo ay itinuturing na pinaggapasan,
: ang langitngit ng mga sibat ay kanyang tinatawanan.
30: Ang kanyang mga sangkap sa ibaba ay gaya ng matatalas na bibinga;
: parang paragos ng giikan kung siya'y bumubuka.
31: Kanyang pinakukulo ang kalaliman na parang palayok;
: ginagawa niya ang dagat na parang isang palayok ng pamahid na gamot.
32: Sa likuran ay nag-iiwan siya ng bakas na kumikinang,
: aakalain ng sinuman na ubanin ang kalaliman.
33: Walang gaya niya sa ibabaw ng lupa,
: isang walang takot na nilikha.
34: Kanyang minamasdan ang bawat mataas na bagay;
: siya'y hari sa lahat ng mga anak ng kapalaluan.