1: Sinabi ni Balaam kay Balak, Ipagtayo mo ako rito ng pitong dambana, at ipaghanda mo ako ng pitong toro at pitong lalaking tupa.
2: Ginawa nga ni Balak ang sinabi ni Balaam. Sina Balak at Balaam ay naghandog sa bawat dambana ng isang toro at isang lalaking tupa.
3: Sinabi ni Balaam kay Balak, Tumayo ka sa tabi ng iyong handog na sinusunog at ako'y aalis. Baka sakaling pumarito ang Panginoon upang salubungin ako at anumang bagay na kanyang ipakita sa akin ay sasabihin ko sa iyo. Siya'y dumating sa isang dakong mataas na walang tanim.
4: At sinalubong ng Diyos si Balaam at sinabi sa kanya, Aking inihanda ang pitong dambana, at inihandog ang isang toro at isang lalaking tupa para sa bawat dambana.
5: Nilagyan ng Panginoon ng salita ang bibig ni Balaam at sinabi, Bumalik ka kay Balak, at ganito ang iyong sasabihin.
6: Siya'y bumalik kay Balak na nakatayo sa tabi ng kanyang handog na sinusunog kasama ang lahat ng mga pinuno ng Moab.
7: At binigkas ni Balaam ang kanyang talinghaga, na sinasabi,
: Mula sa Aram ay dinala ako rito ni Balak,
: na hari ng Moab, mula sa mga bundok ng silangan.
: Pumarito ka, sumpain mo para sa akin ang Jacob.
: Pumarito ka, laitin mo ang Israel.
8: Paano ko susumpain ang hindi sinumpa ng Diyos?
: At paano ko lalaitin ang hindi nilait ng Panginoon ?
9: Sapagkat mula sa tuktok ng mga bundok ay nakikita ko siya,
: at mula sa mga burol ay akin siyang natatanaw;
: narito, siya'y isang bayang naninirahang mag-isa,
: at hindi ibinibilang ang sarili sa gitna ng mga bansa.
10: Sinong makakabilang ng mga alabok ng Jacob,
: o ng bilang ng ikaapat na bahagi ng Israel?
: Mamatay nawa ako ng kamatayan ng matuwid,
: at ang aking wakas ay maging tulad nawa ng sa kanya!
11: At sinabi ni Balak kay Balaam, Anong ginawa mo sa akin? Isinama kita upang sumpain mo ang aking mga kaaway, ngunit narito, wala kang ginawa kundi pagpalain sila.
12: Siya'y sumagot, Hindi ba nararapat na aking maingat na sabihin ang inilagay ng Panginoon sa bibig ko?
13: Sinabi sa kanya ni Balak, Ipinapakiusap ko sa iyo na sumama ka sa akin sa ibang lugar, kung saan mo sila makikita. Ang makikita mo lamang ay ang pinakamalapit sa kanila, at hindi mo sila makikitang lahat at sumpain mo sila para sa akin mula roon.
14: Kaya't kanyang dinala siya sa parang ng Sofim, sa tuktok ng Pisga, at nagtayo roon ng pitong dambana, at naghandog ng isang toro at ng isang lalaking tupa sa bawat dambana.
15: Kanyang sinabi kay Balak, Tumayo ka rito sa tabi ng iyong handog na sinusunog, habang sinasalubong ko ang Panginoon doon.
16: At sinalubong ng Panginoon si Balaam, at nilagyan ng salita ang kanyang bibig, at sinabi, Bumalik ka kay Balak, at ganito ang iyong sasabihin.
17: Nang siya'y dumating sa kanya, siya'y nakatayo sa tabi ng kanyang handog na sinusunog na kasama ang mga pinuno sa Moab. At sinabi sa kanya ni Balak, Anong sinabi ng Panginoon ?
18: At binigkas ni Balaam ang kanyang talinghaga, na sinasabi,
: Tumindig ka, Balak, at iyong pakinggan,
: makinig ka sa akin, ikaw na anak ni Zipor.
19: Ang Diyos ay hindi tao, na magsisinungaling,
: ni anak ng tao na magsisisi.
: Sinabi ba niya at hindi niya gagawin?
: O sinalita ba niya at hindi niya tutuparin?
20: Ako'y tumanggap ng utos na magbigay ng pagpapala
: kanyang pinagpala, at hindi ko na mababago iyon.
21: Wala siyang nakitang kasamaan sa Jacob,
: ni wala siyang nakitang kasamaan sa Israel.
: Ang Panginoon nilang Diyos ay kasama nila,
: at ang sigaw ng hari ay nasa gitna nila.
22: Ang Diyos ang naglalabas sa kanila sa Ehipto.
: Siya'y may lakas na gaya ng mabangis na toro.
23: Tunay na walang engkanto laban sa Jacob,
: ni panghuhula laban sa Israel.
: Ngayo'y sasabihin tungkol sa Jacob at sa Israel,
: Anong ginawa ng Diyos!
24: Tingnan mo, ang bayan ay tumitindig na parang isang babaing leon,
: at parang isang leon na itinataas ang sarili.
: Siya'y hindi mahihiga hanggang sa makakain ng biktima
: at makainom ng dugo ng napatay.
25: Sinabi ni Balak kay Balaam, Huwag mo silang sumpain ni pagpalain.
26: Ngunit si Balaam ay sumagot at nagsabi kay Balak, Di ba sinabi ko sa iyo, Ang lahat na sinasalita ng Panginoon ay siya kong nararapat gawin?
27: Kaya't sinabi ni Balak kay Balaam, Halika ngayon, isasama kita sa ibang lugar; marahil ay matutuwa ang Diyos na iyong sumpain sila para sa akin mula roon.
28: At isinama ni Balak si Balaam sa tuktok ng Peor na nasa gawing itaas ng ilang.
29: Sinabi ni Balaam kay Balak, Ipagtayo mo ako rito ng pitong dambana, at ipaghanda mo ako rito ng pitong toro at pitong lalaking tupa.
30: At ginawa ni Balak ang sinabi ni Balaam, at naghandog ng isang toro at isang lalaking tupa sa bawat dambana.