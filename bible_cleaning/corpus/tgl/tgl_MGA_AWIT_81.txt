1: Umawit kayo nang malakas sa Diyos na ating kalakasan;
: sumigaw sa Diyos ni Jacob dahil sa kagalakan!
2: Umawit kayo at patunugin ninyo ang pandereta,
: ang masayang lira at ang alpa.
3: Hipan ninyo ang trumpeta kapag bagong buwan,
: sa kabilugan ng buwan, sa ating araw ng pagdiriwang.
4: Sapagkat ito ay isang tuntunin para sa Israel,
: isang batas ng Diyos ni Jacob.
5: Ginawa niya itong patotoo sa Jose,
: nang siya'y lumabas sa lupain ng Ehipto.
: Ako'y nakarinig ng tinig na hindi ko kilala
6: Pinagaan ko ang pasan sa iyong balikat;
: ang iyong mga kamay ay pinabitiw sa basket.
7: Ikaw ay tumawag nang nasa kaguluhan, at iniligtas kita;
: sinagot kita sa lihim na dako ng kulog;
: sinubok kita sa tubig ng Meriba. Selah
8: O bayan ko, habang kita'y pinaaalalahanan, ako'y iyong dinggin,
: O Israel, kung ikaw sana'y makikinig sa akin!
9: Hindi magkakaroon ng ibang diyos sa inyo;
: at huwag kang yuyukod sa ibang diyos.
10: Ako ang Panginoon mong Diyos,
: na naglabas sa iyo mula sa lupain ng Ehipto.
: Buksan mo nang maluwang ang iyong bibig, at ito'y aking pupunuin.
11: Ngunit ang aking bayan ay hindi nakinig sa aking tinig;
: hindi ako sinunod ng Israel.
12: Kaya't ipinaubaya ko sila sa pagmamatigas ng kanilang puso,
: upang sumunod sa kanilang sariling mga payo.
13: O kung ako sana'y papakinggan ng aking bayan,
: ang Israel ay lalakad sa aking mga daan!
14: Pasusukuin ko kaagad ang kanilang mga kaaway,
: at ibabaling ko ang aking kamay laban sa kanilang mga kalaban.
15: Ang mga napopoot sa Panginoon ay yuyuko sa kanya,
: at ang kanilang panahon ay magtatagal kailanman.
16: Pakakainin kita ng pinakamabuting trigo,
: at bubusugin kita ng pulot na mula sa bato.