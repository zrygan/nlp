1: Panalangin ni propeta Habakuk ayon sa Shigionot.
2: O Panginoon , narinig ko ang tungkol sa iyo
: at ako'y natatakot.
: O Panginoon , buhayin mong muli ang iyong mga gawa sa gitna ng mga taon.
: Sa gitna ng mga taon ay ipaalam mo iyon,
: sa kapootan ay alalahanin mo ang kaawaan.
3: Ang Diyos ay dumating mula sa Teman,
: at ang Banal mula sa Bundok ng Paran. Selah
: Ang kanyang kaluwalhatia'y tumakip sa mga langit,
: at ang lupa'y pun ng kanyang kapurihan.
4: Ang kanyang ningning ay parang liwanag;
: may mga sinag na nagliliwanag mula sa kanyang kamay;
: at doo'y ikinubli niya ang kanyang kapangyarihan.
5: Sa unahan niya'y nagpapauna ang peste,
: at ang salot ay malapit na sumusunod.
6: Siya'y tumayo at sinukat ang lupa.
: Siya'y tumingin at niliglig ang mga bansa;
: at ang mga walang hanggang bundok ay nangalat;
: ang mga burol na walang hanggan ay nagsiyukod.
: Ang kanyang mga pamamaraan ay walang hanggan.
7: Nakita ko ang mga tolda sa Cusan na nasa pagdadalamhati.
: Ang mga tabing ng lupain ng Midian ay nanginig.
8: Ang iyo bang poot ay laban sa mga ilog, O Panginoon ?
: Ang iyo bang galit ay laban sa mga ilog,
: O ang iyo bang poot ay laban sa dagat,
: kapag ikaw ay sumasakay sa iyong mga kabayo,
: sa iyong karwahe ng kaligtasan?
9: Hubad na nilantad mo ang iyong pana,
: ayon sa panunumpa na tungkol sa iyong salita. Selah
: Iyong nilagyan ng mga ilog ang lupa.
10: Nakita ka ng mga bundok at ang mga ito'y nanginig;
: ang rumaragasang tubig ay dumaan,
: ibinigay ng kalaliman ang kanyang tinig,
: at itinaas nito ang kanyang mga kamay.
11: Ang araw at buwan ay tumigil sa kanilang mataas na lugar,
: sa liwanag ng iyong mga palaso sila'y umalis,
: sa kislap ng iyong makinang na sibat.
12: Ikaw ay lumakad na may galit sa mga lupain,
: iyong tinapakan ang mga bansa sa galit.
13: Ikaw ay lumabas upang iligtas ang iyong bayan,
: at iligtas ang iyong pinahiran ng langis.
: Iyong dinurog ang puno ng masamang sambahayan,
: hinubaran mo siya mula hita hanggang sa leeg. Selah
14: Iyong tinusok ang ulo ng kanyang mga mandirigma ng kanyang sariling sibat;
: na dumating na parang ipu-ipo upang pangalatin ako;
: ang kanilang kagalakan ay sakmaling lihim ang dukha.
15: Iyong tinapakan ang dagat ng iyong mga kabayo,
: ang bunton ng makapangyarihang tubig.
16: Aking narinig, at ang aking katawan ay nanginginig,
: ang aking mga labi ay nangangatal sa tinig;
: ang kabuluka'y pumapasok sa aking mga buto,
: ang aking mga hakbang ay nanginginig.
: Ako'y tahimik na maghihintay sa araw ng kapahamakan,
: na dumating sa bayan na sumasakop sa atin.
17: Bagama't ang puno ng igos ay hindi namumulaklak,
: ni magkakaroon man ng bunga sa mga puno ng ubas;
: ang olibo ay hindi magbubunga,
: at ang mga bukid ay hindi magbibigay ng pagkain;
: ang kawan ay aalisin sa kulungan,
: at hindi na magkakaroon ng bakahan sa mga silungan,
18: gayunma'y magagalak ako sa Panginoon ,
: ako'y magagalak sa Diyos ng aking kaligtasan.
19: Ang Diyos, ang Panginoon , ay aking kalakasan;
: ginagawa niya ang aking mga paa na gaya ng sa mga usa,
: pinalalakad niya ako sa aking matataas na dako.
: Sa Punong Manunugtog: na may panugtog na may kuwerdas.