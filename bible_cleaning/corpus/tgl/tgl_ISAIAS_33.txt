1: Kahabag-habag ka na mangwawasak;
: ikaw na hindi nawasak;
: ikaw na taksil,
: na hindi ginawan ng kataksilan ng sinuman!
: Kapag ikaw ay tumigil sa pagwasak,
: ikaw ay wawasakin;
: at kapag iyong winakasan ang paggawa ng kataksilan,
: ikaw ay gagawan ng kataksilan.
2: O Panginoon , mahabag ka sa amin; kami'y umaasa sa iyo.
: Ikaw ay maging kanilang bisig tuwing umaga;
: aming kaligtasan sa panahon ng pagkabalisa.
3: Sa ingay ng kaguluhan ay tumakas ang mga tao,
: sa pagbangon mo ay nangalat ang mga bansa;
4: at ang iyong samsam ay tinitipon na gaya nang pagtitipon ng mga uod;
: kung paanong ang mga balang ay lumulukso, gayon niluluksuhan ito ng mga tao.
5: Ang Panginoon ay dinakila, sapagkat sa mataas siya'y tumatahan,
: kanyang pupunuin ang Zion ng katarungan at katuwiran;
6: at siya ang magiging katatagan ng iyong mga panahon,
: kalakasan ng kaligtasan, karunungan at kaalaman;
: ang takot sa Panginoon ay kanyang kayamanan.
7: Narito, ang kanilang mga bayani ay nagsisisigaw sa labas;
: ang mga sugo ng kapayapaan ay matinding nagsisiiyak.
8: Ang mga lansangan ay iniwanan,
: ang manlalakbay ay huminto.
: Kanyang sinisira ang mga tipan,
: kanyang tinanggihan ang mga lunsod,
: hindi niya iginalang ang tao.
9: Ang lupain ay nananangis at nagdurusa,
: ang Lebanon ay napapahiya;
: ang Sharon ay natutuyo gaya ng isang disyerto;
: at nalalagas ang mga dahon ng Basan at Carmel.
10: Ngayo'y babangon ako, sabi ng Panginoon ,
: ngayo'y itataas ko ang aking sarili;
: ngayo'y dadakilain ako.
11: Kayo'y naglihi ng ipa, kayo'y nanganak ng dayami;
: ang inyong hininga ay apoy na tutupok sa inyo.
12: At ang mga bayan ay parang sinunog sa apog,
: gaya ng mga pinutol na mga tinik, na sinunog sa apoy.
13: Pakinggan ninyo, kayong nasa malayo, kung ano ang aking ginawa;
: at kayong nasa malapit, kilalanin ang aking kapangyarihan.
14: Ang mga makasalanan sa Zion ay natatakot;
: kinilabutan ang masasama
: Sino sa atin ang makatatahang kasama ng lumalamong apoy?
: Sino sa atin ang makatatahang kasama ng walang hanggang pagsunog?
15: Siyang lumalakad nang matuwid, at nagsasalita nang matuwid;
: siyang humahamak ng pakinabang ng pang-aapi,
: na ipinapagpag ang kanyang mga kamay, baka mayroon silang hawak na suhol,
: na nagtatakip ng kanyang mga tainga sa pagdinig ng pagdanak ng dugo,
: at ipinipikit ang kanyang mga mata sa pagtingin sa kasamaan;
16: siya'y maninirahan sa kaitaasan;
: ang kanyang dakong tanggulan ay magiging muog ng malalaking bato;
: ang kanyang tinapay ay ibibigay sa kanya; ang kanyang tubig ay sasagana.
17: Makikita ng iyong mga mata ang hari sa kanyang kagandahan;
: matatanaw nila ang lupaing nasa malayong lugar.
18: Gugunitain ng iyong isipan ang kakilabutan
: Nasaan siya na eskriba,
: nasaan siya na tumitimbang?
: Nasaan siya na bumibilang ng mga muog?
19: Hindi mo makikita ang mabagsik na bayan,
: ang bayan na may malabong pananalita na hindi mo maunawaan,
: nauutal sa wika na hindi mo maiintindihan.
20: Narito ang Zion, ang lunsod ng ating mga takdang kapistahan!
: Makikita ng iyong mga mata ang Jerusalem,
: isang tahimik na tahanan, isang tolda na hindi makikilos,
: na ang mga tulos ay hindi mabubunot kailanman,
: o mapapatid man ang alinman sa mga tali niyon.
21: Kundi doon ang kamahalan ng Panginoon , ay maglalagay para sa atin,
: isang dako ng maluluwang na ilog at batis;
: na hindi daraanan ng mga daong na may mga gaod,
: o daraanan man ng malalaking sasakyang-dagat.
22: Sapagkat ang Panginoon ang ating hukom, ang Panginoon ang ating tagapagbigay ng kautusan,
: ang Panginoon ay ating hari; tayo'y kanyang ililigtas.
23: Ang iyong mga tali ay nakalag;
: hindi nila mahawakan ang patungan ng kanilang palo,
: hindi nila mabuka ang kanilang layag.
: At ang biktima at saganang samsam ay babahaginin,
: kahit ang pilay ay kukuha ng nasila.
24: At walang mamamayan na magsasabi, Ako'y may karamdaman;
: ang bayang tumatahan doon ay patatawarin sa kanilang kasalanan.