1: Dakila ang Panginoon , at marapat purihin,
: sa lunsod ng aming Diyos, ang kanyang banal na bundok.
2: Maganda sa kataasan, ang kagalakan ng buong lupa,
: ang Bundok ng Zion, sa malayong hilaga, ang lunsod ng dakilang Hari.
3: Sa loob ng kanyang kuta ay ipinakita ng Diyos
: ang sarili bilang isang tiyak na tanggulan.
4: Sapagkat narito, ang mga hari ay nagtipon,
: sila'y dumating na magkakasama.
5: Nang kanilang nakita, sila'y nanggilalas,
: sila'y natakot, sila'y nagsitakas.
6: Sila'y nanginig,
: nahapis na gaya ng isang babaing manganganak.
7: Sa pamamagitan ng hanging silangan
: ay winasak mo sa Tarsis ang kanilang mga sasakyan.
8: Gaya ng aming narinig, ay gayon ang aming nakita
: sa lunsod ng Panginoon ng mga hukbo,
: sa lunsod ng aming Diyos,
: na itinatag ng Diyos magpakailanman. Selah
9: Aming inaalala ang iyong tapat na pag-ibig, O Diyos,
: sa gitna ng iyong templo.
10: Gaya ng iyong pangalan, O Diyos, gayon ang papuri sa iyo,
: ay nakakarating hanggang sa mga dulo ng lupa.
: Ang iyong kanang kamay ay puspos ng tagumpay.
11: Hayaang magalak ang Bundok ng Zion!
: Hayaang magalak ang mga anak na babae ng Juda
: dahil sa iyong mga paghatol!
12: Libutin ninyo ang Zion, at inyong paligiran siya;
: inyong bilangin ang mga tore niya.
13: Isaalang-alang ninyong mabuti ang kanyang mga balwarte,
: inyong pasukin ang kanyang mga muog,
: upang inyong maibalita sa susunod na salinlahi
14: na ito ang Diyos,
: ang ating Diyos magpakailanpaman
: Siya'y magiging ating patnubay magpakailanman.