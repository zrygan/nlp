1: Purihin ang Panginoon , ang aking malaking bato,
: kanyang sinasanay ang aking mga kamay para sa digmaan, at ang aking mga daliri sa pakikipaglaban;
2: ang aking tapat na pag-ibig at aking tanggulan,
: aking muog at aking tagapagligtas;
: aking kalasag at siya kong kinakanlungan,
: na siyang nagpapasuko sa ilalim ko ng mga bayan.
3: Panginoon , ano ba ang tao upang siya'y iyong kilalanin,
: o ang anak ng tao, upang siya'y iyong isipin?
4: Ang tao ay katulad ng hininga,
: gaya ng aninong nawawala ang mga araw niya.
5: Iyuko mo ang iyong kalangitan, O Panginoon , at ikaw ay pumanaog!
: Hipuin mo ang mga bundok upang ang mga ito'y magsiusok.
6: Paguhitin mo ang kidlat at sila'y iyong pangalatin,
: suguin mo ang iyong mga palaso at sila'y iyong lituhin!
7: Iyong iunat mula sa itaas ang iyong kamay,
: iligtas mo ako at sagipin sa maraming tubig,
: mula sa kamay ng mga dayuhan,
8: na ang mga bibig ay nagsasalita ng kasinungalingan,
: na ang kanilang kanang kamay ay kanang kamay ng kabulaanan.
9: Ako'y aawit ng bagong awit sa iyo, O Diyos;
: sa salterio na may sampung kawad ako sa iyo'y tutugtog,
10: na siyang nagbibigay sa mga hari ng pagtatagumpay,
: na siyang nagligtas kay David na kanyang lingkod sa masamang tabak.
11: Iligtas mo ako,
: at iligtas mo ako sa kamay ng mga banyaga,
: na ang mga bibig ay nagsasalita ng kasinungalingan,
: at ang kanilang kanang kamay ay kanang kamay ng kabulaanan.
12: Ang amin nawang mga anak na lalaki sa kanilang kabataan
: ay maging gaya ng mga halaman sa hustong gulang,
: at ang aming mga anak na babae ay parang mga panulok na bato
: na tinabas para sa gusali ng isang palasyo;
13: ang amin nawang mga kamalig ay mapuno,
: na naglalaman ng lahat ng uri ng bagay;
: ang mga tupa namin nawa ay manganak ng mga libo
: at mga sampung libo sa aming mga parang;
14: ang mga baka namin nawa ay manganak
: na walang makukunan o mawawalan,
: huwag nawang magkaroon ng daing ng pagdadalamhati sa aming mga lansangan!
15: Pinagpala ang bayan na nasa gayong kalagayan!
: Maligaya ang bayan na ang Diyos ay ang Panginoon !