1: Aking sinabi, Ako'y mag-iingat sa aking mga lakad,
: upang huwag akong magkasala sa aking dila;
: iingatan ko ang aking bibig na parang binusalan,
: hangga't ang masasama ay nasa aking harapan.
2: Ako'y tumahimik at napipi,
: ako'y tumahimik pati sa mabuti;
: lalong lumubha ang aking pighati,
3: ang puso ko'y uminit sa aking kalooban.
: Samantalang ako'y nagbubulay-bulay, ang apoy ay nagningas,
: pagkatapos sa aking dila ako ay bumigkas
4: Panginoon , ipaalam mo sa akin ang aking katapusan,
: at kung ano ang sukat ng aking mga araw;
: ipaalam sa akin kung gaano kadaling lumipas ang aking buhay!
5: Narito, ang aking mga araw ay ginawa mong iilang mga dangkal,
: at sa paningin mo'y tulad sa wala ang aking buhay.
: Tunay na bawat tao'y nakatayong gaya ng isang hininga lamang. Selah
6: Tunay na ang tao ay lumalakad na gaya ng anino!
: Tunay na sila'y nagkakagulo nang walang kabuluhan;
: ang tao ay nagbubunton, at hindi nalalaman kung sinong magtitipon!
7: At ngayon, Panginoon, sa ano pa ako maghihintay?
: Ang aking pag-asa ay nasa iyo.
8: Iligtas mo ako sa lahat ng aking mga pagsuway.
: Huwag mo akong gawing katuyaan ng hangal.
9: Ako'y pipi, hindi ko ibinubuka ang bibig ko,
: sapagkat ikaw ang gumawa nito.
10: Paghampas sa akin ay iyo nang tigilan,
: ako'y bugbog na sa mga suntok ng iyong kamay.
11: Kapag pinarurusahan mo ang tao nang may pagsaway sa pagkakasala,
: iyong tinutupok na gaya ng bukbok ang mahalaga sa kanya;
: tunay na ang bawat tao ay isa lamang hininga! Selah
12: Pakinggan mo, O Panginoon , ang aking panalangin,
: at iyong dinggin ang aking daing;
: huwag kang manahimik sa aking mga luha!
: Sapagkat ako'y dayuhan na kasama mo,
: isang manlalakbay gaya ng lahat na aking mga ninuno.
13: Ilayo mo ang iyong tingin sa akin, upang muli akong makangiti,
: bago ako umalis at mapawi!