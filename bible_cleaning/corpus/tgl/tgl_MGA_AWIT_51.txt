1: Maawa ka sa akin, O Diyos,
: ayon sa iyong tapat na pag-ibig;
: ayon sa iyong saganang kaawaan
: ay pawiin mo ang aking mga paglabag.
2: Hugasan mo akong lubos sa aking kasamaan,
: at linisin mo ako sa aking kasalanan.
3: Sapagkat aking nalalaman ang mga pagsuway ko,
: at ang aking kasalanan ay laging nasa harapan ko.
4: Laban sa iyo, sa iyo lamang ako nagkasala,
: at nakagawa ng kasamaan sa iyong paningin,
: upang ikaw ay maging ganap sa iyong pagsasalita
: at walang dungis sa iyong paghatol.
5: Narito, ako'y ipinanganak sa kasamaan;
: at ipinaglihi ako ng aking ina sa kasalanan.
6: Narito, ikaw ay nagnanasa ng katotohanan sa panloob na pagkatao,
: at sa tagong bahagi ay iyong ipapakilala sa akin ang karunungan.
7: Linisin mo ako ng isopo, at ako'y magiging malinis;
: hugasan mo ako at ako'y magiging higit na maputi kaysa niyebe.
8: Gawin mong marinig ko ang kagalakan at kasayahan;
: hayaan mong ang mga buto na iyong binali ay magalak.
9: Ikubli mo ang iyong mukha sa aking mga kasalanan,
: at pawiin mo ang lahat kong mga kasamaan.
10: Lumalang ka sa akin ng isang malinis na puso, O Diyos;
: at muli mong baguhin ang matuwid na espiritu sa loob ko.
11: Sa iyong harapan ay huwag mo akong paalisin,
: at ang iyong banal na Espiritu sa akin ay huwag mong bawiin.
12: Ibalik mo sa akin ang kagalakan ng iyong pagliligtas,
: at alalayan ako na may espiritung nagnanais.
13: Kung magkagayo'y ituturo ko sa mga sumusuway ang mga lakad mo;
: at ang mga makasalanan ay manunumbalik sa iyo.
14: Iligtas mo ako, O Diyos, mula sa salang pagdanak ng dugo,
: ikaw na Diyos ng aking kaligtasan;
: at ang aking dila ay aawit nang malakas tungkol sa iyong katuwiran.
15: O Panginoon, buksan mo ang mga labi ko,
: at ang aking bibig ay magpapahayag ng papuri sa iyo.
16: Sapagkat sa alay ay hindi ka nalulugod; kung hindi ay bibigyan kita,
: hindi ka nalulugod sa handog na sinusunog.
17: Ang mga hain sa Diyos ay bagbag na diwa,
: isang bagbag at nagsisising puso, O Diyos, ay hindi mo hahamakin.
18: Gawan mo ng mabuti ang Zion sa iyong mabuting kaluguran,
: itayo mo ang mga pader ng Jerusalem,
19: kung gayo'y malulugod ka sa matutuwid na alay,
: sa mga handog na sinusunog at sa buong handog na sinusunog;
: kung gayo'y ihahandog ang mga toro sa iyong dambana.