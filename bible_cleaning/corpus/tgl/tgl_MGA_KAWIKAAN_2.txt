1: Anak ko, kung ang mga salita ko'y iyong tatanggapin,
: at mga utos ko sa iyo ay iyong pagyayamanin,
2: ikiling mo sa karunungan ang iyong pandinig,
: at sa pang-unawa ang puso mo'y ihilig.
3: Kung ikaw ay sumigaw upang makaalam,
: at itinaas ang iyong tinig upang makaunawa,
4: kung kagaya ng pilak, ito'y iyong hahanapin,
: at tulad ng nakatagong kayamanan, ito'y sasaliksikin,
5: kung magkagayo'y ang takot sa Panginoon ay iyong mauunawaan,
: at ang kaalaman sa Diyos ay iyong matatagpuan.
6: Sapagkat ang Panginoon ay nagbibigay ng karunungan,
: sa kanyang bibig nagmumula ang kaalaman at kaunawaan.
7: Pinaglalaanan niya ang matuwid ng magaling na karunungan,
: siya'y kalasag sa mga lumalakad na may katapatan,
8: upang mabantayan niya ang mga landas ng katarungan,
: at maingatan ang daan ng kanyang mga banal.
9: Kung magkagayo'y mauunawaan mo ang katuwiran,
: ang katarungan at ang katapatan, bawat mabuting daan.
10: Sapagkat papasok sa iyong puso ang karunungan,
: at magiging kaaya-aya sa iyong kaluluwa ang kaalaman.
11: Ang mabuting pagpapasiya ang magbabantay sa iyo,
: ang pagkaunawa ang mag-iingat sa iyo.
12: Ililigtas ka nito sa daan ng kasamaan,
: mula sa mga taong nagsasalita ng masasamang bagay;
13: na nagpapabaya sa mga landas ng katuwiran,
: upang lumakad sa mga daan ng kadiliman;
14: na nagagalak sa paggawa ng kasamaan,
: at sa mga kalikuan ng kasamaan ay nasisiyahan;
15: na mga lihis sa kanilang mga lakad,
: at mga suwail sa kanilang mga landas.
16: Sa masamang babae ikaw ay maliligtas,
: mula sa mapakiapid at sa mga salita niyang binibigkas,
17: na nagpapabaya sa kasamahan ng kanyang kabataan,
: at ang tipan ng kanyang Diyos ay kanyang kinalilimutan;
18: sapagkat ang kanyang bahay ay lumulubog sa kamatayan,
: at ang kanyang mga landas tungo sa mga kadiliman;
19: walang naparoroon sa kanya na nakakabalik muli,
: ni ang mga landas ng buhay ay kanilang nababawi.
20: Kaya't ang lakad ng mabubuting tao ang iyong lakaran,
: at ang mga landas ng matuwid ang iyong pakaingatan.
21: Sapagkat ang matuwid sa lupain ay mamamalagi,
: at ang walang sala doon ay mananatili.
22: Ngunit ang masama ay tatanggalin sa lupain,
: at ang mga taksil doon ay bubunutin.