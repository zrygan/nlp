1: O lahat ng nauuhaw,
: pumarito kayo sa tubig
: at siyang walang salapi,
: pumarito kayo, kayo'y bumili at kumain!
: Pumarito kayo, kayo'y bumili ng alak at gatas
: ng walang salapi at walang halaga.
2: Ano't kayo'y gumugugol ng salapi sa hindi pagkain,
: at ng inyong sahod sa hindi nakakabusog?
: Pakinggan ninyo akong mabuti, at kainin ninyo kung ano ang mabuti,
: at malugod kayo sa katabaan.
3: Ang inyong tainga ay inyong ikiling, at pumarito kayo sa akin;
: kayo'y makinig upang ang inyong kaluluwa ay mabuhay.
: Ako'y makikipagtipan sa inyo ng walang hanggan,
: ayon sa tapat na kahabagang ipinakita kay David.
4: Narito, ginawa ko siyang saksi sa mga bayan,
: isang pinuno at punong-kawal para sa mga bayan.
5: Narito, ang mga bansa na hindi mo nakikilala ay tatawagin mo,
: at ang bansa na hindi ka nakikilala ay tatakbo sa iyo,
: dahil sa Panginoon mong Diyos, at para sa Banal ng Israel;
: sapagkat kanyang niluwalhati ka.
6: Inyong hanapin ang Panginoon habang siya'y matatagpuan,
: tumawag kayo sa kanya habang siya'y malapit.
7: Lisanin ng masama ang kanyang lakad,
: at ng liko ang kanyang mga pag-iisip;
: at manumbalik siya sa Panginoon , at kanyang kaaawaan siya;
: at sa aming Diyos, sapagkat siya'y magpapatawad ng sagana.
8: Sapagkat ang aking mga pag-iisip ay hindi ninyo mga pag-iisip,
: ni ang inyong mga pamamaraan ay aking mga pamamaraan, sabi ng Panginoon .
9: Sapagkat kung paanong ang langit ay higit na mataas kaysa lupa,
: gayon ang aking mga pamamaraan ay higit na mataas kaysa inyong mga pamamaraan,
: at ang aking mga pag-iisip kaysa inyong mga pag-iisip.
10: Sapagkat kung paanong ang ulan at ang niyebe ay bumabagsak mula sa langit,
: at hindi bumabalik doon kundi dinidilig ang lupa,
: at ito'y pinasisibulan at pinatutubuan,
: at nagbibigay ng binhi sa maghahasik at pagkain sa kumakain,
11: magiging gayon ang aking salita na lumalabas sa bibig ko;
: hindi ito babalik sa akin na walang bunga,
: kundi gaganapin ang ayon sa layunin ko,
: at magtatagumpay sa bagay na kung saan ay sinugo ko ito.
12: Sapagkat kayo'y lalabas na may kagalakan,
: at papatnubayang may kapayapaan.
: Ang mga bundok at ang mga burol sa harapan ninyo
: ay magbubulalas ng pag-awit,
: at ipapalakpak ng lahat ng punungkahoy sa parang ang kanilang mga kamay.
13: Sa halip na tinik, puno ng sipres ang tutubo;
: sa halip na dawag, tutubo ang punong mirtol;
: at ito'y magiging sa Panginoon bilang isang alaala,
: para sa walang hanggang tanda na hindi maglalaho.