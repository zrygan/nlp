1: Ikaw ay matuwid, O Panginoon ,
: kapag ako'y maghaharap ng paratang sa iyo;
: gayunma'y hayaan mong ilahad ko ang aking panig sa harapan mo.
: Bakit nagtatagumpay ang lakad ng masama?
: Bakit lumalago ang lahat ng mga taksil?
2: Itinatanim mo sila, oo, at sila'y nagkakaugat;
: sila'y lumalaki, oo, at sila'y nagbubunga;
: ikaw ay malapit sa kanilang bibig,
: at malayo sa kanilang mga puso.
3: Ngunit ikaw, O Panginoon , kilala mo ako;
: nakikita mo ako, at sinusubok mo ang aking isipan tungkol sa iyo.
: Hilahin mo silang gaya ng mga tupa para sa katayan,
: at ihanda mo sila para sa araw ng pagkatay.
4: Hanggang kailan tatangis ang lupain,
: at matutuyo ang mga damo sa buong lupain?
: Dahil sa kasamaan ng mga naninirahan doon,
: ang mga hayop at ang mga ibon ay nawala,
: sapagkat sinasabi ng mga tao, Hindi niya makikita ang ating huling wakas.
5: Kung ikaw ay nakitakbo sa mga mananakbo, at kanilang pinagod ka,
: paano ka makikipag-unahan sa mga kabayo?
: At kung sa isang tiwasay na lupain ay nabubuwal ka,
: paano ka na sa kagubatan ng Jordan?
6: Sapagkat maging ang iyong mga kapatid at ang sambahayan ng iyong ama
: ay nagtaksil sa iyo;
: sila'y sumisigaw ng malakas sa hulihan mo;
: huwag mo silang paniwalaan,
: bagaman sila'y nagsasalita ng kaaya-ayang salita sa iyo.
7: Pinabayaan ko ang aking bahay,
: tinalikuran ko ang aking mana;
: ibinigay ko ang pinakamamahal ng aking kaluluwa
: sa kamay ng kanyang mga kaaway.
8: Ang aking mana para sa akin
: ay naging parang leon sa gubat;
: inilakas niya ang kanyang tinig laban sa akin,
: kaya't kinamumuhian ko siya.
9: Ang akin bang mana ay naging parang batik-batik na ibong mandaragit?
: Laban ba sa kanya ang mga ibong mandaragit na nakapaligid sa kanya?
: Humayo kayo, tipunin ninyo ang lahat ng mababangis na hayop,
: dalhin ninyo sila upang sakmalin siya.
10: Sinira ng maraming pastol ang aking ubasan,
: kanilang niyurakan ang aking bahagi,
: ginawa nilang ilang na wasak
: ang aking kalugud-lugod na bahagi.
11: Winasak nila ito, ito'y wasak,
: ito'y tumatangis sa akin.
: Ang buong lupain ay nawawasak,
: gayunma'y walang taong nakakapansin nito.
12: Ang mga manglilipol ay dumating sa lahat ng lantad na kaitaasan sa ilang;
: sapagkat ang tabak ng Panginoon ay nananakmal
: mula sa isang dulo ng lupain hanggang sa kabilang dulo ng lupain;
: walang taong may kapayapaan.
13: Sila'y naghasik ng trigo at nagsiani ng mga tinik;
: pinagod nila ang kanilang mga sarili ngunit walang napal.
: Ikahihiya nila ang inyong mga ani,
: dahil sa mabangis na galit ng Panginoon .
14: Ganito ang sabi ng Panginoon tungkol sa lahat ng aking masasamang kapwa na gumalaw sa mana na aking ipinamana sa aking bayang Israel: Narito, bubunutin ko sila sa kanilang lupain, at aking bubunutin ang sambahayan ng Juda mula sa kanila.
15: At mangyayari, pagkatapos na aking mabunot sila, ako'y babalik at maaawa sa kanila; at muli ko silang ibabalik sa kani-kanilang mana at sa kani-kanilang lupain.
16: At mangyayari, kung kanilang masikap na pag-aaralan ang mga lakad ng aking bayan, na sumumpa sa pamamagitan ng pangalan ko, Habang buhy ang Panginoon ; gaya ng kanilang itinuro sa bayan ko na pagsumpa sa pamamagitan ng pangalan ni Baal, ay maitatayo nga sila sa gitna ng aking bayan.
17: Ngunit kung ang alinmang bansa ay hindi makikinig, kung gayo'y lubos ko itong bubunutin at lilipulin, sabi ng Panginoon .