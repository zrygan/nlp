1: Sa Diyos lamang naghihintay nang tahimik ang aking kaluluwa;
: ang aking kaligtasan ay nanggagaling sa kanya.
2: Siya lamang ang aking malaking bato at aking kaligtasan,
: ang aking muog; hindi ako lubhang matitinag.
3: Hanggang kailan kayo magtatangka laban sa isang tao,
: upang patayin siya, ninyong lahat,
: gaya ng pader na nakahilig, o bakod na nabubuwal?
4: Sila'y nagbabalak lamang upang ibagsak siya sa kanyang kadakilaan.
: Sila'y nasisiyahan sa mga kasinungalingan.
: Sila'y nagpupuri ng bibig nila,
: ngunit sa kalooban sila'y nanunumpa. Selah
5: Sa Diyos lamang naghihintay nang tahimik ang aking kaluluwa,
: sapagkat ang aking pag-asa ay mula sa kanya.
6: Siya lamang ang aking malaking bato at aking kaligtasan,
: ang aking muog, hindi ako mayayanig.
7: Nasa Diyos ang aking kaligtasan at aking karangalan;
: ang aking makapangyarihang bato, ang Diyos ang aking kanlungan.
8: Magtiwala kayo sa kanya sa lahat ng panahon, O bayan;
: ibuhos ninyo ang inyong puso sa kanyang harapan;
: para sa atin, ang Diyos ay kanlungan. Selah
9: Tunay na walang kabuluhan ang mga taong may mababang kalagayan,
: ang mga taong may mataas na kalagayan ay kasinungalingan;
: sumasampa sila sa mga timbangan;
: silang magkakasama ay higit na magaan kaysa hininga.
10: Sa pangingikil ay huwag kang magtiwala,
: sa walang kabuluhang pagnanakaw ay huwag kang umasa;
: kung ang mga kayamanan ay lumago, huwag ninyong ilagak doon ang inyong puso.
11: Ang Diyos ay nagsalitang minsan,
: dalawang ulit kong narinig ito
: na ang kapangyarihan ay sa Diyos;
12: at sa iyo, O Panginoon, ang tapat na pag-ibig,
: sapagkat ginagantihan mo ang tao ayon sa kanyang gawa.