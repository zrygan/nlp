1: Ang matalinong babae ay nagtatayo ng kanyang bahay,
: ngunit binubunot ito ng hangal ng sarili niyang mga kamay.
2: Ang lumalakad sa katuwiran sa Panginoon ay gumagalang,
: ngunit ang suwail sa kanyang mga lakad sa kanya'y lumalapastangan.
3: Ang pagsasalita ng hangal ay pamalo sa kanyang likod
: ngunit ang mga labi ng pantas ang sa kanila'y magtataguyod.
4: Kung saan walang baka ay wala ring butil,
: ngunit ang saganang ani sa lakas ng baka nanggagaling.
5: Hindi nagsisinungaling ang tapat na saksi,
: ngunit ang bulaang saksi ay mga kasinungalingan ang sinasabi.
6: Ang manlilibak ay humahanap ng karunungan at walang natatagpuan,
: ngunit ang kaalaman ay madali sa taong may kaunawaan.
7: Umalis ka sa harapan ng isang taong hangal,
: sapagkat doo'y hindi mo matatagpuan ang mga salita ng kaalaman.
8: Ang karunungan ng matalino ay ang makaunawa ng kanyang daan,
: ngunit ang kahangalan ng mga hangal ay mapanlinlang.
9: Hinahamak ng hangal ang handog para sa kasalanan,
: ngunit tinatamasa ng matuwid ang mabuting kalooban.
10: Nalalaman ng puso ang kanyang sariling kapaitan,
: at walang dayuhang nakikibahagi sa kanyang kagalakan.
11: Ang bahay ng masama ay magigiba,
: ngunit ang tolda ng matuwid ay sasagana.
12: Mayroong daan na tila matuwid sa isang tao,
: ngunit mga daang tungo sa kamatayan ang dulo nito.
13: Maging sa pagtawa ang puso ay mapanglaw,
: at ang wakas ng kasayahan ay kalungkutan.
14: Bubusugin ang masama sa bunga ng sariling mga lakad niya,
: at ang mabuting tao sa bunga ng kanyang mga gawa.
15: Ang bawat salita'y pinaniniwalaan ng walang muwang,
: ngunit tinitingnan ng marunong ang kanyang patutunguhan.
16: Ang matalinong tao'y maingat at sa masama'y umiiwas,
: ngunit iwinawaksi ng hangal ang pagpipigil at siya'y walang ingat.
17: Ang taong magagalitin ay gumagawang may kahangalan,
: ngunit ang taong may unawa ay may katiyagaan.
18: Ang walang muwang ay nagmamana ng kahangalan,
: ngunit ang matalino ay nakokoronahan ng kaalaman.
19: Ang masama ay yumuyukod sa harap ng mabuti,
: at ang masama sa mga pintuan ng matuwid.
20: Inaayawan ang dukha maging ng kanyang kapitbahay,
: ngunit ang mayaman ay maraming kaibigan.
21: Ang humahamak sa kanyang kapwa ay nagkakasala,
: ngunit ang mabait sa mga dukha ay masaya.
22: Hindi ba nagkakamali silang kumakatha ng kasamaan?
: Ngunit katapatan at katotohanan ay sasakanila na kumakatha ng kabutihan.
23: Sa lahat ng pagsisikap ay may pakinabang,
: ngunit ang pagsasalita lamang ay naghahatid sa kahirapan.
24: Ang korona ng pantas ay ang kanilang kayamanan,
: ngunit kahangalan ang putong ng mga hangal.
25: Ang tapat na saksi ay nagliligtas ng buhay,
: ngunit taksil ang nagsasalita ng kasinungalingan.
26: Sa takot sa Panginoon ang tao'y may pagtitiwalang matibay,
: at ang kanyang mga anak ay magkakaroon ng kanlungan.
27: Ang takot sa Panginoon ay bukal ng buhay,
: upang makaiwas ang tao sa mga bitag ng kamatayan.
28: Ang kaluwalhatian ng isang hari ay nasa dami ng taong-bayan,
: ngunit napapahamak ang pinuno kapag walang sambayanan.
29: Ang makupad sa galit ay may malaking kaunawaan,
: ngunit ang madaling magalit ay nagbubunyi ng kahangalan.
30: Ang tiwasay na puso ay nagbibigay-buhay sa laman,
: ngunit ang pagnanasa, sa mga buto ay kabulukan.
31: Ang umaapi sa dukha ay humahamak sa kanyang Lumalang,
: ngunit ang mabait sa mahirap, sa kanya'y nagpaparangal.
32: Ang masama ay ibinabagsak dahil sa kanyang gawang kasamaan,
: ngunit ang matuwid ay may kanlungan dahil sa kanyang katapatan.
33: Ang karunungan ay nananatili sa puso ng may kaunawaan,
: ngunit nalalaman ang nasa mga puso ng hangal.
34: Ang katuwiran ay nagtataas sa isang bansa,
: ngunit ang kasalanan sa alinmang bayan ay pagkutya!
35: Ang pagpapala ng hari ay nasa lingkod na gumagawang may katalinuhan,
: ngunit ang kanyang poot ay dumarating sa nagdudulot ng kahihiyan.