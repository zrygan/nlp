1: Ito ang basbas na iginawad ni Moises, ang tao ng Diyos, sa mga anak ni Israel bago siya namatay.
2: At kanyang sinabi,
: Ang Panginoo'y nanggaling sa Sinai,
: at lumitaw sa Seir patungo sa kanila;
: siya'y lumiwanag mula sa bundok ng Paran,
: at siya'y may kasamang laksa-laksang mga banal
: sa kanyang kanang kamay ay ang kanyang sariling hukbo.
3: Oo, iniibig niya ang bayan
: lahat ng kanyang mga banal ay nasa iyong kamay;
: sila'y sumunod sa iyong mga yapak,
: na tumatanggap ng tagubilin mula sa iyo.
4: Si Moises ay nag-atas sa atin ng isang kautusan,
: isang pamana para sa kapulungan ni Jacob.
5: Nagkaroon ng hari sa Jeshurun,
: nang magkatipon ang mga pinuno ng bayan,
: pati ang lahat ng mga lipi ni Israel.
6: Mabuhay nawa ang Ruben, at huwag mamatay;
: kahit kaunti man ang kanyang mga tao.
7: At ito ang sinabi niya tungkol sa Juda
: Dinggin mo, Panginoon , ang tinig ng Juda,
: at dalhin mo siya sa kanyang bayan
: sa pamamagitan ng iyong mga kamay ay ipaglaban siya,
: at maging katulong laban sa kanyang mga kaaway.
8: At tungkol kay Levi ay kanyang sinabi,
: Ang iyong Tumim at ang iyong Urim ay para sa inyong mga banal,
: na iyong sinubok sa Massah,
: nakipagtunggali ka sa kanya sa mga tubig ng Meriba;
9: na siyang nagsabi tungkol sa kanyang ama at ina,
: Hindi ko siya nakita;
: ni hindi niya kinilala ang kanyang mga kapatid,
: ni kinilala niya ang kanyang sariling mga anak.
: Sapagkat kanilang sinunod ang iyong salita,
: at ginaganap ang iyong tipan.
10: Ituturo nila ang iyong batas kay Jacob,
: at ang iyong mga kautusan sa Israel;
: sila'y maglalagay ng insenso sa harapan mo,
: at ng buong handog na sinusunog sa ibabaw ng iyong dambana.
11: Basbasan mo, Panginoon , ang kanyang kalakasan,
: at tanggapin mo ang gawa ng kanyang mga kamay;
: baliin mo ang mga balakang ng mga naghihimagsik laban sa kanya,
: at ang mga napopoot sa kanya, upang sila'y huwag nang muling bumangon.
12: Tungkol kay Benjamin ay kanyang sinabi,
: Ang minamahal ng Panginoon ay maninirahang ligtas sa siping niya;
: na kinakanlungan siya buong araw,
: oo, siya'y maninirahan sa pagitan ng kanyang mga balikat.
13: At tungkol kay Jose ay kanyang sinabi,
: Pagpalain nawa ng Panginoon ang kanyang lupain,
: sa pinakamabuti mula sa langit, sa hamog,
: at sa kalaliman na nasa ilalim,
14: at sa pinakamabuti sa mga bunga ng araw,
: at sa mga pinakamabuting bunga ng mga buwan,
15: at sa pinakamagandang bunga ng matandang bundok,
: at sa mga pinakamabuti sa mga burol na walang hanggan,
16: at sa pinakamabuti sa lupa at sa lahat ng naroroon;
: at ang kanyang mabuting kalooban na naninirahan sa mababang punungkahoy
: dumating nawa ito sa ulo ni Jose,
: at sa tuktok ng ulo niya na itinalaga sa kanyang mga kapatid.
17: Gaya ng panganay ng kanyang baka, kaluwalhatian ay sa kanya,
: at ang mga sungay ng mabangis na toro ay kanyang mga sungay;
: sa pamamagitan ng mga iyon ay itutulak niya ang mga bayan
: hanggang sa mga hangganan ng lupa,
: at sila ang sampung libu-libo ni Efraim,
: at sila ang libu-libo ni Manases.
18: At tungkol kay Zebulon ay kanyang sinabi,
: Magalak ka, Zebulon, sa iyong paglabas;
: at ikaw, Isacar, sa iyong mga tolda.
19: Kanilang tatawagin ang mga bayan sa bundok;
: maghahandog sila ng mga matuwid na alay;
: sapagkat kanilang sisipsipin ang mga kasaganaan ng mga dagat,
: at ang natatagong kayamanan sa buhanginan.
20: At tungkol kay Gad, ay kanyang sinabi,
: Pagpalain ang nagpalaki kay Gad
: siya'y mabubuhay na parang isang leon,
: at lalapain ang bisig at ang bao ng ulo.
21: Kanyang pinili ang pinakamabuti sa lupain para sa kanya,
: sapagkat doon nakatago ang bahagi ng isang pinuno,
: at siya'y dumating sa mga pinuno ng bayan,
: kanyang isinagawa ang katuwiran ng Panginoon ,
: at ang kanyang mga batas sa Israel.
22: At tungkol kay Dan ay kanyang sinabi,
: Si Dan ay anak ng leon,
: na lumukso mula sa Basan.
23: At tungkol kay Neftali ay kanyang sinabi,
: O Neftali, na busog ng mabuting kalooban,
: at puspos ng pagpapala ng Panginoon ;
: angkinin mo ang kanluran at ang timog.
24: At tungkol kay Aser ay kanyang sinabi,
: Pagpalain si Aser nang higit sa ibang mga anak;
: itangi nawa siya ng kanyang mga kapatid,
: at ilubog ang kanyang paa sa langis.
25: Ang iyong mga halang ay magiging bakal at tanso;
: kung paano ang iyong mga araw ay gayon nawa ang iyong lakas.
26: Walang gaya ng Diyos, O Jeshurun,
: na sumasakay sa langit dahil sa pagtulong sa iyo,
: at sa himpapawid dahil sa kanyang karangalan.
27: Ang walang hanggang Diyos ay isang kanlungan,
: at sa ibaba'y ang walang hanggang mga bisig.
: At kanyang palalayasin ang kaaway sa harapan mo,
: at sinabi, Puksain.
28: Kaya't ang Israel ay ligtas na namumuhay,
: ang bukal ni Jacob sa lupain ng trigo at alak,
: oo, ang kanyang mga langit ay magbababa ng hamog.
29: Mapalad ka, O Israel! Sino ang gaya mo,
: bayang iniligtas ng Panginoon ,
: ang kalasag na iyong tulong,
: ang tabak ng iyong tagumpay!
: At ang iyong mga kaaway ay manginginig sa harapan mo,
: at ikaw ay tutuntong sa kanilang mga matataas na dako.