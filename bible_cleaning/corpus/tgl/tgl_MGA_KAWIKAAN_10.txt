1: Mga kawikaan ni Solomon.
: Ang matalinong anak ay nakapagpapaligaya sa ama,
: ngunit ang hangal na anak ay kalungkutan sa kanyang ina.
2: Ang mga kayamanan na mula sa kasamaan ay hindi mapapakinabangan,
: ngunit ang katuwiran ay nagliligtas sa kamatayan.
3: Hindi hinahayaan ng Panginoon na magutom ang matuwid,
: ngunit ang nasa ng masama ay kanyang pinapatid.
4: Ang mapagpabayang kamay ay dahilan ng kahirapan,
: ngunit ang kamay ng masipag ay nagpapayaman.
5: Isang pantas na anak siyang nagtitipon sa tag-araw,
: ngunit siyang natutulog sa tag-ani ay nagdadala ng kahihiyan.
6: Nasa ulo ng matuwid ang mga pagpapala,
: ngunit nagtatago ng karahasan ang bibig ng masama.
7: Ang alaala ng matuwid ay isang pagpapala,
: ngunit ang pangalan ng masama ay mapapariwara.
8: Ang pantas sa puso ay susunod sa mga kautusan,
: ngunit ang madaldal na hangal ay mabubuwal.
9: Siyang lumalakad sa katapatan ay lumalakad nang tiwasay,
: ngunit ang sumisira ng kanyang mga lakad ay matutuklasan.
10: Siyang kumikindat ng mata ay pinagmumulan ng kaguluhan,
: ngunit ang madaldal na hangal ay mabubuwal.
11: Ang bibig ng matuwid ay bukal ng buhay,
: ngunit ang bibig ng masama ay nagtatago ng karahasan.
12: Ang pagkamuhi ay nagbubunsod ng alitan,
: ngunit tinatakpan ng pag-ibig ang lahat ng pagsuway.
13: Nasusumpungan sa mga labi ng may unawa ang karunungan,
: ngunit ang pamalo ay para sa likod ng walang kaunawaan.
14: Ang mga pantas ay nag-iimbak ng kaalaman,
: ngunit ang kadaldalan ng hangal ay naglalapit sa kapahamakan.
15: Ang kayamanan ng mayaman ang kanyang lunsod na matibay;
: ang kahirapan ng dukha ang kanilang kapahamakan.
16: Ang kabayaran ng matuwid ay patungo sa buhay;
: ang pakinabang ng masama ay tungo sa kasalanan.
17: Nasa daan ng buhay siyang nakikinig ng pangaral,
: ngunit siyang tumatanggi sa saway ay naliligaw.
18: Siyang nagkukubli ng pagkamuhi ay may labing mapanlinlang,
: at siyang naninirang-puri ay isang hangal.
19: Sa dami ng mga salita ay hindi mawawalan ng pagsalangsang,
: ngunit siyang nagpipigil ng kanyang mga labi ay may karunungan.
20: Ang dila ng matuwid ay piling pilak ang katulad,
: ang isipan ng masama ay maliit ang katumbas.
21: Ang mga labi ng matuwid ay nagpapakain ng marami,
: ngunit ang hangal ay namamatay sa kakulangan ng bait sa sarili.
22: Ang pagpapala ng Panginoon ay nagpapayaman,
: at hindi niya ito dinaragdagan ng kapanglawan.
23: Isang libangan sa hangal ang paggawa ng kasamaan,
: ngunit ang matalinong asal, sa taong may unawa ay kasiyahan.
24: Ang kinatatakutan ng masama, sa kanya ay sasapit,
: ngunit ipagkakaloob ang nasa ng matuwid.
25: Pagdaan ng unos, ang masama'y napaparam,
: ngunit ang matuwid ay matatag magpakailanman.
26: Kung paano ang suka sa mga ngipin, at ang usok sa mga mata,
: gayon ang tamad sa mga nagsusugo sa kanya.
27: Ang takot sa Panginoon ay nagpapahaba ng buhay,
: ngunit ang mga taon ng masama ay maiikli lamang.
28: Ang pag-asa ng matuwid ay hahantong sa kaligayahan,
: ngunit ang inaasam ng masama ay mapaparam.
29: Ang daan ng Panginoon sa matuwid ay tanggulan,
: ngunit kapahamakan sa mga gumagawa ng kasamaan.
30: Ang matuwid ay hindi makikilos kailanman,
: ngunit ang masama, sa lupain ay hindi tatahan.
31: Ang bibig ng matuwid ay nagbibigay ng karunungan,
: ngunit ang mandarayang dila ay ihihiwalay.
32: Nalalaman ng mga labi ng matuwid ang nakakalugod,
: ngunit ang bibig ng masama, ang alam ay baluktot.