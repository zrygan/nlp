1: O halikayo, tayo'y umawit sa Panginoon ;
: tayo'y sumigaw na may kagalakan sa malaking bato ng ating kaligtasan!
2: Lumapit tayo sa kanyang harapan na may pagpapasalamat;
: tayo'y sumigaw na may kagalakan sa kanya ng mga awit ng pagpupuri!
3: Sapagkat ang Panginoon ay dakilang Diyos,
: at dakilang Hari sa lahat ng mga diyos.
4: Nasa kanyang kamay ang mga kalaliman ng lupa,
: ang mga kataasan ng mga bundok ay kanya rin.
5: Ang dagat ay kanya, sapagkat ito'y kanyang ginawa,
: ang kanyang mga kamay ang lumikha ng tuyong lupa.
6: O parito kayo, tayo'y sumamba at yumukod;
: tayo'y lumuhod sa harapan ng Panginoon , ang ating Manlilikha!
7: Sapagkat siya'y ating Diyos,
: at tayo'y bayan ng kanyang pastulan,
: at mga tupa ng kanyang kamay.
: Ngayon kung inyong papakinggan ang kanyang tinig,
8: huwag ninyong papagmatigasin ang inyong puso, gaya sa Meriba,
: gaya ng araw sa ilang sa Massah,
9: nang tuksuhin ako ng mga magulang ninyo,
: at ako'y subukin, bagaman nakita na nila ang gawa ko.
10: Apatnapung taong kinamuhian ko ang lahing iyon,
: at aking sinabi, Bayan na nagkakamali sa kanilang puso,
: at hindi nila nalalaman ang aking mga daan.
11: Kaya't sa aking galit ako ay sumumpa,
: na Sila'y hindi dapat pumasok sa aking kapahingahan.