1: Narito, ang isang hari ay maghahari sa katuwiran,
: at ang mga pinuno ay mamumuno na may katarungan.
2: Bawat isa ay magiging gaya ng isang kublihang dako laban sa hangin,
: at kanlungan mula sa bagyo,
: gaya ng mga agos ng tubig sa tuyong dako,
: gaya ng lilim ng malaking bato sa pagod na lupain.
3: At ang mga mata nila na nakakakita ay hindi lalabo,
: at ang mga tainga nila na nakikinig ay makikinig.
4: Ang isipan ng padalus-dalos ay magkakaroon ng mabuting pagpapasiya,
: at ang dila ng mga utal ay agad makakapagsalita ng malinaw.
5: Ang hangal ay hindi na tatawagin pang marangal,
: at ang walang-hiya ay hindi sasabihing magandang loob.
6: Sapagkat ang taong hangal ay magsasalita ng kahangalan,
: at ang kanyang puso ay nagbabalak ng kasamaan
: upang magsanay ng kasamaan,
: at siya'y magsasalita ng kamalian laban sa Panginoon ,
: upang gawing walang laman ang gutom na kaluluwa,
: at upang pagkaitan ng inumin ang nauuhaw.
7: Ang mga sandata ng mandaraya ay masama;
: siya'y nagbabalak ng masasamang pakana
: upang wasakin ang mga dukha sa pamamagitan ng mga salitang kasinungalingan,
: bagaman matuwid ang pakiusap ng nangangailangan.
8: Ngunit ang marangal ay kumakatha ng mga bagay na marangal
: at sa mga mararangal na bagay siya'y naninindigan.
9: Kayo'y bumangon, kayong mga babaing tiwasay, pakinggan ninyo ang tinig ko;
: kayong mga anak na babaing walang pakialam, pakinggan ninyo ang aking pananalita.
10: Kayo'y mangangatog sa isang taon at ilang mga araw
: kayong mga babaing walang pakialam;
: sapagkat ang ani ng ubas ay magkukulang,
: ang pag-aani ay hindi darating.
11: Kayo'y magsipanginig, kayong mga babaing tiwasay;
: kayo'y mabagabag, kayong mga walang pakialam,
: kayo'y maghubad, at mag-alis ng damit,
: at magbigkis kayo ng damit-sako sa inyong mga baywang.
12: Sila'y magsisidagok sa mga dibdib dahil sa mga maligayang parang,
: dahil sa mabungang puno ng ubas.
13: Sa lupain ng aking bayan
: ay tutubo ang mga tinik at mga dawag;
: oo, para sa lahat ng nagagalak na bahay
: sa masayang lunsod.
14: Sapagkat ang palasyo ay mapapabayaan;
: ang maraming tao ng lunsod ay mapapabayaan;
: ang burol at ang bantayang tore
: ay magiging mga yungib magpakailanman,
: isang kagalakan para sa maiilap na asno,
: at pastulan ng mga kawan;
15: hanggang sa ibuhos sa atin ang Espiritu mula sa itaas,
: at ang ilang ay maging mabungang kabukiran,
: at ang mabungang bukid ay ituring na kagubatan.
16: Kung magkagayo'y ang katarungan ay maninirahan sa ilang,
: at mananatili sa mabungang bukid ang katuwiran.
17: At ang gawa ng katuwiran ay kapayapaan;
: at ang gawa ng katuwiran ay katahimikan at pagtitiwala kailanman.
18: At ang bayan ko ay maninirahan sa payapang tahanan,
: at sa mga ligtas na tirahan, at sa mga tiwasay na dakong pahingahan.
19: Ngunit uulan ng yelo sa pagbagsak ng kagubatan,
: at ang lunsod ay lubos na ibabagsak.
20: Mapapalad kayo na naghahasik sa tabi ng lahat ng tubig,
: na nagpapahintulot na malayang makagala ang mga paa ng baka at ng asno.