1: Pagkatapos ay kinuha ni Pilato si Jesus at siya'y hinagupit.
2: Ang mga kawal ay gumawa ng isang koronang tinik, ipinatong sa kanyang ulo, at siya'y sinuotan ng isang balabal na kulay-ube.
3: Sila'y lumapit sa kanya, na nagsasabi, Mabuhay ang Hari ng mga Judio! At siya'y kanilang pinagsusuntok.
4: Si Pilato ay muling lumabas at sa kanila'y sinabi, Tingnan ninyo, ilalabas ko siya sa inyo upang inyong malaman na wala akong nakitang anumang kasalanan sa kanya.
5: Lumabas nga si Jesus, na may koronang tinik at balabal na kulay-ube. Sinabi ni Pilato sa kanila, Narito ang tao!
6: Nang siya ay makita ng mga punong pari at ng mga punong-kawal, sila'y nagsigawan, Ipako siya sa krus, ipako siya sa krus! Sinabi sa kanila ni Pilato, Kunin ninyo siya, at ipako ninyo siya sa krus, sapagkat ako'y walang nakitang kasalanan sa kanya.
7: Sumagot sa kanya ang mga Judio, Kami'y mayroong isang kautusan, at ayon sa kautusang iyon ay dapat siyang mamatay, sapagkat inaangkin niya na siya ay Anak ng Diyos.
8: Nang marinig ni Pilato ang salitang ito ay lalo siyang natakot.
9: Siya'y muling pumasok sa palasyo ng gobernador, at sinabi kay Jesus, Taga-saan ka? Ngunit hindi siya sinagot ni Jesus.
10: Kaya't sinabi sa kanya ni Pilato, Ayaw mong makipag-usap sa akin? Hindi mo ba alam na ako'y may kapangyarihang ikaw ay pakawalan at may kapangyarihang ikaw ay ipako sa krus?
11: Sumagot si Jesus sa kanya, Hindi ka magkakaroon ng anumang kapangyarihan laban sa akin malibang ito'y ibinigay sa iyo mula sa itaas. Kaya't ang nagdala sa akin sa iyo ay may mas malaking kasalanan.
12: Mula noo'y sinikap ni Pilato na siya'y pakawalan. Ngunit ang mga Judio ay nagsisigawang, Kung pakakawalan mo ang taong ito ay hindi ka kaibigan ni Cesar. Ang bawat nag-aangkin na siya'y hari ay nagsasalita ng laban kay Cesar.
13: Nang marinig ni Pilato ang mga salitang ito ay inilabas niya si Jesus, at siya'y naupo sa hukuman sa dakong tinatawag na Plataporma sa Hebreo ay Gabbatha.
14: Noon ay Paghahanda ng Paskuwa, at noo'y mag-iikaanim na oras. Sinabi niya sa mga Judio, Narito ang inyong Hari!
15: Sila'y nagsigawan, Ilayo siya, ilayo siya, ipako siya sa krus! Sinabi sa kanila ni Pilato, Ipapako ko ba sa krus ang inyong Hari? Sumagot ang mga punong pari, Wala kaming hari liban kay Cesar.
16: At ibinigay ni Pilato si Jesus sa kanila upang maipako sa krus.
17: Kinuha nila si Jesus, at siya'y lumabas na pasan niya ang krus, patungo sa tinatawag na Pook ng Bungo, na sa wikang Hebreo ay tinatawag na Golgota.
18: Doon ay kanilang ipinako siya at kasama niya ang dalawa pa, isa sa bawat tagiliran, at sa gitna nila ay si Jesus.
19: Sumulat din si Pilato ng isang pamagat, at inilagay sa itaas ng krus. At ang nakasulat ay Jesus na Taga-Nazaret, ang Hari ng mga Judio.
20: Marami sa mga Judio ang nakabasa ng pamagat na ito, sapagkat ang dakong pinagpakuan kay Jesus ay malapit sa lunsod, at ito'y isinulat sa Hebreo, sa Latin, at sa Griyego.
21: Kaya't sinabi kay Pilato ng mga punong pari ng mga Judio, Huwag mong isulat, Ang Hari ng mga Judio, kundi, Sinasabi ng taong ito, Ako ang Hari ng mga Judio.
22: Sumagot si Pilato, Ang naisulat ko ay naisulat ko na.
23: Nang maipako ng mga kawal si Jesus, kanilang kinuha ang kanyang mga kasuotan at hinati sa apat na bahagi, sa bawat kawal ay isang bahagi. Gayundin ang tunika, at ang tunika ay walang tahi, na hinabing buo mula sa itaas.
24: Kaya't sinabi nila sa isa't isa, Huwag natin itong punitin, kundi tayo'y magpalabunutan kung kanino mapupunta. Ito ay upang matupad ang kasulatan, na nagsasabi,
: Pinaghatian nila ang aking mga kasuotan,
: at ang aking balabal ay kanilang pinagpalabunutan.
25: Ang mga bagay na ito ay ginawa ng mga kawal.
: Samantala, nakatayo sa tabi ng krus ni Jesus ang kanyang ina, at ang kapatid ng kanyang ina, si Maria na asawa ni Cleopas, at si Maria Magdalena.
26: Nang makita ni Jesus ang kanyang ina at ang alagad na kanyang minamahal, na nakatayong katabi niya ay sinabi niya sa kanyang ina, Babae, narito ang iyong anak!
27: Pagkatapos ay sinabi niya sa alagad, Narito ang iyong ina! At mula noon ay dinala siya ng alagad sa kanyang sariling tahanan.
28: Pagkatapos nito, sapagkat alam ni Jesus na ang lahat ng mga bagay ay naganap na, ay sinabi niya upang matupad ang kasulatan, Nauuhaw ako.
29: Mayroon doong isang sisidlang pun ng maasim na alak, kaya't naglagay sila ng isang esponghang basa ng suka sa isang sanga ng isopo, kanilang inilagay sa kanyang bibig.
30: Nang matanggap ni Jesus ang suka ay sinabi niya, Natupad na. At itinungo ang kanyang ulo, at siya ay namatay.
31: Sapagkat noo'y araw ng Paghahanda, upang maiwasan na ang mga katawan ay manatili sa krus sa araw ng Sabbath sapagkat dakila ang araw ng Sabbath na iyon, hiniling ng mga Judio kay Pilato na baliin ang kanilang mga binti at sila'y alisin doon.
32: Kaya't dumating ang mga kawal at binali ang binti ng una at ng isa pa na ipinako sa krus na kasama niya.
33: Ngunit nang dumating sila kay Jesus at makitang patay na, ay hindi na nila binali ang kanyang mga binti.
34: Subalit tinusok ng sibat ng isa sa mga kawal ang kanyang tagiliran at biglang lumabas ang dugo at tubig.
35: Siya na nakakita nito ay nagpatotoo, at ang kanyang patotoo ay tunay, at nalalaman niya na siya'y nagsasabi ng totoo upang kayo rin ay maniwala.
36: Sapagkat ang mga bagay na ito ay nangyari upang matupad ang kasulatan, Kahit isa mang buto niya'y hindi mababali.
37: At sinabi rin sa isa pang kasulatan, Titingin sila sa kanya na kanilang tinusok ng sibat.
38: Pagkatapos ng mga bagay na ito, si Jose na taga-Arimatea, na isang lihim na alagad ni Jesus, dahil sa takot sa mga Judio, ay nakiusap kay Pilato na makuha niya ang bangkay ni Jesus, at siya'y pinahintulutan ni Pilato. Kaya't siya'y pumunta roon at kinuha ang kanyang bangkay.
39: Dumating din si Nicodemo, na noong una ay lumapit sa kanya noong gabi, na may dalang pinaghalong mira at mga aloe, halos isandaang libra ang timbang.
40: Kinuha nila ang bangkay ni Jesus, at binalot nila ng mga telang lino na may mga pabango, ayon sa kaugalian ng mga Judio sa paglilibing.
41: Sa lugar ng pinagpakuan sa kanya ay may isang halamanan, at sa halamana'y may isang bagong libingan na kailanma'y hindi pa nalalagyan ng sinuman.
42: Kaya't dahil sa Paghahanda ng mga Judio, sapagkat malapit ang libingan, ay kanilang inilagay doon si Jesus.