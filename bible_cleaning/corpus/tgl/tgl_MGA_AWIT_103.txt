1: Purihin mo ang Panginoon , O kaluluwa ko;
: at lahat ng nasa loob ko,
: purihin ang kanyang banal na pangalan!
2: Purihin mo ang Panginoon , O kaluluwa ko,
: at huwag mong kalimutan ang lahat niyang mga biyaya
3: na siyang nagpapatawad ng lahat mong mga kasamaan;
: na siyang nagpapagaling ng lahat mong karamdaman,
4: na siyang tumutubos ng iyong buhay sa Hukay
: na siyang nagpuputong sa iyo ng habag at tapat na pagmamahal,
5: na siyang bumubusog sa iyong nasa ng mga mabubuting bagay;
: anupa't nababago na gaya ng sa agila ang iyong kabataan.
6: Ang Panginoon ay nagsasagawa ng mga matuwid na gawa
: at katarungan sa lahat ng naaapi.
7: Kanyang ipinaalam ang kanyang mga daan kay Moises,
: ang kanyang mga gawa sa mga anak ni Israel.
8: Ang Panginoon ay mahabagin at mapagbiyaya,
: hindi magagalitin at sa tapat na pag-ibig ay sagana.
9: Hindi siya laging makikipaglaban,
: ni pananatilihin ang kanyang galit magpakailanman.
10: Hindi niya tayo pinakikitunguhan ayon sa ating mga kasalanan,
: ni ginantihan tayo nang ayon sa ating mga kasamaan.
11: Sapagkat kung paanong ang mga langit ay mataas kaysa lupa,
: ang kanyang tapat na pag-ibig sa mga natatakot sa kanya ay gayon kadakila!
12: Kung gaano ang layo ng silangan sa kanluran,
: gayon inilayo niya sa atin ang ating mga pagsuway.
13: Kung paanong ang ama ay nahahabag sa mga anak niya,
: gayon nahahabag ang Panginoon sa mga natatakot sa kanya.
14: Sapagkat ang ating kalagayan ay kanyang nalalaman,
: naaalala niya na tayo'y alabok.
15: Tungkol sa tao, ang kanyang mga araw ay parang damo,
: siya'y lumalagong gaya ng bulaklak sa parang;
16: ito'y dinaanan ng hangin, at ito'y naglaho,
: at ang mga lugar niyon ay hindi na nalalaman.
17: Ngunit ang tapat na pag-ibig ng Panginoon ay mula sa walang hanggan hanggang sa walang hanggan
: para sa mga natatakot sa kanya,
: at ang kanyang katuwiran ay hanggang sa mga anak ng mga anak,
18: sa mga nag-iingat ng tipan niya,
: at sa nakakaalalang gawin ang mga utos niya.
19: Itinatag ng Panginoon ang kanyang trono sa mga kalangitan,
: at naghahari sa lahat ang kanyang kaharian.
20: Purihin ninyo ang Panginoon , kayong mga anghel niya;
: kayong mga makapangyarihan sa kalakasan na gumaganap ng kanyang salita,
: na nakikinig sa tinig ng kanyang salita!
21: Purihin ninyo ang Panginoon , kayong lahat ng hukbo niya;
: kayong mga lingkod niya na nagsisigawa ng kanyang kalooban!
22: Purihin ninyo ang Panginoon , lahat ng kanyang mga gawa,
: sa lahat ng dako ng kanyang kapamahalaan.
: Purihin mo ang Panginoon , O kaluluwa ko.