1: Hipan ninyo ang trumpeta sa Zion,
: patunugin ninyo ang hudyat sa aking banal na bundok!
: Manginig ang lahat ng naninirahan sa lupain,
: sapagkat ang araw ng Panginoon ay dumarating, ito'y malapit na;
2: isang araw ng kadiliman at pagkulimlim,
: araw ng mga ulap at makapal na dilim!
: Gaya ng bukang-liwayway na kumakalat sa mga bundok,
: isang dakila at makapangyarihang hukbo ang dumarating;
: hindi nagkaroon kailanman ng gaya nila,
: ni magkakaroon pa man pagkatapos nila,
: hanggang sa mga taon ng maraming salinlahi.
3: Isang apoy ang tumutupok sa harapan nila;
: at sa likuran nila'y isang nagliliyab na apoy.
: Ang lupain ay parang halamanan ng Eden sa harapan nila,
: ngunit sa likuran nila'y isang sirang ilang;
: at walang nakatakas sa kanila.
4: Ang anyo nila ay parang anyo ng mga kabayo;
: at sila'y tumatakbong gaya ng mga kabayong pandigma.
5: Gaya ng rumaragasang karwahe
: ay lumulukso sila sa tuktok ng mga bundok,
: gaya ng hugong ng liyab ng apoy
: na tumutupok sa dayami,
: gaya ng isang makapangyarihang hukbo na nakahanda sa labanan.
6: Sa kanilang harapan ay nagdadalamhati ang mga tao,
: lahat ng mukha ay namumutla.
7: Sila'y sumasalakay na gaya ng mga mandirigma,
: kanilang iniakyat ang pader na gaya ng mga kawal.
: Bawat isa'y patungo sa kanya-kanyang lakad,
: at hindi sila lumilihis ng kanilang mga daan.
8: Hindi sila nagtutulakan sa isa't isa;
: bawat isa'y lumalakad sa kanya-kanyang landas;
: kanilang sinasagupa ang mga sandata,
: at hindi sila mapahinto.
9: Kanilang nilulukso ang lunsod;
: kanilang tinatakbo ang mga pader;
: kanilang inaakyat ang mga bahay;
: sila'y pumapasok sa mga bintana na gaya ng magnanakaw.
10: Ang lupa ay nayayanig sa harap nila,
: ang langit ay nanginginig.
: Ang araw at ang buwan ay nagdidilim
: at ang mga bituin ay nawawalan ng kanilang kaningningan.
11: Pinatutunog ng Panginoon ang kanyang tinig
: sa unahan ng kanyang hukbo;
: sapagkat ang kanyang hukbo ay napakalaki,
: siya na nagsasagawa ng kanyang salita ay makapangyarihan.
: Sapagkat ang araw ng Panginoon ay dakila at kakilakilabot;
: sinong makakatagal?
12: Gayunma'y ngayon, sabi ng Panginoon ,
: manumbalik kayo sa akin nang inyong buong puso,
: na may pag-aayuno, at may pagtangis, at pagdadalamhati.
13: At punitin ninyo ang inyong mga puso at hindi ang inyong mga damit.
: Manumbalik kayo sa Panginoon ninyong Diyos;
: sapagkat siya'y mapagbiyaya at mahabagin,
: hindi magagalitin, at sagana sa tapat na pag-ibig
: at nalulungkot sa kasamaan.
14: Sinong nakakaalam kung siya'y hindi magbabalik-loob, at malulungkot,
: at mag-iiwan ng isang pagpapala sa likuran niya,
: ng handog na butil at handog na inumin
: sa Panginoon ninyong Diyos?
15: Hipan ninyo ang trumpeta sa Zion;
: magtakda kayo ng isang ayuno,
: tumawag kayo ng isang taimtim na pagtitipon.
16: Tipunin ninyo ang bayan.
: Pakabanalin ang kapulungan;
: tipunin ang matatanda,
: tipunin ang mga bata,
: at ang mga sanggol na pasusuhin.
: Lumabas ang bagong kasal na lalaki sa kanyang silid,
: at ang bagong kasal na babae sa kanyang silid.
17: Tumangis ang mga pari, ang mga lingkod ng Panginoon
: sa pagitan ng portiko at ng dambana,
: at kanilang sabihin, Maawa ka sa iyong bayan, O Panginoon ,
: at huwag mong gawing katatawanan ang iyong mana,
: na hinahamak ng mga bansa.
: Bakit nila sasabihin sa gitna ng mga bayan,
: Nasaan ang kanilang Diyos?
18: At ang Panginoon ay nanibugho para sa kanyang lupain,
: at nahabag sa kanyang bayan.
19: At ang Panginoon ay sumagot at sinabi sa kanyang bayan,
: Narito, ako'y magpapadala sa inyo ng trigo, alak, at langis,
: at kayo'y mabubusog;
: at hindi ko kayo gagawing
: isang kahihiyan sa gitna ng mga bansa.
20: Aking ilalayo nang malayo sa inyo ang mula sa hilaga,
: at itataboy ko siya sa tuyo at sirang lupain,
: ang kanyang unaha'y sa dagat silangan,
: at ang kanyang hulihan ay sa dagat kanluran;
: ang kanyang baho at masamang amoy ay aalingasaw,
: sapagkat siya'y gumawa ng malalaking bagay.
21: Huwag kang matakot, O lupa,
: ikaw ay matuwa at magalak;
: sapagkat ang Panginoon ang gumawa ng mga dakilang bagay!
22: Huwag kayong matakot, kayong mga hayop sa parang;
: sapagkat ang mga pastulan sa ilang ay sariwa;
: ang punungkahoy ay nagbubunga,
: ang puno ng igos at ang puno ng ubas ay saganang nagbubunga.
23: Kayo'y matuwa, O mga anak ng Zion,
: at magalak sa Panginoon ninyong Diyos;
: sapagkat kanyang ibinigay ang maagang ulan para sa inyong ikawawalang-sala,
: kanyang ibinuhos para sa inyo ang isang masaganang ulan,
: ang maaga at ang huling ulan, gaya nang dati.
24: Ang mga giikan ay mapupuno ng trigo,
: at ang mga sisidlan ay aapawan ng alak at langis.
25: Aking isasauli sa inyo ang mga taon
: na kinain ng kuyog na balang,
: ng gumagapang na balang, at ng maninirang balang, at ng nagngangatngat na balang
: na siyang aking malaking hukbo, na aking sinugo laban sa inyo.
26: Kayo'y kakain nang sagana at mabubusog,
: at inyong pupurihin ang pangalan ng Panginoon ninyong Diyos,
: na gumawa ng kababalaghan sa inyo;
: at ang aking bayan ay hindi na muling mapapahiya.
27: At inyong malalaman na ako'y nasa gitna ng Israel,
: at ako ang Panginoon ninyong Diyos, at wala nang iba;
: at ang aking bayan ay hindi na muling mapapahiya.
28: At mangyayari pagkatapos nito,
: na ibubuhos ko ang aking Espiritu sa lahat ng laman;
: at ang inyong mga anak na lalaki at mga anak na babae ay magsasalita ng propesiya,
: ang inyong matatanda ay mananaginip ng mga panaginip,
: ang inyong mga kabataang lalaki ay makakakita ng mga pangitain.
29: At maging sa mga lingkod na lalaki at babae
: ay ibubuhos ko sa mga araw na iyon ang aking Espiritu.
30: At ako'y magbibigay ng mga tanda sa langit at sa lupa, dugo, apoy, at mga haliging usok.
31: Ang araw ay magiging kadiliman, at ang buwan ay magiging dugo, bago dumating ang dakila at kakilakilabot na araw ng Panginoon .
32: At mangyayari na ang sinumang tumatawag sa pangalan ng Panginoon ay maliligtas, sapagkat sa bundok ng Zion at sa Jerusalem ay pupunta ang mga nakatakas, gaya ng sinabi ng Panginoon , at kabilang sa mga naligtas ay yaong mga tinatawag ng Panginoon .