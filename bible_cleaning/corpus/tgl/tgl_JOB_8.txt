1: Pagkatapos ay sumagot si Bildad na Suhita, at sinabi,
2: Hanggang kailan mo sasabihin ang mga bagay na ito,
: at ang mga salita ng iyong bibig na gaya ng malakas na hangin?
3: Binabaluktot ba ng Diyos ang katarungan?
: O nililiko ba ng Makapangyarihan sa lahat ang matuwid?
4: Kung ang iyong mga anak ay nagkasala laban sa kanya,
: sa kapangyarihan ng kanilang pagsalangsang ay kanyang ibinigay sila.
5: Kung hahanapin mo ang Diyos,
: at dadaing ka sa Makapangyarihan sa lahat;
6: kung ikaw ay dalisay at matuwid;
: tiyak na gigising siya dahil sa iyo,
: at ibabalik ka sa iyong matuwid na tirahan.
7: At bagaman maliit ang iyong pasimula,
: ang iyong huling wakas ay magiging napakadakila.
8: Sapagkat magsiyasat ka sa mga nagdaang panahon, hinihiling ko sa iyo,
: at isaalang-alang mo ang natuklasan ng mga ninuno;
9: sapagkat tayo'y sa kahapon lamang, at walang nalalaman,
: sapagkat ang ating mga araw sa lupa ay isang anino.
10: Hindi ka ba nila tuturuan, at sasabihin sa iyo,
: at bibigkas ng mga salita mula sa kanilang pang-unawa?
11: Lalago ba ang yantok kung walang latian?
: Tutubo ba ang tambo kung walang tubig?
12: Habang namumukadkad pa at hindi pa pinuputol,
: una silang nalalanta kaysa alinmang halaman.
13: Gayon ang mga landas ng lahat ng lumilimot sa Diyos;
: ang pag-asa ng masamang tao ay maglalaho.
14: Ang kanyang pagtitiwala ay masisira,
: at sapot ng gagamba ang kanyang tiwala.
15: Siya'y sasandal sa kanyang bahay, ngunit ito'y hindi tatayo;
: siya'y hahawak dito, ngunit hindi ito magtatagal.
16: Siya'y nananariwa sa harap ng araw,
: at ang kanyang mga suwi ay sumisibol sa kanyang halamanan.
17: Ang kanyang mga ugat ay kumapit sa palibot ng bunton,
: kanyang minamasdan ang dako ng mga bato.
18: Kung siya'y nawasak sa kanyang kinalalagyan,
: kung magkagayo'y ikakaila siya nito, na sinasabi: Hindi kita kailanman nakita.
19: Tingnan mo, ito ang kagalakan ng landas niya;
: at mula sa lupa ay sisibol ang iba.
20: Tingnan mo, hindi itatakuwil ng Diyos ang taong walang kapintasan,
: ni aalalayan man ang kamay ng mga gumagawa ng kasamaan.
21: Kanya namang pupunuin ng pagtawa ang iyong bibig,
: at ang iyong mga labi ng pagsigaw.
22: Silang napopoot sa iyo ay mabibihisan ng kahihiyan,
: at ang tolda ng masama ay mapaparam.