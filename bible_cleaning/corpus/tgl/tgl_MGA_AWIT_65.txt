1: Magkakaroon ng katahimikan sa harapan mo
: at papuri sa Zion, O Diyos;
: at sa iyo'y isasagawa ang mga panata,
2: O ikaw na dumirinig ng panalangin!
: Sa iyo'y lalapit ang lahat ng laman.
3: Mga kasamaan ay nananaig laban sa akin,
: tungkol sa aming mga kasalanan, ito ay pinapatawad mo.
4: Mapalad ang tao na iyong pinipili at pinalalapit
: upang manirahan sa iyong mga bulwagan!
: Kami ay masisiyahan sa kabutihan ng iyong bahay,
: ng iyong templong banal!
5: Sa pamamagitan ng mga gawaing kakilakilabot, sa katuwiran kami'y iyong sinasagot,
: O Diyos ng aming kaligtasan;
: ikaw na siyang tiwala ng lahat ng mga hangganan ng lupa,
: at ng mga dagat na pinakamalayo.
6: Sa pamamagitan ng iyong lakas ay itinayo ang kabundukan,
: palibhasa'y nabibigkisan ng kapangyarihan.
7: Ikaw ang nagpapatigil ng ugong ng mga karagatan,
: ng ugong ng kanilang mga alon,
: at ng pagkakaingay ng mga bayan.
8: Anupa't sila na naninirahan sa pinakamalayong hangganan ng lupa ay natatakot sa iyong mga tanda;
: ang mga paglabas ng umaga at gabi ay pinasisigaw mo sa tuwa.
9: Ang lupa'y iyong dinadalaw at dinidiligan,
: iyong pinayayamang mainam;
: ang ilog ng Diyos ay pun ng tubig;
: ang kanilang butil ay inihahanda mo,
: sapagkat sa gayon inihanda mo ang lupa.
10: Dinidilig mo nang sagana ang mga tudling nito,
: iyong pinapantay ang kanyang mga pilapil,
: at pinalalambot ng ambon,
: at pinagpapala ang paglago nito.
11: Pinuputungan mo ang taon ng iyong kasaganaan,
: ang mga bakas ng iyong karwahe ay tumutulo ng katabaan.
12: Ang mga pastulan sa ilang ay umaapaw,
: ang mga burol ay nabibigkisan ng kagalakan,
13: ang mga pastulan ay nabibihisan ng mga kawan;
: ang mga libis ay natatakpan ng butil,
: sila'y sumisigaw sa kagalakan, oo sila ay umaawit.