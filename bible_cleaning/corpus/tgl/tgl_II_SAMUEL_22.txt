1: At binigkas ni David sa Panginoon ang mga salita ng awit na ito nang araw na iligtas siya ng Panginoon mula sa kamay ng lahat ng kanyang mga kaaway, at sa kamay ni Saul.
2: At kanyang sinabi,
: Ang Panginoon ang aking malaking bato, ang aking tanggulan, at tagapagligtas ko,
3: ang aking Diyos, ang aking malaking bato, na sa kanya'y nanganganlong ako,
: ang aking kalasag, at sungay ng aking kaligtasan,
: ang aking matayog na muog at aking kanlungan.
: Tagapagligtas ko, ikaw ang nagliligtas sa akin mula sa karahasan.
4: Ako'y tatawag sa Panginoon na siyang karapat-dapat papurihan,
: at ako'y inililigtas sa aking mga kaaway.
5: Sapagkat pumalibot sa akin ang mga alon ng kamatayan,
: dumaluhong sa akin ang mga agos ng kapahamakan,
6: ang mga panali ng Sheol ay nagkabuhul-buhol sa akin,
: ang mga silo ng kamatayan ay humarap sa akin.
7: Tumawag ako sa Panginoon sa aking kagipitan,
: sa aking Diyos ako'y nanawagan.
: Mula sa kanyang templo ay narinig niya ang aking tinig,
: at ang aking daing ay umabot sa kanyang mga pandinig.
8: Nang magkagayo'y ang lupa'y umuga at nayanig,
: ang mga saligan ng mga langit ay nanginig
: at nilindol, sapagkat siya'y nagalit.
9: Ang usok ay pumaitaas mula sa kanyang ilong,
: at mula sa kanyang bibig ay ang apoy na lumalamon;
: nag-aalab na mga baga mula sa kanya ay umapoy.
10: Kanyang pinayukod ang langit, at bumaba;
: makakapal na kadiliman ang nasa ilalim ng kanyang mga paa.
11: Siya'y sumakay sa isang kerubin at lumipad;
: siya'y nakita sa mga pakpak ng hangin.
12: Ang kadilimang nasa paligid niya ay ginawa niyang kanyang lambong,
: makakapal na ulap, tubig na nagtipun-tipon.
13: Mula sa kaningningan sa kanyang harapan,
: mga bagang apoy ay nag-alab.
14: Ang Panginoon ay kumulog mula sa langit,
: at ang Kataas-taasan ay bumigkas ng kanyang tinig.
15: At siya'y nagpakawala ng mga palaso, at pinapangalat sila;
: kumidlat, at pinuksa sila.
16: Kaya't ang mga daluyan sa dagat ay lumitaw,
: nalantad ang mga saligan ng sanlibutan,
: dahil sa saway ng Panginoon ,
: sa hihip ng hininga ng kanyang ilong.
17: Siya'y bumaba mula sa itaas, ako'y kanyang sinagip,
: iniahon niya ako mula sa maraming tubig.
18: Iniligtas niya ako sa aking malakas na kaaway,
: mula sa mga napopoot sa akin;
: sapagkat sila'y napakalakas para sa akin.
19: Sila'y dumating sa akin sa araw ng aking kapahamakan,
: ngunit ang Panginoon ay siya kong sanggalang.
20: Dinala niya ako sa isang malawak na dako;
: sapagkat siya'y nalulugod sa akin, iniligtas niya ako.
21: Ginantimpalaan ako ng Panginoon ayon sa aking katuwiran;
: ayon sa kalinisan ng aking mga kamay ay kanya akong ginantihan.
22: Sapagkat ang mga daan ng Panginoon ay aking iningatan,
: at mula sa aking Diyos ay hindi humiwalay na may kasamaan.
23: Sapagkat ang lahat niyang batas ay nasa aking harapan,
: at mula sa kanyang mga tuntunin ay hindi ako humiwalay.
24: Ako'y walang kapintasan sa harapan niya,
: at iningatan ko ang aking sarili mula sa pagkakasala.
25: Kaya't ginantihan ako ng Panginoon ayon sa aking katuwiran,
: ayon sa aking kalinisan sa kanyang harapan.
26: Sa tapat ay nagpapakita ka ng katapatan;
: sa taong walang kapintasan ay nagpapakita ka ng pagiging walang kapintasan;
27: sa dalisay ay magpapakita ka ng kadalisayan;
: at sa mga liko ay magpapakita ka ng kalikuan.
28: Inililigtas mo ang isang bayang mapagpakumbaba,
: ngunit ang iyong mga mata ay nasa mga mapagmataas upang sila'y iyong maibaba.
29: Oo, ikaw ang aking ilawan, O Panginoon
: at tinatanglawan ng aking Diyos ang aking kadiliman.
30: Oo, sa pamamagitan mo ang isang pangkat ay aking mapupuksa,
: at sa pamamagitan ng aking Diyos ay aking malulukso ang isang kuta.
31: Ang Diyos na itosakdal ang kanyang daan;
: ang pangako ng Panginoon ay subok na tunay;
: sa lahat ng kumakanlong sa kanya, siya'y pananggalang.
32: Sapagkat sino ang Diyos, kundi ang Panginoon ?
: At sino ang malaking bato, liban sa ating Diyos?
33: Ang Diyos ay aking matibay na tanggulan,
: at ginawa niyang ligtas ang aking daan.
34: Ginawa niyang gaya ng sa mga usa ang mga paa ko;
: at pinatatag niya ako sa matataas na dako.
35: Kanyang sinasanay ang aking mga kamay sa pakikidigma.
: upang mabaluktot ng aking mga kamay ang tansong pana.
36: Binigyan mo ako ng kalasag ng iyong kaligtasan,
: at pinadakila ako ng iyong kaamuan.
37: Binigyan mo ng malawak na dako, ang aking mga hakbang sa ilalim ko,
: at ang aking mga paa ay hindi nadulas;
38: Tinugis ko ang aking mga kaaway at pinuksa sila,
: at hindi ako bumalik hanggang sa sila'y nalipol.
39: Nilipol ko sila; inulos ko, anupa't sila'y hindi nakabangon;
: sila'y nabuwal sa paanan ko.
40: Sapagkat ako'y binigkisan mo ng lakas para sa pakikipaghamok,
: ang aking mga kaaway, sa ilalim ko ay iyong pinalubog.
41: Iyong pinatalikod sa akin ang mga kaaway ko,
: yaong mga napopoot sa akin, at sila'y pinuksa ko.
42: Sila'y tumingin, ngunit walang magliligtas;
: sila'y dumaing sa Panginoon , ngunit sila'y hindi niya tinugon.
43: Binayo ko silang gaya ng alabok sa lupa;
: dinurog ko sila at niyurakang gaya ng putik sa mga lansangan.
44: Iniligtas mo ako sa mga alitan sa aking bayan;
: iningatan mo ako bilang puno ng mga bansa;
: naglingkod sa akin ang mga taong hindi ko kilala.
45: Ang mga dayuhan ay dumating na sumusuko sa akin,
: pagkarinig nila sa akin, sila'y sumunod sa akin.
46: Ang mga dayuhan ay nanlulupaypay,
: at lumabas na nanginginig mula sa kanilang mga kublihan.
47: Ang Panginoon ay buhy; at ang aking malaking bato'y papurihan;
: at dakilain ang Diyos, ang malaking bato ng aking kaligtasan,
48: ang Diyos na ipinaghiganti ako
: ang mga bayan ay inilagay sa ilalim ko,
49: na siyang naglabas sa akin mula sa aking mga kaaway;
: sa ibabaw ng aking mga kaaway ako'y iyong tinanghal,
: iniligtas mo ako sa mga taong mahilig sa karahasan.
50: Dahil dito'y pupurihin kita, O Panginoon , sa gitna ng mga bansa,
: at aawitan ko ang iyong pangalan ng mga pagdakila.
51: Dakilang pagtatagumpay ang sa kanyang hari'y ibinibigay,
: at nagpapakita ng tapat na pag-ibig sa kanyang hinirang,
: kay David at sa kanyang binhi magpakailanman.