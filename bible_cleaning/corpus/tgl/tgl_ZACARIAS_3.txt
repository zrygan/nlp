1: Pagkatapos, ipinakita niya sa akin si Josue na pinakapunong pari na nakatayo sa harapan ng anghel ng Panginoon , at si Satanas na nakatayo sa kanyang kanan upang paratangan siya.
2: Sinabi ng Panginoon kay Satanas, Sawayin ka nawa ng Panginoon , O Satanas! Ang Panginoon na pumili sa Jerusalem ay sumaway nawa sa iyo! Di ba ito'y isang gatong na inagaw sa apoy?
3: Si Josue nga na nakasuot ng maruming damit ay nakatayo sa harapan ng anghel.
4: Sinabi ng anghel sa mga nakatayo sa harapan niya, Hubarin ninyo ang kanyang maruming kasuotan. Sinabi ng anghel kay Josue, Tingnan mo, aking inalis ang iyong kasamaan, at dadamitan kita ng magarang kasuotan.
5: Aking sinabi, Hayaang kanilang lagyan siya ng isang malinis na turbante sa kanyang ulo. Kaya't nilagyan siya ng malinis na turbante sa kanyang ulo at dinamitan siya at ang anghel ng Panginoon ay nakatayo sa tabi.
6: Tinagubilinan ng anghel ng Panginoon si Josue,
7: Ganito ang sabi ng Panginoon ng mga hukbo: Kung ikaw ay lalakad sa aking mga daan, at kung iyong susundin ang aking bilin, ikaw ang mamumuno sa aking bahay at mangangasiwa sa aking mga bulwagan. Bibigyan kita ng karapatang makalapit sa mga nakatayo rito.
8: Pakinggan mo ngayon, O Josue na pinakapunong pari, ikaw at ang iyong mga kaibigan na nakaupo sa harapan mo, sapagkat sila'y mga palatandaan ng mga bagay na mangyayari. Ilalabas ko ang aking lingkod na Sanga.
9: Sapagkat, narito, ang bato na aking inilagay sa harapan ni Josue, sa ibabaw ng isang bato na may pitong mata, narito, ako'y mag-uukit ng titik nito, sabi ng Panginoon ng mga hukbo, at aking aalisin ang kasamaan ng lupaing iyon sa loob ng isang araw.
10: Sa araw na iyon, sabi ng Panginoon ng mga hukbo, aanyayahan ng bawat isa sa inyo ang kanyang kapwa sa lilim ng puno ng ubas at ng puno ng igos.