1: Pakinggan mo, O Panginoon , ang aking dalangin,
: iyong dinggin ang aking mga daing!
: Sa iyong katapatan, sa iyong katuwiran, ako'y iyong sagutin!
2: At huwag kang pumasok na kasama ng iyong lingkod sa kahatulan;
: sapagkat walang taong nabubuhay na matuwid sa iyong harapan.
3: Sapagkat inusig ng kaaway ang aking kaluluwa;
: kanyang dinurog sa lupa ang aking buhay,
: pinatira niya ako sa madilim na dako gaya ng mga matagal nang patay.
4: Kaya't ang aking espiritu ay nanlulupaypay sa loob ko;
: ang puso ko ay kinikilabutan sa loob ko.
5: Aking naaalala ang mga araw nang una,
: aking ginugunita ang lahat mong ginawa;
: aking binubulay-bulay ang gawa ng iyong mga kamay.
6: Iniuunat ko sa iyo ang aking mga kamay,
: ang kaluluwa ko'y uhaw sa iyo na gaya ng lupang tigang. Selah
7: Magmadali ka, O Panginoon , na ako'y iyong sagutin!
: Ang espiritu ko'y nanlulupaypay!
: Huwag mong ikubli ang iyong mukha sa akin;
: baka ako'y maging gaya nila na nagsibaba sa Hukay.
8: Sa umaga'y iparinig sa akin ang iyong tapat na pag-ibig,
: sapagkat sa iyo ako ay nananalig.
: Ang daan na dapat kong lakaran sa akin ay ituro mo,
: sapagkat itinataas ko ang aking kaluluwa sa iyo.
9: Iligtas mo ako sa aking mga kaaway, O Panginoon ,
: tumakas ako patungo sa iyo upang manganlong.
10: Turuan mo akong gawin ang iyong kalooban,
: sapagkat ang aking Diyos ay ikaw!
: Akayin nawa ako ng iyong mabuting Espiritu
: sa landas na pantay!
11: Alang-alang sa iyong pangalan, O Panginoon , muli akong buhayin!
: Sa iyong katuwiran ay ilabas mo ang aking kaluluwa mula sa kaguluhan,
12: At sa iyong tapat na pag-ibig ay tanggalin mo ang aking mga kaaway,
: at iyong lipulin ang lahat ng nagpapasakit sa aking kaluluwa,
: sapagkat ako'y iyong lingkod.