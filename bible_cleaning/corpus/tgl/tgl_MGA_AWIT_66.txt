1: Magkaingay kayong may kagalakan sa Diyos, buong lupa;
2: awitin ninyo ang kaluwalhatian ng kanyang pangalan;
: gawin ninyong maluwalhati ang pagpupuri sa kanya!
3: Inyong sabihin sa Diyos, Kakilakilabot ang iyong mga gawa!
: Dahil sa kadakilaan ng iyong kapangyarihan, ang iyong kaaway ay pakunwaring susunod sa iyo.
4: Sasamba sa iyo ang buong mundo;
: aawit sila ng papuri sa iyo,
: aawit ng mga papuri sa pangalan mo. Selah
5: Halikayo at tingnan ang ginawa ng Diyos
: siya'y kakilakilabot sa kanyang mga gawa sa gitna ng mga tao.
6: Kanyang ginawang tuyong lupa ang dagat;
: ang mga tao'y tumawid sa ilog nang naglalakad.
: Doon ay nagalak kami sa kanya,
7: siya'y namumuno sa pamamagitan ng kanyang kapangyarihan magpakailanman;
: ang kanyang mga mata ay nagbabantay sa mga bansa
: huwag itaas ng mga mapaghimagsik ang mga sarili nila. Selah
8: O purihin ninyo ang aming Diyos, kayong mga bayan,
: ang tinig ng pagpupuri sa kanya ay hayaang mapakinggan,
9: na umaalalay sa amin kasama ng mga buhy,
: at hindi hinayaang madulas ang aming mga paa.
10: Sapagkat ikaw, O Diyos, ang sumubok sa amin;
: sinubok mo kami na gaya ng pagsubok sa pilak.
11: Iyong inilagay kami sa lambat;
: nilagyan mo ng malupit na pasan ang aming mga balikat.
12: Hinayaan mong sakyan ng mga tao ang aming mga ulo;
: kami ay dumaan sa apoy at sa tubig;
: at dinala mo kami sa kasaganaan.
13: Ako'y papasok sa iyong bahay na may dalang mga handog na susunugin,
: ang mga panata ko sa iyo ay aking tutuparin,
14: na sinambit ng aking mga labi,
: at ipinangako ng aking bibig, nang ako ay nasa pagkaligalig.
15: Hahandugan kita ng mga handog na sinusunog na mga pinataba,
: na may usok ng handog na tupa;
: ako'y maghahandog ng mga toro at mga kambing. Selah
16: Kayo'y magsiparito at inyong dinggin, kayong lahat na natatakot sa Diyos,
: at ipahahayag ko kung ano ang kanyang ginawa para sa aking kaluluwa.
17: Ako'y dumaing sa kanya ng aking bibig,
: at siya'y pinuri ng aking dila.
18: Kung iningatan ko ang kasamaan sa aking puso,
: ang Panginoon ay hindi makikinig.
19: Ngunit tunay na nakinig ang Diyos;
: kanyang dininig ang tinig ng aking panalangin.
20: Purihin ang Diyos,
: sapagkat hindi niya tinanggihan ang aking panalangin
: ni inalis ang kanyang tapat na pag-ibig sa akin!