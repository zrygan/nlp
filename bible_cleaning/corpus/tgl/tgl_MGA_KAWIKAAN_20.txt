1: Ang alak ay manunuya, ang matapang na inumin ay manggugulo;
: at sinumang naililigaw nito ay hindi matalino.
2: Ang matinding poot ng hari ay parang ungal ng leon;
: ang gumagalit sa kanya ay nagkakasala laban sa kanyang buhay.
3: Karangalan para sa isang tao ang umiwas sa alitan;
: ngunit bawat hangal ay makikipag-away.
4: Ang tamad ay hindi nag-aararo sa tagginaw;
: siya'y maghahanap sa anihan, at walang matatagpuan.
5: Ang layunin sa puso ng tao ay parang malalim na tubig;
: ngunit sa taong may kaunawaan, ito'y kanyang iniigib.
6: Maraming tao ang naghahayag ng sariling katapatan,
: ngunit sinong makakatagpo ng taong tapat?
7: Ang taong matuwid na lumalakad sa katapatan niya
: mapapalad ang kanyang mga anak na susunod sa kanya!
8: Ibinubukod ng haring nakaupo sa trono ng kahatulan
: sa pamamagitan ng kanyang mga mata, ang lahat ng kasamaan.
9: Sinong makapagsasabi, Puso ko'y aking nalinisan;
: ako'y malinis mula sa aking kasalanan?
10: Iba't ibang panimbang, at iba't ibang sukatan,
: parehong sa Panginoon ay karumaldumal.
11: Ang bata man ay nakikilala sa pamamagitan ng kanyang mga gawa,
: kung ang kanyang ginagawa ay malinis at tama.
12: Ang nakikinig na tainga, at ang nakakakitang mata,
: ang Panginoon ang parehong gumawa sa kanila.
13: Huwag mong ibigin ang pagtulog, baka humantong ka sa kahirapan,
: imulat mo ang iyong mga mata, at mabubusog ka ng tinapay.
14: Walang halaga, walang halaga, sabi ng mamimili;
: ngunit kapag nakalayo na siya, saka siya magmamalaki.
15: Mayroong ginto, at napakaraming mga batong mahal,
: ngunit mahalagang hiyas ang mga labi ng kaalaman.
16: Kunin mo ang suot ng taong nananagot sa di-kilala;
: at tanggapan mo ng sangla ang nananagot sa mga banyaga.
17: Matamis sa isang tao ang tinapay na nakuha sa pandaraya,
: ngunit pagkatapos, ang kanyang bibig ay mapupuno ng graba.
18: Natatatag sa pamamagitan ng payo ang bawat panukala;
: sa pamamagitan ng matalinong patnubay ikaw ay makipagdigma.
19: Ang naghahatid ng tsismis ay naghahayag ng mga lihim;
: kaya't ang nagsasalita ng kahangalan ay huwag mong kasamahin.
20: Kung sumumpa sa kanyang ama o sa kanyang ina ang sinuman,
: ang kanyang ilawan ay papatayin sa pusikit na kadiliman.
21: Ang mana na madaling nakuha sa pasimula,
: sa katapusan ay hindi mapagpapala.
22: Huwag mong sabihin, Ang masama'y aking gagantihan,
: maghintay ka sa Panginoon , at ikaw ay kanyang tutulungan.
23: Ang paiba-ibang panimbang, sa Panginoon ay karumaldumal,
: at hindi mabuti ang madadayang timbangan.
24: Ang mga lakad ng tao ay sa Panginoon ;
: paano ngang mauunawaan ng tao ang kanyang lakad?
25: Isang bitag sa tao ang padalus-dalos na magsabi, Ito ay banal,
: at pagkatapos gumawa ng mga panata, saka pa magbubulay-bulay.
26: Ibinubukod ng matalinong hari ang masama,
: at sa gulong sila'y ipinasasagasa.
27: Ilawan ng Panginoon ang espiritu ng tao,
: na sumisiyasat ng kaloob-looban nito.
28: Ang nagpapanatili sa hari ay katapatan at katotohanan,
: at ang kanyang trono ay inaalalayan ng katuwiran.
29: Ang kaluwalhatian ng mga kabataan ay ang kanilang kalakasan,
: at ang kagandahan ng matatanda ay ang ulo nilang may uban.
30: Ang mga latay na sumusugat ay lumilinis ng kasamaan;
: at ang mga hampas ay nagpapadalisay sa kaloob-looban.