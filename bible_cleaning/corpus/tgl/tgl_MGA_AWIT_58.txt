1: Tunay bang kayo'y nagsasalita nang matuwid, kayong mga diyos?
: Matuwid ba kayong humahatol, O kayong mga anak ng tao?
2: Hindi, sa inyong mga puso ay nagsisigawa kayo ng kamalian;
: sa lupa ang karahasan ng inyong mga kamay ay inyong tinitimbang.
3: Ang masama ay naliligaw mula sa bahay-bata,
: silang nagsasalita ng mga kasinungalingan ay naliligaw mula sa pagkapanganak.
4: Sila'y may kamandag na gaya ng kamandag ng ahas,
: gaya ng binging ahas na nagtatakip ng kanyang pandinig,
5: kaya't hindi nito naririnig ang tinig ng mga engkantador,
: ni ang tusong manggagayuma.
6: O Diyos, basagin mo ang mga ngipin sa kanilang mga bibig;
: tanggalin mo ang mga pangil ng mga batang leon, O Panginoon !
7: Parang tubig na papalayong umaagos ay maglaho nawa sila,
: kapag iniumang na niya ang kanyang mga palaso, maging gaya nawa sila ng mga pirasong naputol.
8: Maging gaya nawa ng kuhol na natutunaw habang nagpapatuloy,
: gaya ng wala sa panahong panganganak na hindi nakakita ng araw kailanman.
9: Bago makaramdam ang inyong mga palayok sa init ng dawag,
: kanyang kukunin ang mga iyon ng ipu-ipo ang sariwa at gayundin ang nagniningas.
10: Magagalak ang matuwid kapag nakita niya ang paghihiganti;
: kanyang huhugasan ang kanyang mga paa ng dugo ng masama.
11: Sasabihin ng mga tao, Tiyak na sa matuwid ay may gantimpala,
: tiyak na may Diyos na humahatol sa lupa.