1: Halikayo at tayo'y manumbalik sa Panginoon ;
: sapagkat siya ang lumapa, ngunit pagagalingin niya tayo;
: sinugatan niya tayo ngunit tayo'y kanyang bebendahan.
2: Pagkatapos ng dalawang araw ay muli niya tayong bubuhayin;
: sa ikatlong araw ay ibabangon niya tayo,
: upang tayo'y mabuhay sa harap niya.
3: At ating kilalanin, tayo'y magpatuloy upang makilala ang Panginoon ;
: ang kanyang paglabas ay kasintiyak ng bukang-liwayway;
: at siya'y paparito sa atin na parang ulan,
: tulad ng ulan sa tagsibol na dumidilig sa lupa.
4: Anong gagawin ko sa iyo, O Efraim?
: Anong gagawin ko sa iyo, O Juda?
: Ang inyong katapatan ay parang ulap sa umaga,
: at parang hamog na maagang umaalis.
5: Kaya't sila'y aking pinutol sa pamamagitan ng mga propeta;
: pinatay ko sila ng mga salita ng aking bibig;
: at ang aking mga kahatulan ay lumalabas na parang liwanag.
6: Sapagkat nalulugod ako sa katapatan, kaysa alay,
: ng pagkakilala sa Diyos kaysa mga handog na sinusunog.
7: Ngunit gaya ni Adan ay sumuway sila sa tipan;
: doo'y nagsigawa silang may kataksilan sa akin.
8: Ang Gilead ay lunsod ng mga gumagawa ng kasamaan;
: tigmak ng dugo.
9: Kung paanong ang mga tulisan ay nag-aabang sa isang tao,
: gayon nagsasama-sama ang mga pari;
: sila'y pumapatay sa daan patungong Shekem.
: Sila'y gumagawa ng kasamaan.
10: Sa sambahayan ni Israel ay nakakita ako ng kakilakilabot na bagay;
: ang pagiging bayarang babae ng Efraim ay naroroon, ang Israel ay dinudungisan ang sarili.
11: Sa iyo rin, O Juda, ay may nakatakdang pag-aani,
: kapag ibabalik ko na ang mga kayamanan sa aking bayan.