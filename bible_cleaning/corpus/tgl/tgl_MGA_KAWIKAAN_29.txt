1: Ang madalas na sawayin ngunit ang ulo ay matigas,
: ay biglang mababali, at wala nang lunas.
2: Kapag ang matutuwid ay namamahala, ang bayan ay nagsasaya,
: ngunit kapag ang masama ay namumuno, ang bayan ay nagbubuntong-hininga.
3: Ang umiibig sa karunungan ay nagpapasaya sa kanyang ama;
: ngunit ang nakikisama sa upahang babae ay sumisira ng kayamanan niya.
4: Pinatatatag ng hari ang lupain sa pamamagitan ng katarungan;
: ngunit ginigiba ito ng humihingi ng suhol na sapilitan.
5: Ang taong kunwari'y pumupuri sa kanyang kapwa,
: ay naglalatag ng lambat sa kanyang mga paa.
6: Ang masamang tao'y nasisilo sa kanyang pagsalangsang,
: ngunit ang taong matuwid ay umaawit at nagdiriwang.
7: Alam ng matuwid ang karapatan ng dukha;
: ngunit ang gayong kaalaman ay di nauunawaan ng masama.
8: Ang mga manlilibak ang sa isang lunsod ay tumutupok,
: ngunit ang matatalinong tao ay nag-aalis ng poot.
9: Kung ang pantas ay magkaroon ng pakikipagtalo sa isang hangal,
: magagalit lamang o tatawa ang hangal, at hindi magkakaroon ng katahimikan.
10: Ang mga taong uhaw sa dugo ay namumuhi sa walang sala,
: at ang buhay ng matuwid ay hinahabol nila.
11: Inihihinga ng hangal ang kanyang buong galit,
: ngunit ang matalino ay nagpipigil nang tahimik.
12: Kung ang pinuno ay nakikinig sa kasinungalingan,
: magiging masasama ang lahat niyang tauhan.
13: Ang dukha at ang nang-aapi ay nagkakasalubong,
: ang mga mata nilang pareho ay pinagliliwanag ng Panginoon .
14: Kung ang hari ay humahatol sa dukha nang may katarungan,
: ang kanyang trono ay matatatag magpakailanman.
15: Ang pamalo at saway ay nagbibigay ng karunungan,
: ngunit ang batang pinababayaan, sa kanyang ina ay nagbibigay-kahihiyan.
16: Kapag ang masama ay nanunungkulan, dumarami ang pagsalangsang,
: ngunit pagmamasdan ng matuwid ang kanilang pagkabuwal.
17: Supilin mo ang iyong anak, at bibigyan ka niya ng kapahingahan;
: ang iyong puso ay bibigyan niya ng kasiyahan.
18: Kung saan walang pangitain, nagpapabaya ang taong-bayan,
: ngunit mapalad ang sumusunod sa kautusan.
19: Ang alipin ay hindi masasaway ng mga salita lamang,
: sapagkat kahit nauunawaan niya ay hindi niya papakinggan.
20: Nakikita mo ba ang tao na padalus-dalos sa kanyang mga salita?
: May pag-asa pa ang hangal kaysa kanya.
21: Siyang nag-aaruga sa kanyang lingkod mula sa pagkabata,
: sa bandang huli ay magiging kanyang tagapagmana.
22: Ang taong magagalitin ay lumilikha ng away,
: at ang mainitin ang ulo ay sanhi ng maraming pagsuway.
23: Ang kapalaluan ng tao ang sa kanya'y magpapababa,
: ngunit magtatamo ng karangalan ang may mapagpakumbabang diwa.
24: Ang kasamahan ng magnanakaw ay namumuhi sa kanyang buhay;
: naririnig niya ang sumpa, ngunit walang ipinaaalam.
25: Ang takot sa tao ay naglalatag ng bitag,
: ngunit ang nagtitiwala sa Panginoon ay maliligtas.
26: Marami ang humahanap ng lingap ng isang tagapamahala,
: ngunit ang katarungan ay sa Panginoon makukuha.
27: Ang masamang tao ay karumaldumal sa matuwid;
: at ang matuwid sa kanyang lakad ay karumaldumal sa masama.