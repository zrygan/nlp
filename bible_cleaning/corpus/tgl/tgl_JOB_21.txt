1: Nang magkagayo'y sumagot si Job, at sinabi,
2: Pakinggan ninyong mabuti ang mga salita ko,
: at ito'y maging kaaliwan ninyo.
3: Pagtiisan ninyo ako, at ako nama'y magsasalita,
: at pagkatapos na ako'y makapagsalita, ay saka kayo manuya.
4: Sa ganang akin, ang sumbong ko ba ay laban sa tao?
: Bakit hindi ako dapat mainip?
5: Tingnan ninyo ako, at manghilakbot kayo,
: at ilagay ninyo ang inyong kamay sa bibig ninyo.
6: Kapag ito'y aking naaalala ay nanlulumo ako,
: at nanginginig ang laman ko.
7: Bakit nabubuhay ang masama,
: tumatanda, at nagiging malakas sa kapangyarihan?
8: Ang kanilang mga anak ay matatag sa kanilang paningin,
: at nasa harapan ng kanilang mga mata ang kanilang supling.
9: Ligtas sa takot ang mga bahay nila,
: ang pamalo ng Diyos ay wala sa kanila.
10: Ang kanilang baka ay naglilihi nang walang humpay,
: ang kanilang baka ay nanganganak, at hindi napapahamak ang kanyang guya.
11: Kanilang inilabas ang kanilang mga bata na gaya ng kawan,
: at ang kanilang mga anak ay nagsasayawan.
12: Sila'y nag-aawitan sa saliw ng tamburin at lira,
: at nagkakatuwaan sa tunog ng plauta.
13: Ang kanilang mga araw sa kaginhawahan ay ginugugol,
: at sila'y payapang bumababa sa Sheol.
14: At sinasabi nila sa Diyos, Lumayo ka sa amin!
: Hindi namin ninanasa na ang inyong mga lakad ay aming alamin.
15: Ano ang Makapangyarihan sa lahat, upang siya'y paglingkuran namin?
: At anong pakinabang ang makukuha namin, kung kami sa kanya ay manalangin?
16: Narito, hindi ba ang kanilang kaginhawahan ay nasa kanilang kamay?
: Ang payo ng masama ay malayo sa akin.
17: Gaano kadalas pinapatay ang ilaw ng masama?
: Na ang kanilang kapahamakan ay dumarating sa kanila?
: Na ipinamamahagi ng Diyos ang sakit sa kanyang galit?
18: Na sila'y gaya ng dayami sa harap ng hangin,
: at gaya ng ipa na tinatangay ng bagyo?
19: Inyong sinasabi, Iniipon ng Diyos ang kanilang kasamaan para sa kanyang mga anak.
: Iganti nawa niya sa kanilang sarili, upang ito'y malaman nila.
20: Makita nawa ng kanilang mga mata ang kanilang pagkagiba,
: at painumin nawa sila ng poot ng Makapangyarihan sa lahat.
21: Sapagkat anong pinapahalagahan nila para sa kanilang bahay pagkamatay nila,
: kapag ang bilang ng kanilang mga buwan ay natapos na?
22: May makakapagturo ba sa Diyos ng kaalaman?
: Gayong ang nasa itaas ay kanyang hinahatulan?
23: Ang isa'y namamatay sa kanyang lubos na kasaganaan,
: ganap na matatag at may katiwasayan.
24: Ang kanyang katawan ay pun ng taba,
: at ang utak ng kanyang mga buto ay basa.
25: At ang isa pa'y namatay sa paghihirap ng kaluluwa,
: at kailanman ay hindi nakatikim ng mabuti.
26: Sila'y nakahigang magkasama sa alabok,
: at tinatakpan sila ng uod.
27: Tingnan mo, aking nalalaman ang inyong haka,
: at ang inyong mga balak na gawan ako ng masama.
28: Sapagkat inyong sinasabi, Saan naroon ang bahay ng pinuno?
: At saan naroon ang tolda na tinatahanan ng masama?
29: Sa mga naglalakbay sa lansangan ay di ba itinanong ninyo?
: At hindi ba ninyo tinatanggap ang kanilang mga patotoo?
30: Na ang masamang tao ay kaaawaan sa araw ng kapahamakan?
: Na siya'y ililigtas sa araw ng kapootan?
31: Sinong magpapahayag ng kanyang lakad sa kanyang mukha?
: At sinong maniningil sa kanya sa kanyang ginawa?
32: Kapag siya'y dinala sa libingan,
: ay binabantayan ang kanyang himlayan.
33: Ang mga kimpal ng lupa ng libis ay mabuti sa kanya;
: lahat ng tao ay susunod sa kanya,
: at hindi mabilang ang mga nauna sa kanya.
34: Paano ngang inyong aaliwin ako ng walang kabuluhan?
: Walang naiiwan sa inyong mga sagot kundi kabulaanan.