1: Ang aking puso ay tapat, O Diyos;
: ako'y aawit, oo, ako'y aawit
: ng mga pagpuri ng aking kaluwalhatian!
2: Kayo'y gumising, alpa at lira!
: Aking gigisingin ang madaling-araw!
3: Ako'y magpapasalamat sa iyo, O Panginoon , sa gitna ng mga bayan;
: ako'y aawit ng mga papuri sa iyo sa gitna ng mga bansa.
4: Sapagkat ang iyong tapat na pag-ibig ay dakila sa itaas ng mga langit,
: ang iyong katotohanan ay umaabot sa mga ulap.
5: Dakilain ka, O Diyos, sa itaas ng mga langit!
: Ang iyo nawang kaluwalhatian ay maging sa ibabaw ng buong lupa!
6: Upang mailigtas ang minamahal mo,
: tulungan mo ng iyong kanang kamay, at sagutin mo ako!
7: Ang Diyos ay nagsalita sa kanyang santuwaryo
: Ang Shekem ay hahatiin ko,
: at ang Libis ng Sucot ay susukatin ko.
8: Ang Gilead ay akin; ang Manases ay akin;
: ang Efraim ay helmet ng ulo ko;
: ang Juda'y aking setro.
9: Ang Moab ay aking hugasan;
: sa Edom ay ihahagis ko ang aking sandalyas;
: sa ibabaw ng Filistia ay sisigaw ako ng malakas.
10: Sinong magdadala sa akin sa lunsod na may kuta?
: Sinong maghahatid sa akin sa Edom?
11: Hindi ba't itinakuwil mo na kami, O Diyos?
: At hindi ka ba hahayong kasama ng aming mga hukbo, O Diyos?
12: Ng tulong laban sa kaaway kami ay pagkalooban mo,
: sapagkat walang kabuluhan ang tulong ng tao.
13: Kasama ng Diyos ay gagawa kaming may katapangan;
: siya ang yayapak sa aming mga kalaban.