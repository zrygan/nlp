1: Pagkatapos nito ay nakakita ako ng apat na anghel na nakatayo sa apat na sulok ng lupa, na pinipigil ang apat na hangin ng lupa, upang huwag humihip ang hangin sa lupa, o sa dagat man, o sa anumang punungkahoy.
2: At nakita ko ang isa pang anghel na umaakyat mula sa sikatan ng araw, na taglay ang tatak ng Diyos na buhy at siya'y sumigaw nang may malakas na tinig sa apat na anghel na pinagkalooban ng kapangyarihang pinsalain ang lupa at ang dagat,
3: na nagsasabi, Huwag ninyong pinsalain ang lupa, o ang dagat, o ang mga punungkahoy, hanggang sa aming matatakan sa kanilang mga noo ang mga alipin ng ating Diyos.
4: At narinig ko ang bilang ng mga tinatakan, 144,000, tinatakan mula sa bawat lipi ng mga anak ni Israel
5: Sa lipi ni Juda ay 12,000 ang tinatakan;
: sa lipi ni Ruben ay 12,000;
: sa lipi ni Gad ay 12,000;
6: sa lipi ni Aser ay 12,000;
: sa lipi ni Neftali ay 12,000;
: sa lipi ni Manases ay 12,000;
7: sa lipi ni Simeon ay 12,000;
: sa lipi ni Levi ay 12,000;
: sa lipi ni Isacar ay 12,000;
8: sa lipi ni Zebulon ay 12,000;
: sa lipi ni Jose ay 12,000;
: sa lipi ni Benjamin ay 12,000 ang tinatakan.
9: Pagkatapos ng mga bagay na ito ay tumingin ako, at naroon, ang napakaraming tao na di-mabilang ng sinuman, mula sa bawat bansa, sa lahat ng mga lipi, mga bayan at mga wika, na nakatayo sa harapan ng trono at sa harapan ng Kordero, na nakasuot ng mapuputing damit, at may mga sanga ng palma sa kanilang mga kamay;
10: at nagsisigawan nang may malakas na tinig, na nagsasabi,
: Ang pagliligtas ay sa aming Diyos na nakaupo sa trono, at sa Kordero!
11: At ang lahat ng mga anghel ay tumayo sa palibot ng trono, at ng matatanda at ng apat na nilalang na buhy at sila'y nagpatirapa sa harapan ng trono at sumamba sa Diyos,
12: na nagsasabi,
: Amen! Ang pagpapala, kaluwalhatian, karunungan,
: pagpapasalamat, karangalan,
: kapangyarihan, at kalakasan,
: ay sa aming Diyos magpakailanpaman. Amen.
13: At sumagot ang isa sa matatanda na nagsasabi sa akin, Ang mga ito na may suot ng mapuputing damit, sino ba sila at saan sila nanggaling?
14: Sinabi ko sa kanya, Ginoo, ikaw ang nakakaalam. At sinabi niya sa akin, Ang mga ito ang nanggaling sa malaking kapighatian, at naghugas ng kanilang mga damit at pinaputi ang mga ito sa dugo ng Kordero.
15: Kaya't sila'y nasa harapan ng trono ng Diyos at naglilingkod sa kanya araw at gabi sa kanyang templo; at siyang nakaupo sa trono ay kakanlungan sila.
16: Sila'y hindi na magugutom pa, ni mauuhaw man; ni hindi na sila tatamaan ng araw, o ng anumang nakakapasong init,
17: sapagkat ang Kordero na nasa gitna ng trono ay siyang magiging pastol nila, at sila'y papatnubayan patungo sa mga bukal ng tubig ng buhay; at papahirin ng Diyos ang bawat luha sa kanilang mga mata.