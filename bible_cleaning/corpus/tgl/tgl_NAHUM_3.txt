1: Kahabag-habag ang madugong lunsod!
: punung-puno ng kabulaanan at samsam
: at sa kanya'y hindi nawawalan ng biktima!
2: Ang bagsak ng panghagupit, at ang pagragasa ng gulong,
: nagdadambahang kabayo at lukso ng mga karwahe!
3: Sumusugod ang mga mangangabayo,
: kumikislap na tabak at kumikinang na sibat,
: at napakaraming patay,
: bunton ng mga bangkay,
: at walang katapusang mga bangkay;
: sila'y natitisod sa mga bangkay
4: Ang lahat ay dahil sa di mabilang na pagpapakasama ng bayarang babae,
: ang maganda at babaing dalubhasa sa pag-eengkanto,
: na nagbibili ng mga bansa sa pamamagitan ng kanyang pagiging bayarang babae.
: at ang mga bayan sa pamamagitan ng kanyang mga pag-eengkanto.
5: Narito, ako'y laban sa iyo,
: sabi ng Panginoon ng mga hukbo,
: at aking itataas ang damit mo sa iyong mukha;
: at ipapakita ko sa mga bansa ang iyong kahubaran
: at sa mga kaharian ang iyong kahihiyan.
6: Tatapunan kita ng basura
: at gagawin kitang hamak,
: at gagawin kang katatawanan.
7: At ang lahat ng titingin sa iyo, ay lalayo sa iyo, at magsasabi,
: Ang Ninive ay sira, sinong tataghoy sa kanya?
: saan ako hahanap ng mga mang-aaliw para sa iyo?
8: Ikaw ba'y mas mabuti pa sa Noamon
: na nakaupo sa tabi ng Nilo,
: na may tubig sa palibot niya;
: na ang kuta niya'y ang dagat,
: at ang tubig ay kanyang pader?
9: Ang Etiopia ang kanyang lakas,
: pati ang Ehipto, at iyon ay walang hangganan;
: ang Put at Lubim ay kanyang naging mga katulong.
10: Gayunman siya'y ipinatapon,
: siya'y dinala sa pagkabihag;
: maging ang kanyang mga anak ay pinagputul-putol
: sa dulo ng lahat ng mga lansangan;
: pinagpalabunutan ang kanyang mararangal na tao,
: at ang lahat ng kanyang mga dakilang tao ay ginapos ng mga tanikala.
11: Ikaw man ay malalasing,
: ikaw ay itatago,
: ikaw ay hahanap
: ng kanlungan mula sa kaaway.
12: Lahat ng iyong kuta ay magiging parang puno ng igos
: na may unang hinog na mga igos;
: na kapag inuga ay nalalaglag sa
: bibig ng kumakain.
13: Narito, ang iyong bayan
: sila'y mga babae sa gitna mo.
: Ang mga pintuan ng iyong lupain
: ay bukas nang maluwang sa iyong mga kaaway;
: nilamon ng apoy ang iyong mga halang.
14: Umigib ka ng tubig para sa pagkubkob;
: tibayan mo ang iyong mga muog;
: pumasok ka sa putikan,
: magbayo ka sa lusong,
: hawakan mo ang hulmahan ng tisa!
15: Doon ka sasakmalin ng apoy;
: tatagpasin ka ng tabak.
: Lalamunin ka nito na gaya ng balang.
: Magpakarami kang gaya ng balang
: magpakarami kang gaya ng tipaklong!
16: Pinarami mo ang iyong mga mangangalakal
: nang higit kaysa mga bituin sa langit.
: Ibinuka ng balang ang kanyang mga pakpak at lumipad na papalayo.
17: Ang iyong mga pinuno ay gaya ng mga tipaklong,
: at ang iyong mga tagapamahala ay parang kawan ng balang,
: na dumadapo sa mga bakod
: sa araw na malamig
: kapag ang araw ay sumikat, sila'y nagliliparan,
: walang nakakaalam kung nasaan sila.
18: Ang iyong mga pastol ay natutulog,
: O hari ng Asiria;
: ang iyong mga maharlika ay nahihimbing.
: Ang iyong bayan ay nakakalat sa mga bundok,
: at walang magtitipon sa kanila.
19: Walang paggaling ang iyong sakit,
: ang iyong sugat ay malubha.
: Lahat ng makabalita sa iyo
: ay pumapalakpak ng kanilang kamay sa iyo.
: Sapagkat sino ang kailanma'y nakaligtas sa iyong walang tigil na kalupitan?