1: Anak ko, kung naging tagapanagot ka sa iyong kapwa,
: kung itinali mo ang iyong sarili sa isang banyaga,
2: ikaw ay nasilo ng mga salita ng iyong mga labi,
: at ikaw ay nahuli ng mga salita ng iyong bibig.
3: Gawin mo ito ngayon, anak ko, at iligtas mo ang iyong sarili,
: yamang ikaw ay nahulog sa kapangyarihan ng iyong kapwa
: humayo ka, magpakababa ka, at makiusap sa iyong kapwa.
4: Huwag mong bigyan ng tulog ang iyong mga mata,
: o paidlipin man ang mga talukap ng iyong mata.
5: Iligtas mo ang iyong sarili na parang usa sa kamay ng mangangaso,
: at parang ibon mula sa kamay ng mambibitag.
6: Pumaroon ka sa langgam, ikaw na tamad;
: masdan mo ang kanyang mga lakad at ika'y magpakapantas,
7: na bagaman walang puno,
: tagapamahala, o pinuno,
8: naghahanda ng kanyang pagkain sa tag-araw,
: at tinitipon ang kanyang pagkain sa anihan.
9: Hanggang kailan ka hihiga riyan, O tamad?
: Kailan ka babangon sa iyong pagkakatulog?
10: Kaunting pagtulog, kaunting pag-idlip,
: kaunting paghalukipkip ng mga kamay upang magpahingalay,
11: sa gayo'y ang karukhaan ay darating sa iyo na parang magnanakaw,
: at ang kasalatan na parang lalaking may sandata.
12: Ang taong walang kabuluhan, ang taong masama,
: ay gumagala na may masamang bunganga.
13: Kumikindat ang kanyang mga mata, pinagsasalita ang kanyang mga paa,
: na itinuturo ang daliri niya,
14: kumakatha ng masama sa kanyang likong puso,
: patuloy na naghahasik ng pagtatalo.
15: Kaya't biglang darating sa kanya ang kapahamakan,
: sa isang iglap ay madudurog siya, at walang kagamutan.
16: Ang Panginoon ay namumuhi sa anim na bagay,
: oo, pito ang sa kanya'y kasuklamsuklam
17: Mga palalong mata, sinungaling na dila,
: at mga kamay na nagbububo ng dugong walang sala,
18: pusong kumakatha ng masasamang plano,
: mga paang sa kasamaan ay nagmamadali sa pagtakbo;
19: bulaang saksi na nagsasalita ng kasinungalingan,
: at ang naghahasik sa magkakapatid ng kaguluhan.
20: Anak ko, ingatan mo ang utos ng iyong ama,
: at huwag mong pabayaan ang turo ng iyong ina.
21: Sa iyong puso'y ikintal mong lagi,
: sa iyong leeg ay iyong itali.
22: Kapag ikaw ay lumalakad, sa iyo'y papatnubay,
: kapag ikaw ay natutulog, sa iyo'y magbabantay,
: at kapag ikaw ay gumigising, ikaw ay kanilang kakausapin.
23: Sapagkat ang utos ay tanglaw, at ang aral ay ilaw,
: at ang mga saway ng disiplina ay daan ng buhay;
24: upang mula sa masamang babae ay maingatan ka,
: mula sa tabil ng dila ng mapangalunya.
25: Huwag mong nasain sa iyong puso ang kanyang ganda,
: at huwag mong hayaang mahuli ka niya ng kanyang mga pilik-mata.
26: Sapagkat ang masamang babae ay maaaring upahan ng isang pirasong tinapay,
: ngunit hinuhuli ng mangangalunya ang mahalagang buhay.
27: Makapagdadala ba ng apoy ang isang tao sa kanyang kandungan,
: at hindi masusunog ang kanyang kasuotan?
28: Sa nagbabagang uling makalalakad ba ang isang tao,
: at ang kanyang mga paa ay hindi mapapaso?
29: Gayon ang sumisiping sa asawa ng kanyang kapwa;
: sinumang humipo sa kanya ay hindi maaaring walang parusa.
30: Hindi hinahamak ng mga tao ang magnanakaw kapag siya'y nagnanakaw,
: upang kapag siya'y gutom siya'y masiyahan.
31: Gayunma'y kung siya'y mahuli, makapito niyang pagbabayaran;
: ibibigay niya lahat ang laman ng kanyang bahay.
32: Walang sariling bait siyang nangangalunya,
: ang gumagawa niyon ay sarili ang sinisira.
33: Mga sugat at kasiraang-puri ang kanyang tatamuhin,
: at ang kanyang kahihiyan ay hindi na papawiin.
34: Sapagkat ang panibugho ay nagpapabagsik sa lalaki,
: at hindi siya nagpapatawad sa araw ng paghihiganti.
35: Hindi niya tatanggapin ang anumang bayad,
: ni sa maraming suhol siya'y mapaglulubag.