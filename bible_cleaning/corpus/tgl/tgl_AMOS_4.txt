1: Pakinggan ninyo ang salitang ito, O mga baka ng Basan,
: na nasa bundok ng Samaria,
: na umaapi sa mga dukha,
: na dumudurog sa mga nangangailangan,
: na nagsasabi sa kanilang mga asawang lalaki, Dalhin ninyo ngayon, upang kami'y makainom!
2: Ang Panginoong Diyos ay sumumpa sa pamamagitan ng kanyang kabanalan
: Ang mga araw ay tiyak na darating sa inyo,
: na kanilang tatangayin kayo sa pamamagitan ng mga bingwit,
: pati ang kahuli-hulihan sa inyo sa pamamagitan ng mga pamingwit.
3: At kayo'y lalabas sa mga butas,
: na bawat isa'y tuluy-tuloy sa harapan niya.
: at kayo'y itatapon sa Harmon, sabi ng Panginoon .
4: Pumunta kayo sa Bethel, at sumuway kayo;
: sa Gilgal, at paramihin ninyo ang pagsuway,
: dalhin ninyo ang inyong mga handog tuwing umaga,
: at ang inyong mga ikasampung bahagi tuwing ikatlong araw;
5: kayo'y maghandog ng alay ng pasasalamat na may pampaalsa,
: at kayo'y maghayag ng mga kusang handog at inyong ipamalita ang mga iyon,
: sapagkat gayon ang nais ninyong gawin,
: O bayan ng Israel! sabi ng Panginoong Diyos .
6: At binigyan ko naman kayo ng kalinisan ng mga ngipin sa lahat ninyong mga lunsod,
: at kakulangan ng tinapay sa lahat ninyong mga dako;
: gayunma'y hindi kayo nanumbalik sa akin, sabi ng Panginoon .
7: At pinigil ko rin ang ulan sa inyo,
: nang tatlong buwan na lamang at pag-aani na;
: ako'y nagpaulan sa isang bayan, at hindi ko pinaulan sa kabilang bayan
: ang isang bukid ay inulanan, at ang bukid na hindi inulanan ay natuyo.
8: Sa gayo'y dalawa o tatlong bayan ang gumala sa isang bayan
: upang uminom ng tubig, at hindi napawi ang uhaw;
: gayunma'y hindi kayo nanumbalik sa akin, sabi ng Panginoon .
9: Aking sinalot kayo ng pagkalanta at ng amag.
: Sinira ko ang inyong mga halamanan at ang inyong mga ubasan;
: ang inyong mga puno ng igos at mga puno ng olibo ay nilamon ng balang;
: gayunma'y hindi kayo nanumbalik sa akin, sabi ng Panginoon .
10: Aking pinarating sa gitna ninyo ang salot na gaya ng sa Ehipto;
: ang inyong mga binata ay pinatay ko ng tabak,
: kasama ang inyong mga kabayong nabihag;
: at aking pinaalingasaw ang baho ng inyong kampo hanggang sa mga butas ng inyong ilong;
: gayunma'y hindi kayo nanumbalik sa akin, sabi ng Panginoon .
11: Ibinuwal ko kayo
: gaya nang ibinuwal ng Diyos ang Sodoma at Gomorra,
: at kayo'y naging gaya ng nagniningas na kahoy na inagaw sa apoy;
: gayunma'y hindi kayo nanumbalik sa akin, sabi ng Panginoon .
12: Kaya't ganito ang gagawin ko sa iyo, O Israel;
: sapagkat aking gagawin ito sa iyo,
: humanda ka sa pagsalubong sa iyong Diyos, O Israel!
13: Sapagkat, narito, siyang nag-aanyo ng mga bundok, at lumilikha ng hangin,
: at nagpapahayag sa tao kung ano ang kanyang iniisip;
: na nagpapadilim ng umaga,
: at yumayapak sa matataas na dako ng lupa
: ang Panginoon , ang Diyos ng mga hukbo, ang kanyang pangalan!