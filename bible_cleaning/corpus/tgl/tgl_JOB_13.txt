1: Narito, nakita ang lahat ng ito ng aking mata,
: ang aking tainga ay nakarinig at nakaunawa.
2: Kung ano ang iyong nalalaman, ay nalalaman ko rin naman
: Hindi ako mababa sa inyo.
3: Ngunit ako'y magsasalita sa Makapangyarihan sa lahat,
: at nais kong ipagtanggol ang aking usapin sa Diyos.
4: Ngunit kayo'y mapagkatha ng mga kabulaanan,
: kayong lahat ay mga manggagamot na walang kabuluhan.
5: Nawa ay tumahimik kayong lahat,
: at magiging inyong karunungan!
6: Dinggin ninyo ngayon ang aking pangangatuwiran,
: at ang mga pakikiusap ng aking mga labi ay inyong pakinggan.
7: Kayo ba'y magsasalita ng kabulaanan para sa Diyos,
: at mangungusap na may pandaraya para sa kanya?
8: Kayo ba'y magpapakita ng pagpanig sa kanya?
: Ipapakiusap ba ninyo ang usapin para sa Diyos?
9: Makakabuti ba sa inyo kapag siniyasat niya kayo?
: O madadaya mo ba siya tulad ng pandaraya sa isang tao?
10: Walang pagsalang sasawayin niya kayo,
: kung sa lihim ay magpapakita kayo ng pagtatangi.
11: Hindi ba kayo tatakutin ng kanyang kamahalan,
: at ang sindak sa kanya ay sasainyo?
12: Ang inyong mga di-malilimot na kasabihan ay kawikaang abo,
: ang inyong mga sanggalang ay mga sanggalang na putik.
13: Bigyan ninyo ako ng katahimikan, at ako'y magsasalita,
: at hayaang dumating sa akin ang anuman.
14: Bakit kakagatin ng aking mga ngipin ang aking laman,
: at ilalagay ko ang aking buhay sa aking kamay?
15: Bagaman ako'y patayin niya, ako'y aasa pa rin sa kanya,
: gayunma'y ipagtatanggol ko ang aking mga lakad sa harapan niya.
16: Ito ang aking magiging kaligtasan,
: na ang isang masamang tao ay hindi haharap sa kanya.
17: Pakinggan ninyong mabuti ang mga salita ko,
: at sumainyong mga pakinig ang pahayag ko.
18: Narito ngayon, inihanda ko ang aking usapin;
: alam ko na ako'y mapapawalang sala.
19: Sino ang makikipagtalo sa akin?
: Sapagkat kung gayo'y tatahimik ako at mamamatay.
20: Dalawang bagay lamang ang ipagkaloob mo sa akin,
: kung magkagayo'y hindi ako magkukubli sa iyong mukha
21: iurong mo nang malayo sa akin ang kamay mo;
: at huwag akong takutin ng sindak sa iyo.
22: Kung magkagayo'y tumawag ka, at ako'y sasagot;
: o papagsalitain mo ako, at sa akin ikaw ay sumagot.
23: Ilan ang aking mga kasamaan at mga kasalanan?
: Ipakilala mo sa akin ang aking pagsalangsang at ang aking kasalanan.
24: Bakit mo ikinukubli ang iyong mukha,
: at itinuturing mo akong iyong kaaway?
25: Iyo bang tatakutin ang isang dahong pinapaspas ng hangin,
: at ang tuyong ipa ay iyo bang hahabulin?
26: Sapagkat ikaw ay sumusulat laban sa akin ng mapapait na bagay,
: at ipinamamana mo sa akin ang mga kasamaan ng aking kabataan.
27: Iyo ring inilalagay ang aking mga paa sa kadenahan,
: at minamanmanan mo ang lahat kong daan,
: ikaw ay naglalagay ng hangganan sa aking talampakan.
28: Bagaman ako'y parang bagay na bulok na natutunaw,
: na parang damit na kinakain ng bukbok.