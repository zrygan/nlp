1: Pagkatapos ay sumagot si Elifaz na Temanita, na sinasabi,
2: Kung may isang mangahas magsalita sa iyo, magdaramdam ka ba?
: Ngunit sinong makakapigil ng pagsasalita?
3: Tingnan mo, marami kang tinuruan,
: at pinalakas mo ang mahihinang kamay.
4: Ang mga salita mo ay umalalay sa mga natitisod,
: at pinalakas mo ang mahihinang tuhod.
5: Subalit ngayo'y inabutan ka nito, at ikaw ay naiinip;
: ito'y nakarating sa iyo, at ikaw ay balisa.
6: Hindi ba ang iyong takot sa Diyos ay ang iyong tiwala,
: at ang katapatan ng iyong mga lakad ang iyong pag-asa?
7: Isipin mo ngayon, sino ba ang walang sala na napahamak?
: O saan ang mga matuwid ay winasak?
8: Ayon sa aking nakita, ang mga nag-aararo ng kasamaan
: at naghahasik ng kaguluhan ay gayundin ang inaani.
9: Sa hininga ng Diyos sila'y namamatay,
: at sa bugso ng kanyang galit sila'y natutupok.
10: Ang ungal ng leon, at ang tinig ng mabangis na leon,
: at ang mga ngipin ng mga batang leon ay nababali.
11: Ang malakas na leon ay namamatay dahil walang nasisila,
: at ang mga anak ng inahing leon ay nagkalat.
12: Ngayo'y may salitang dinala sa akin nang lihim,
: at tinanggap ng aking tainga ang bulong niyon.
13: Sa gitna ng mga pag-iisip mula sa mga panggabing pangitain,
: kapag ang mahimbing na tulog sa mga tao ay dumarating;
14: ang takot ay dumating sa akin, at ang pangingilabot,
: na nagpanginig sa lahat ng aking mga buto.
15: At dumaan ang isang espiritu sa harap ng aking mukha;
: ang balahibo ng aking balat ay nagtindigan.
16: Tumayo iyon,
: ngunit hindi ko mawari ang anyo niyon.
: Isang anyo ang nasa harap ng aking mga mata;
: nagkaroon ng katahimikan, at ako'y nakarinig ng isang tinig
17: Maaari bang maging matuwid ang taong may kamatayan sa harapan ng Diyos?
: Maaari bang maging malinis ang tao sa harapan ng kanyang Lumikha?
18: Maging sa kanyang mga lingkod ay hindi siya nagtitiwala,
: at ang kanyang mga anghel ay pinaparatangan niya ng kamalian;
19: gaano pa kaya silang tumatahan sa mga bahay na putik,
: na ang pundasyon ay nasa alabok,
: na napipisang gaya ng gamu-gamo.
20: Sa pagitan ng umaga at gabi, sila ay nawawasak;
: sila'y namamatay magpakailanman na walang pumapansin.
21: Kung nalalagot ang tali ng kanilang tolda sa loob nila,
: hindi ba sila'y namamatay na walang karunungan?