1: Tumawag ka ngayon; may sasagot ba sa iyo?
: At kanino sa mga banal ka babaling?
2: Tunay na pinapatay ng pagkayamot ang taong hangal,
: at pinapatay ng panibugho ang mangmang.
3: Nakakita na ako ng hangal na nag-uugat,
: ngunit bigla kong sinumpa ang kanyang tirahan.
4: Ang mga anak niya ay malayo sa kaligtasan,
: sila'y dinudurog sa pintuan
: at walang magligtas sa kanila isa man.
5: Ang kanyang ani ay kinakain ng gutom,
: at kinukuha niya ito maging mula sa mga tinik,
: at ang bitag ay naghahangad sa kanilang kayamanan.
6: Sapagkat ang paghihirap ay hindi nanggagaling sa alabok,
: ni ang kaguluhan ay sumisibol man sa lupa;
7: kundi ang tao ay ipinanganak tungo sa kaguluhan,
: kung paanong ang siklab, sa itaas ay pumapailanglang.
8: Ngunit sa ganang akin, ang Diyos ay aking hahanapin,
: at sa Diyos ko ipagkakatiwala ang aking usapin,
9: na siyang gumagawa ng mga dakilang bagay at hindi maintindihan,
: mga kamanghamanghang bagay na hindi mabilang,
10: nagbibigay siya ng ulan sa lupa,
: at nagdadala ng tubig sa mga bukid;
11: kanyang itinataas ang mga mapagpakumbaba,
: at ang mga tumatangis ay itinataas sa katiwasayan.
12: Kanyang binibigo ang mga pakana ng tuso,
: anupa't ang kanilang mga kamay ay hindi nagkakamit ng tagumpay.
13: Kanyang hinuhuli ang marunong sa kanilang sariling katusuhan;
: at ang balak ng madaya ay dagling nawawakasan.
14: Nakakasalubong nila sa araw ang kadiliman,
: at nangangapa na gaya nang sa gabi kahit katanghalian.
15: Ngunit siya'y nagliligtas mula sa tabak ng kanilang bibig,
: at ang maralita mula sa kamay ng makapangyarihan.
16: Kaya't ang dukha ay may pag-asa,
: at itinitikom ng kawalang-katarungan ang bibig niya.
17: Narito, mapalad ang tao na sinasaway ng Diyos,
: kaya't huwag mong hamakin ang pagtutuwid ng Makapangyarihan sa lahat.
18: Sapagkat siya'y sumusugat, ngunit kanyang tinatalian;
: siya'y nananakit, ngunit nagpapagaling ang kanyang mga kamay.
19: Ililigtas ka niya mula sa anim na kaguluhan;
: sa ikapito ay walang kasamaang gagalaw sa iyo.
20: Sa taggutom ay tutubusin ka niya mula sa kamatayan;
: at sa digmaan, mula sa tabak na makapangyarihan.
21: Ikaw ay ikukubli mula sa hagupit ng dila;
: at hindi ka matatakot sa pagkawasak kapag ito'y dumating.
22: Sa pagkawasak at taggutom, ikaw ay tatawa,
: at hindi ka matatakot sa mababangis na hayop sa lupa.
23: Sapagkat ikaw ay makakasundo ng mga bato sa parang;
: at ang mga ganid sa parang sa iyo ay makikipagpayapaan.
24: Malalaman mo na ang iyong tolda ay ligtas,
: at dadalawin mo ang iyong kulungan, at walang nawawalang anuman.
25: Malalaman mo rin na ang iyong lahi ay magiging marami,
: at ang iyong supling ay magiging gaya ng damo sa lupa.
26: Tutungo ka sa iyong libingan sa ganap na katandaan,
: gaya ng bigkis ng trigo na dumarating sa giikan sa kanyang kapanahunan.
27: Narito, siniyasat namin ito; ito ay totoo.
: Dinggin mo, at alamin mo para sa kabutihan mo.