1: Sapagkat, inaalis ng Makapangyarihan, ng Panginoon ng mga hukbo,
: sa Jerusalem at sa Juda
: ang panustos at tungkod,
: ang lahat na panustos na tinapay
: at ang lahat na panustos na tubig;
2: ang magiting na lalaki at ang mandirigma
: ang hukom at ang propeta,
: ang manghuhula at ang matanda;
3: ang kapitan ng limampu,
: at ang marangal na tao,
: ang tagapayo, at ang bihasang salamangkero,
: at ang dalubhasa sa pag-eengkanto.
4: Gagawin kong pinuno nila ang mga batang lalaki,
: at ang mga sanggol ang mamumuno sa kanila.
5: Aapihin ng mga tao ang isa't isa,
: bawat isa'y ang kanyang kapwa,
: ang kabataan ay magpapalalo laban sa matanda
: at ang hamak laban sa marangal.
6: Kapag hinawakan ng lalaki ang kanyang kapatid
: sa bahay ng kanyang ama, na nagsasabi
: Ikaw ay may damit,
: ikaw ay maging aming pinuno,
: at ang wasak na ito
: ay mapapasailalim ng iyong pamamahala;
7: sa araw na iyon ay magsasalita siya na nagsasabi
: Hindi ako magiging tagapagpagaling;
: sa aking bahay ay wala kahit tinapay o damit man;
: huwag ninyo akong gawing
: pinuno ng bayan.
8: Sapagkat ang Jerusalem ay giba,
: at ang Juda ay bumagsak;
: sapagkat ang kanilang pananalita at ang kanilang mga gawa ay laban sa Panginoon ,
: na nilalapastangan ang kanyang maluwalhating presensiya.
9: Ang kanilang pagtatangi ng mga tao ay sumasaksi laban sa kanila;
: at kanilang ipinahahayag ang kanilang mga kasalanan na gaya ng Sodoma,
: hindi nila ikinukubli ito.
: Kahabag-habag sila!
: Sapagkat sila'y nagdala ng kasamaan sa kanilang sarili.
10: Sabihin ninyo sa matuwid, na iyon ay sa ikabubuti nila,
: sapagkat sila'y kakain ng bunga ng kanilang mga gawa.
11: Kahabag-habag ang masama! Ikasasama nila iyon,
: sapagkat ang ginawa ng kanyang mga kamay ay gagawin sa kanya.
12: Tungkol sa aking bayan, mga bata ang nang-aapi sa kanila,
: at ang mga babae ang namumuno sa kanila.
: O bayan ko, inililigaw kayo ng inyong mga pinuno,
: at ginugulo ang daan ng iyong mga landas.
13: Ang Panginoon ay tumayo upang magsanggalang,
: kinuha niya ang kanyang lugar upang ang kanyang bayan ay hatulan.
14: Ang Panginoon ay papasok sa paghatol
: kasama ng matatanda at mga pinuno ng kanyang bayan
: Kayo ang lumamon ng ubasan,
: ang samsam ng mga dukha ay nasa inyong mga bahay.
15: Anong ibig ninyong sabihin na inyong dinudurog ang aking bayan,
: at ginigiling ang mukha ng mga dukha? sabi ng Panginoong Diyos ng mga hukbo.
16: Sinabi ng Panginoon
: Sapagkat ang mga anak na babae ng Zion ay mapagmataas,
: at nagsisilakad na may naghahabaang mga leeg,
: at mga matang nagsisiirap,
: na lumalakad na pakendeng-kendeng habang humahayo,
: at ipinapadyak ang kanilang mga paa;
17: kaya't sasaktan ng Panginoon
: ang bao ng ulo ng mga anak na babae ng Zion,
: at ilalantad ng Panginoon ang kanilang mga lihim na bahagi.
18: Sa araw na iyon ay aalisin ng Panginoon ang mga hiyas ng kanilang mga paa, at ang mga hiyas ng ulo, at ang mga pahiyas na may hugis ng kalahating buwan;
19: ang mga kuwintas, ang mga pulseras, at ang mga belo;
20: ang mga laso ng buhok, ang mga palamuti sa braso, ang mga pamigkis, ang mga sisidlan ng pabango, at ang mga anting-anting,
21: ang mga singsing, ang mga hiyas na pang-ilong;
22: ang mga damit na pamista, ang mga balabal, ang mga kapa, ang mga pitaka;
23: ang maninipis na kasuotan, ang pinong lino, ang mga turbante, at ang mga belo.
24: Sa halip na maiinam na pabango ay kabulukan;
: at sa halip na pamigkis ay lubid;
: at sa halip na ayos na buhok ay kakalbuhan;
: at sa halip na pamigkis na maganda ay pamigkis na damit-sako;
: kahihiyan sa halip na kagandahan.
25: Ang iyong mga lalaki ay mabubuwal sa pamamagitan ng tabak,
: at ang iyong magigiting ay sa pakikipagdigma.
26: At ang kanyang mga pintuan ay tataghoy at tatangis;
: at siya'y wasak na uupo sa ibabaw ng lupa.