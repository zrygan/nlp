1: Ang mabuting pangalan ay dapat piliin, kaysa malaking kayamanan,
: at mabuti kaysa pilak at ginto ang magandang kalooban.
2: Ang mayaman at ang dukha ay nagkakasalubong kapwa;
: ang Panginoon ang sa kanilang lahat ay gumawa.
3: Ang matalinong tao ay nakakakita ng panganib at nagkukubli siya,
: ngunit nagpapatuloy ang walang muwang at siya'y nagdurusa.
4: Ang gantimpala sa pagpapakumbaba at takot sa Panginoon
: ay kayamanan, karangalan, at buhay.
5: Nasa daan ng mandaraya ang mga tinik at silo,
: ang nag-iingat ng kanyang sarili, sa mga iyon ay lalayo.
6: Sanayin mo ang bata sa daan na dapat niyang lakaran,
: at kapag tumanda na siya ay hindi niya ito tatalikuran.
7: Ang namumuno sa dukha ay ang mayaman,
: at ang nanghihiram ay alipin ng nagpapahiram.
8: Ang naghahasik ng kasamaan ay aani ng kapahamakan;
: at ang pamalo ng kanyang poot ay di magtatagumpay.
9: Ang may mga matang mapagbigay ay pinagpapala,
: sapagkat nagbibigay siya ng kanyang tinapay sa mga dukha.
10: Itaboy mo ang manlilibak, at ang pagtatalo ay aalis;
: ang pag-aaway at pang-aapi ay matitigil.
11: Siyang umiibig ng kalinisan ng puso, at mabiyaya ang pananalita,
: ang hari ay magiging kaibigan niya.
12: Ang mga mata ng Panginoon ay nagbabantay sa kaalaman,
: ngunit ang mga salita ng taksil ay kanyang ibinubuwal.
13: Sinasabi ng tamad, May leon sa labas!
: Mapapatay ako sa mga lansangan!
14: Ang bibig ng masamang babae ay isang malalim na hukay;
: siyang kinapopootan ng Panginoon doon ay mabubuwal.
15: Nakabalot sa puso ng bata ang kahangalan,
: ngunit inilalayo ito sa kanya ng pamalo ng pagsaway.
16: Ang umaapi sa dukha upang magpalago ng kanyang kayamanan,
: at nagbibigay sa mayaman, ay hahantong lamang sa kasalatan.
17: Ito ang mga salita ng pantas
: Ikiling mo ang iyong pandinig, at dinggin mo ang aking mga salita,
: at gamitin mo ang iyong isip sa aking kaalaman.
18: Sapagkat magiging kaaya-aya kung ito'y iyong iingatan sa loob mo,
: kung mahahandang magkakasama sa mga labi mo.
19: Upang malagak sa Panginoon ang tiwala mo,
: aking ipinakilala sa iyo sa araw na ito, oo, sa iyo.
20: Hindi ba ako sumulat sa iyo ng tatlumpung kasabihan,
: ng mga pangaral at kaalaman;
21: upang ipakita sa iyo ang matuwid at totoo,
: upang maibigay mo ang totoong sagot sa mga nagsugo sa iyo?
22: Huwag mong nakawan ang dukha, sapagkat siya'y dukha,
: ni gipitin man ang nagdadalamhati sa pintuang-bayan;
23: sapagkat ipinaglalaban ng Panginoon ang panig nila,
: at sinasamsaman ng buhay ang sumasamsam sa kanila.
24: Huwag kang makipagkaibigan sa taong magagalitin,
: at huwag kang sasama sa taong bugnutin;
25: baka matutunan mo ang kanyang mga lakad,
: at ang kaluluwa mo ay mahulog sa bitag.
26: Huwag kang maging isa sa kanila na nagbibigay-sangla,
: o sa kanila na nananagot sa mga utang.
27: Kung wala kang maibibigay na kabayaran,
: bakit kailangang kunin sa ilalim mo ang iyong higaan?
28: Huwag mong alisin ang lumang batong hangganan,
: na inilagay ng iyong mga magulang.
29: Nakikita mo ba ang taong mahusay sa kanyang gawain?
: Siya'y tatayo sa harap ng mga hari,
: hindi siya tatayo sa harap ng mga taong hamak.