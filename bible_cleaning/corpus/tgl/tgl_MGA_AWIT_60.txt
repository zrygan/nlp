1: O Diyos, kami ay iyong tinalikuran, winasak mo kami.
: Ikaw ay nagalit; O ibalik mo kami.
2: Iyong niyanig ang lupain, iyong ibinuka;
: kumpunihin mo ang mga sira niyon, sapagkat ito'y umuuga.
3: Pinaranas mo ng mahihirap na mga bagay ang iyong bayan;
: binigyan mo kami ng alak na inumin na nagpasuray sa amin.
4: Naglagay ka ng watawat para sa mga natatakot sa iyo,
: upang ito'y mailantad dahil sa katotohanan. Selah
5: Upang ang iyong minamahal ay mailigtas,
: bigyan ng tagumpay sa pamamagitan ng iyong kanang kamay at sagutin mo kami.
6: Nagsalita ang Diyos sa kanyang santuwaryo,
: Ako'y magsasaya, aking hahatiin ang Shekem,
: at aking susukatin ang Libis ng Sucot.
7: Ang Gilead ay akin, ang Manases ay akin;
: ang Efraim din ay helmet ng ulo ko,
: ang Juda ay aking setro.
8: Ang Moab ay aking hugasan;
: sa Edom ay ihahagis ko ang aking sandalyas;
: Filistia, dahil sa akin, sumigaw ka ng malakas.
9: Sinong magdadala sa akin sa lunsod na may kuta?
: Sinong papatnubay sa akin hanggang sa Edom?
10: Hindi mo ba kami tinalikuran, O Diyos?
: At hindi ka ba hahayo, O Diyos, na kasama ng aming mga hukbo?
11: O pagkalooban mo kami ng tulong laban sa kaaway,
: sapagkat walang kabuluhan ang tulong ng tao!
12: Kasama ng Diyos ay gagawa kaming may katapangan;
: sapagkat siya ang tatapak sa aming mga kaaway.