1: Ang mga salita ni Haring Lemuel; na itinuro sa kanya ng kanyang ina
2: Ano, anak ko? Ano, O anak ng aking bahay-bata?
: Ano, O anak ng aking mga panata?
3: Huwag mong ibigay ang iyong lakas sa mga babae,
: o ang iyong mga lakad sa mga lumilipol ng mga hari.
4: Hindi para sa mga hari, O Lemuel,
: hindi para sa mga hari ang uminom ng alak,
: ni para sa mga pinuno ang magnais ng matapang na alak;
5: baka sila'y uminom, at makalimutan ang itinakdang kautusan,
: at baluktutin ang karapatan ng lahat ng nahihirapan.
6: Bigyan mo ng matapang na inumin ang malapit nang mamatay,
: at ng alak ang nasa mapait na kaguluhan;
7: hayaan silang uminom at lumimot sa kanilang kahirapan,
: at huwag nang alalahanin pa ang kanilang kasawian.
8: Buksan mo ang iyong bibig alang-alang sa pipi,
: para sa karapatan ng lahat ng naiwang walang kandili.
9: Buksan mo ang iyong bibig, humatol ka nang may katuwiran,
: at ipagtanggol mo ang karapatan ng dukha at nangangailangan.
10: Sinong makakatagpo ng isang butihing babae?
: Sapagkat siya'y higit na mahalaga kaysa mga batong rubi.
11: Ang puso ng kanyang asawa, sa kanya'y nagtitiwala,
: at siya'y hindi kukulangin ng mapapala.
12: Gumagawa siya ng mabuti sa kanya at hindi kasamaan
: sa lahat ng mga araw ng kanyang buhay.
13: Siya'y humahanap ng balahibo ng tupa at lino,
: at kusang-loob ang kanyang mga kamay ay nagtatrabaho.
14: Siya'y gaya ng mga sasakyang dagat ng mangangalakal,
: nagdadala siya ng kanyang pagkain mula sa kalayuan.
15: Siya'y bumabangon samantalang gabi pa,
: at naghahanda ng pagkain para sa kanyang pamilya,
: at nagtatakda ng mga gawain sa mga babaing alila niya.
16: Tinitingnan niya ang isang bukid at ito'y binibili niya,
: sa bunga ng kanyang mga kamay ay nagtatanim siya ng ubasan.
17: Binibigkisan niya ng lakas ang kanyang mga balakang,
: at pinalalakas ang kanyang mga bisig.
18: Kanyang nababatid na kikita ang kanyang kalakal,
: ang kanyang ilaw sa gabi ay hindi namamatay.
19: Kanyang inilalagay ang kanyang mga kamay sa panulid,
: at ang kanyang mga kamay ay humahawak ng panghabi.
20: Binubuksan niya sa mga dukha ang kanyang kamay,
: iniaabot niya ang kanyang mga kamay sa nangangailangan.
21: Hindi siya natatakot sa niyebe para sa sambahayan niya,
: sapagkat ang buo niyang sambahayan ay nakadamit na pula.
22: Gumagawa siya ng mga saplot para sa sarili,
: ang kanyang pananamit ay pinong lino at kulay-ube.
23: Kilala ang kanyang asawa sa mga pintuang-bayan,
: kapag siya'y nauupong kasama ng matatanda sa lupain.
24: Gumagawa siya ng mga kasuotang lino at ito'y ipinagbibili,
: at nagbibigay ng mga pamigkis sa mga negosyante.
25: Kalakasan at dangal ang kanyang kasuotan,
: at ang panahong darating ay kanyang tinatawanan.
26: Binubuka niya ang kanyang bibig na may karunungan;
: at nasa kanyang dila ang aral ng kabaitan.
27: Kanyang tinitingnang mabuti ang mga lakad ng kanyang sambahayan,
: at hindi siya kumakain ng tinapay ng katamaran.
28: Tumatayo ang kanyang mga anak, at tinatawag siyang mapalad;
: gayundin ang kanyang asawa, at kanyang pinupuri siya
29: Maraming anak na babae ang nakagawa ng kabutihan,
: ngunit silang lahat ay iyong nahigitan.
30: Ang alindog ay madaya, at ang ganda ay walang kabuluhan,
: ngunit ang babaing natatakot sa Panginoon ay papupurihan.
31: Bigyan siya ng bunga ng kanyang mga kamay,
: at purihin siya ng kanyang mga gawa sa mga pintuang-bayan.