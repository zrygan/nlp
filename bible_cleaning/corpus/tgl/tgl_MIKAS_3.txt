1: At aking sinabi,
: Pakinggan ninyo, kayong mga pinuno ng Jacob,
: at mga pinuno ng sambahayan ni Israel!
: Hindi ba para sa inyo na malaman ang katarungan?
2: Kayong napopoot sa mabuti at umiibig sa kasamaan;
: na tumutuklap ng balat ng aking bayan,
: at ng kanilang laman sa kanilang mga buto;
3: na kumakain ng laman ng aking bayan,
: at lumalapnos ng kanilang balat,
: at pinagpuputul-putol ang kanilang mga buto,
: at tinatadtad ang mga ito na gaya ng karne sa kaldero,
: gaya ng laman sa isang kawa.
4: Kung magkagayo'y dadaing sila sa Panginoon ,
: ngunit sila'y hindi niya sasagutin;
: kanyang ikukubli ang kanyang mukha sa kanila sa panahong iyon,
: sapagkat kanilang pinasama ang kanilang mga gawa.
5: Ganito ang sabi ng Panginoon tungkol sa mga propeta
: na nagliligaw sa aking bayan;
: na nagsisisigaw ng, Kapayapaan;
: kapag sila'y may makakain,
: ngunit naghayag ng pakikidigma laban sa kanya
: na hindi naglagay ng anuman sa kanilang mga bibig.
6: Kaya't magiging gabi sa inyo, na hindi kayo magkakaroon ng pangitain;
: at kadiliman para sa inyo, walang panghuhula.
: Ang araw ay lulubog sa mga propeta,
: at ang araw ay magdidilim sa kanila;
7: ang mga tagakita ay mahihiya,
: at ang mga manghuhula ay mapapahiya,
: silang lahat ay magtatakip ng kanilang mga labi;
: sapagkat walang kasagutan mula sa Diyos.
8: Ngunit sa ganang akin, ako'y puspos ng kapangyarihan
: ng Espiritu ng Panginoon ,
: at ng katarungan, at ng kapangyarihan,
: upang ipahayag sa Jacob ang kanyang pagsuway,
: at sa Israel ang kanyang kasalanan.
9: Pakinggan ninyo ito, kayong mga pinuno ng sambahayan ni Jacob,
: at mga pinuno sa sambahayan ni Israel,
: na napopoot sa katarungan,
: at binabaluktot ang lahat ng katuwiran,
10: na itinatayo ang Zion sa pamamagitan ng dugo,
: at ang Jerusalem sa pamamagitan ng kamalian.
11: Ang mga pinuno niya'y humahatol dahil sa suhol,
: at ang mga pari niya'y nagtuturo dahil sa sahod,
: at ang propeta niya'y nanghuhula dahil sa salapi
: gayunma'y sumasandal sila sa Panginoon , at nagsasabi,
: Hindi ba ang Panginoon ay nasa gitna natin?
: Walang kasamaang darating sa atin.
12: Kaya't dahil sa inyo,
: ang Zion ay bubungkalin na parang isang bukid,
: at ang Jerusalem ay magiging mga bunton ng pagkasira,
: at ang mga bundok ng bahay ay parang matataas na dako sa isang gubat.