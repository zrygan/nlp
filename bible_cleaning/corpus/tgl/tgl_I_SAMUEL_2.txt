1: Si Ana ay nanalangin din at sinabi,
: Nagagalak ang aking puso sa Panginoon ;
: ang aking lakas ay itinataas sa Panginoon .
: Tinutuya ng aking bibig ang aking mga kaaway;
: sapagkat ako'y nagagalak sa iyong kaligtasan.
2: Walang banal na gaya ng Panginoon ;
: sapagkat walang iba maliban sa iyo,
: walang batong gaya ng aming Diyos.
3: Huwag na kayong magsalita nang may kapalaluan;
: huwag lumabas sa inyong bibig ang kahambugan;
: sapagkat ang Panginoon ay Diyos ng kaalaman,
: at ang mga kilos ay kanyang tinitimbang.
4: Nabali ang mga pana ng mga makapangyarihan,
: ngunit ang mahihina ay nagbigkis ng kalakasan.
5: Ang mga busog ay nagpaupa dahil sa tinapay;
: subalit ang dating gutom, gutom nila'y naparam.
: Ang baog ay pito ang isinilang,
: ngunit ang may maraming anak ay namamanglaw.
6: Ang Panginoon ay pumapatay at bumubuhay;
: siya ang nagbababa sa Sheol at nag-aahon.
7: Ang Panginoon ay nagpapadukha at nagpapayaman;
: siya ang nagpapababa, at siya rin ay nagpaparangal.
8: Kanyang ibinabangon ang dukha mula sa alabok,
: itinataas niya ang nangangailangan mula sa bunton ng abo,
: upang sila'y paupuing kasama ng mga pinuno,
: at magmana ng trono ng karangalan.
: Sapagkat ang mga haligi ng lupa ay sa Panginoon ,
: at sa mga iyon ay ipinatong niya ang sanlibutan.
9: Kanyang iingatan ang mga paa ng kanyang mga banal;
: ngunit ang masama ay ihihiwalay sa kadiliman;
: sapagkat hindi dahil sa lakas na ang tao'y nagtatagumpay.
10: Ang mga kaaway ng Panginoon ay madudurog;
: laban sa kanila sa langit siya'y magpapakulog.
: Hahatulan ng Panginoon ang mga dulo ng lupa;
: bibigyan niya ng kalakasan ang kanyang hari,
: at itataas ang kapangyarihan ng kanyang hinirang.
11: Pagkatapos si Elkana ay umuwi sa Rama. At ang batang lalaki ay naglingkod sa Panginoon sa harapan ni Eli na pari.
12: Ngayon, ang mga anak ni Eli ay mga lapastangan; wala silang pakundangan sa Panginoon ,
13: o sa mga katungkulan ng mga pari sa mga taong-bayan. Kapag ang sinuma'y naghahandog ng alay, lumalapit ang lingkod ng pari habang ang laman ay pinakukuluan na may hawak sa kamay na pang-ipit na may tatlong pantusok.
14: Ilalagay niya ito sa kawali, o sa kawa, o sa kaldero, o sa palayok at lahat ng mahahango ng pantusok ay kukunin ng pari para sa kanyang sarili. Gayon ang ginagawa nila sa Shilo sa lahat ng mga Israelitang nagpupunta roon.
15: Bukod dito, bago nila sunugin ang taba, lalapit ang lingkod ng pari at sasabihin sa lalaking naghahandog, Bigyan mo ng maiihaw na laman ang pari, sapagkat hindi siya tatanggap mula sa iyo ng lutong laman, kundi hilaw.
16: Kung sabihin ng lalaki sa kanya, Sunugin muna nila ang taba at saka ka kumuha ng gusto mo, ay sasabihin niya, Hindi, dapat mong ibigay na ngayon; at kung hindi, ay kukunin ko nang sapilitan.
17: Kaya't ang kasalanan ng mga kabataang iyon ay napakalaki sa harap ng Panginoon ; sapagkat winalang kabuluhan ng mga tao ang handog sa Panginoon .
18: Si Samuel ay naglilingkod sa harap ng Panginoon , isang batang may bigkis na linong efod.
19: At iginagawa siya noon ng kanyang ina ng isang munting balabal at dinadala sa kanya taun-taon, kapag siya'y umaahong kasama ng kanyang asawa upang maghandog ng taunang alay.
20: Binabasbasan naman ni Eli si Elkana at ang kanyang asawa at sinasabi, Bigyan ka nawa ng Panginoon ng binhi sa babaing ito para sa kahilingan na kanyang hiniling sa Panginoon . Pagkatapos sila'y umuuwi sa kanilang sariling bahay.
21: Dinalaw ng Panginoon si Ana at siya'y naglihi, at nagkaanak ng tatlong lalaki at dalawang babae. At ang batang si Samuel ay lumaki sa harapan ng Panginoon .
22: Ngayon si Eli ay napakatanda na. Kanyang nabalitaan ang lahat ng ginagawa ng kanyang mga anak sa buong Israel, at kung paanong sila'y sumisiping sa mga babae na naglilingkod sa pintuan ng toldang tipanan.
23: Kaya't sinabi niya sa kanila, Bakit ninyo ginagawa ang mga gayong bagay? Sapagkat nababalitaan ko sa buong bayan ang inyong masasamang gawain.
24: Huwag, mga anak ko; sapagkat hindi mabuting balita ang naririnig ko na ikinakalat ng bayan ng Panginoon .
25: Kung ang isang tao ay magkasala laban sa isang tao, ang Diyos ay mamamagitan para sa kanya; ngunit kung ang isang tao ay magkasala laban sa Panginoon , sino ang mamamagitan para sa kanya? Subalit ayaw nilang pakinggan ang tinig ng kanilang ama, sapagkat kalooban ng Panginoon na patayin sila.
26: Ang batang si Samuel ay patuloy na lumaki sa pangangatawan at gayundin sa pagbibigay-lugod sa Panginoon at sa mga tao.
27: Dumating kay Eli ang isang tao ng Diyos at sinabi sa kanya, Ganito ang sabi ng Panginoon , Ipinahayag ko ang aking sarili sa sambahayan ng iyong ama nang sila'y nasa Ehipto, nang sila'y mga alipin sa sambahayan ni Faraon.
28: Pinili ko siya mula sa lahat ng mga lipi ng Israel upang maging pari ko, upang maghandog sa aking dambana, upang magsunog ng insenso, at magsuot ng efod sa harap ko. Ibinigay ko sa sambahayan ng iyong ama ang lahat ng mga handog ng mga anak ni Israel na pinaraan sa apoy.
29: Bakit niyuyurakan ninyo ang aking mga alay at ang aking handog na aking iniutos, at iyong pinararangalan ang iyong mga anak nang higit kaysa akin, upang kayo'y magpakataba sa mga pinakapiling bahagi sa bawat handog ng Israel na aking bayan?
30: Kaya't ipinahahayag ng Panginoong Diyos ng Israel, Aking ipinangako na ang iyong sambahayan, at ang sambahayan ng iyong ama ay lalakad sa harapan ko magpakailanman. Ngunit ipinahahayag ngayon ng Panginoon , Malayo sa akin; sapagkat ang mga nagpaparangal sa akin ay aking pararangalan, at ang mga humahamak sa akin ay mawawalan ng kabuluhan.
31: Tingnan mo, ang mga araw ay dumating na aking puputulin ang iyong bisig at ang bisig ng sambahayan ng iyong ama, upang huwag magkaroon ng matanda sa iyong sambahayan.
32: At sa kapighatian ay iyong mamasdan na may pagkainggit ang buong kasaganaan na ibibigay ng Diyos sa Israel; at hindi na magkakaroon ng matanda sa iyong sambahayan magpakailanman.
33: Ang lalaki mula sa iyo na hindi ko ihihiwalay sa aking dambana ay maliligtas sa pagluha ng kanyang mga mata at pamamanglaw ng kanyang puso; at ang lahat ng naparagdag sa iyong sambahayan ay mamamatay sa kanilang kabataan.
34: Ang mangyayari sa iyong dalawang anak na sina Hofni at Finehas ay magiging tanda sa iyo. Sila'y kapwa mamamatay sa iisang araw.
35: Ako'y magbabangon para sa akin ng isang tapat na pari, na gagawa nang ayon sa nilalaman ng aking puso at pag-iisip. Ipagtatayo ko siya ng panatag na sambahayan; at siya'y maglalabas-masok sa harap ng aking binuhusan ng langis magpakailanman.
36: Bawat isang naiwan sa iyong sambahayan ay lalapit at magmamakaawa sa kanya para sa isang pirasong pilak at sa isang pirasong tinapay, at magsasabi, Hinihiling ko sa iyo na ilagay mo ako sa isa sa mga katungkulang pagkapari, upang makakain ako ng isang subong tinapay.