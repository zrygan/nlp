1: Nang magkagayo'y sumagot si Job, at sinabi,
2: Ako'y nakarinig ng maraming ganyang bagay;
: kahabag-habag na mga mang-aaliw kayong lahat.
3: Magwawakas ba ang mga mahahanging salita?
: O anong nag-uudyok sa iyo upang ikaw ay sumagot?
4: Ako ma'y makapagsasalita ring gaya mo,
: kung ang iyong kaluluwa ay nasa kalagayan ng aking kaluluwa,
: ako'y makapagdudugtong ng mga salita laban sa iyo,
: at maiiiling ang aking ulo sa iyo.
5: Maaari kong palakasin kayo ng aking bibig,
: at ang pag-aliw ng aking mga labi ay mag-aalis ng inyong sakit.
6: Kapag ako'y nagsasalita, ang aking kirot ay hindi nawawala,
: at kapag ako'y tumatahimik, gaano dito ang lumalayo sa akin?
7: Ngunit ngayon ako'y pinapanghina niya,
: nilansag niya ang aking buong pulutong.
8: At ako'y pinagdalamhati niya,
: na siyang saksi laban sa akin,
: at ang aking kapayatan ay bumabangon laban sa akin,
: ito'y nagpapatotoo sa aking mukha.
9: Niluray niya ako sa kanyang kapootan, at kinamuhian ako;
: pinapagngalit niya sa akin ang kanyang mga ngipin;
: pinandidilatan ako ng mga mata ng kaaway ko.
10: Kanilang pinagbubukahan ako ng kanilang bibig,
: nakakahiyang sinampal nila ako sa mukha,
: sila'y nagsama-sama laban sa akin.
11: Ibinigay ako ng Diyos sa di banal,
: at inihagis ako sa kamay ng masasama.
12: Ako'y nasa kaginhawahan at kanyang niligalig akong mainam;
: sinunggaban niya ako sa leeg, at pinagpira-piraso ako;
: inilagay naman niya ako upang kanyang tudlain.
13: Pinalibutan ako ng kanyang mga mamamana,
: kanyang sinaksak ang aking mga bato, at hindi nagpatawad;
: kanyang ibinuhos ang aking apdo sa lupa.
14: Kanyang binugbog ako nang paulit-ulit;
: dinaluhong niya ako na gaya ng isang mandirigma.
15: Tumahi ako para sa aking katawan ng damit-sako,
: at ang aking lakas sa alabok ay inilugmok ako.
16: Ang aking mukha ay namumula sa pag-iyak,
: at sa aking mga pilik-mata ay pusikit na kadiliman;
17: bagaman walang karahasan sa aking mga kamay,
: at ang aking dalangin ay malinis.
18: O lupa, ang aking dugo ay huwag mong tabunan,
: at hayaang huwag makatagpo ang aking daing ng lugar na kapahingahan.
19: Kahit na ngayon, ang aking saksi ay nasa kalangitan,
: at siyang nagtatanggol sa akin ay nasa kaitaasan.
20: Tinutuya ako ng aking mga kaibigan;
: ang aking mata ay nagbubuhos ng mga luha sa Diyos.
21: Mayroon sanang taong makiusap sa Diyos;
: gaya ng tao sa kanyang kapwa.
22: Sapagkat pagsapit ng ilang taon,
: ako'y tutungo sa daan na hindi ko na babalikan.