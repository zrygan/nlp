1: Kayo'y magsilapit, kayong mga bansa, upang makinig;
: at pakinggan ninyo, O mga bayan!
: Dinggin ng lupa at ng lahat ng narito;
: ng sanlibutan, at ng lahat na bagay na mula rito.
2: Sapagkat ang Panginoon ay galit laban sa lahat ng bansa,
: at napopoot laban sa lahat nilang hukbo,
: kanyang inilaan na sila, kanyang ibinigay sila upang patayin.
3: Ang kanilang patay ay itatapon,
: at ang baho ng kanilang mga bangkay ay aalingasaw;
: at ang mga bundok ay tutunawin ng kanilang dugo.
4: Ang lahat ng mga bagay sa langit ay mabubulok,
: at ang langit ay malululon na parang balumbon.
: Lahat ng bagay ay babagsak,
: na parang dahong nalalagas sa puno ng ubas,
: at gaya ng dahong nalalanta sa puno ng igos.
5: Sapagkat ang aking tabak ay nalasing sa langit;
: narito, ito'y bumababa sa Edom,
: sa bayan na aking itinalaga para hatulan.
6: Ang Panginoon ay may tabak na pun ng dugo,
: ito ay ginawang mataba ng katabaan,
: sa dugo ng mga kordero at ng mga kambing,
: sa taba ng mga bato ng mga lalaking tupa.
: Sapagkat may handog ang Panginoon sa Bosra,
: isang malaking patayan sa lupain ng Edom.
7: Ang maiilap na baka ay mabubuwal na kasama nila,
: at ang mga batang baka na kasama ng malalakas na toro.
: Ang kanilang lupain ay basang-basa sa dugo,
: at ang kanilang alabok ay sasagana sa katabaan.
8: Sapagkat ang araw ng paghihiganti ay sa Panginoon,
: ang taon ng pagganti para sa kapakanan ng Zion.
9: At ang kanyang mga batis ay magiging alkitran,
: at ang alabok niya ay magiging asupre,
: at ang lupain niya ay magiging nagniningas na alkitran.
10: Hindi ito mapapatay sa gabi o sa araw man;
: ang usok niyon ay paiilanglang magpakailanman.
: Mula sa isang lahi hanggang sa susunod na lahi ito ay tiwangwang,
: walang daraan doon magpakailan kailanman.
11: Ngunit ito ay aangkinin ng lawin at ng porkupino;
: at ang kuwago at ang uwak ay maninirahan doon.
: Kanyang iuunat doon ang pisi ng pagkalito,
: at ang pabigat ng kawalan sa mga mararangal nito.
12: Kanilang tatawagin iyon na Walang Kaharian Doon,
: at lahat niyang mga pinuno ay mawawalang kabuluhan.
13: At mga tinik ay tutubo sa kanyang mga palasyo,
: mga dawag at damo sa mga muog niyon.
: Iyon ay magiging tahanan ng mga asong-gubat,
: tirahan ng mga avestruz.
14: At ang maiilap na hayop ay makikipagsalubong sa mga asong-gubat,
: at ang lalaking kambing ay sisigaw sa kanyang kasama;
: ang malaking kuwago ay maninirahan din doon,
: at makakatagpo siya ng dakong pahingahan.
15: Doo'y magpupugad at mangingitlog ang ahas,
: at magpipisa ng itlog at titipunin sa kanyang lilim;
: doon matitipon ang mga lawin,
: bawat isa'y kasama ng kanyang kauri.
16: Inyong saliksikin at basahin ang aklat ng Panginoon
: Kahit isa sa mga ito ay hindi magkukulang;
: walang mangangailangan ng kanyang kasama.
: Sapagkat iniutos ng bibig ng Panginoon ,
: at tinipon sila ng kanyang Espiritu.
17: At siya'y nagpalabunutan para sa kanila,
: at ito'y binahagi ng kanyang kamay sa kanila sa pamamagitan ng pising panukat;
: ito'y kanilang aariin magpakailanman,
: mula sa mga sali't salinlahi ay maninirahan sila roon.