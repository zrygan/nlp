1: Magalak kayo sa Panginoon , O kayong matutuwid.
: Ang pagpupuri ay nababagay sa matuwid.
2: Purihin ninyo ang Panginoon sa pamamagitan ng lira,
: gumawa kayo ng himig sa kanya sa may sampung kuwerdas na alpa!
3: Awitan ninyo siya ng bagong awit;
: tumugtog na may kahusayan sa mga kuwerdas, na may sigaw na malalakas.
4: Sapagkat ang salita ng Panginoon ay makatuwiran,
: at lahat niyang mga gawa ay ginawa sa katapatan.
5: Ang katuwiran at katarungan ay kanyang iniibig,
: pun ng tapat na pag-ibig ng Panginoon ang daigdig.
6: Sa pamamagitan ng salita ng Panginoon ay ginawa ang mga langit;
: at lahat ng mga hukbo nila sa pamamagitan ng hinga ng kanyang bibig.
7: Kanyang tinipon ang mga tubig ng dagat na gaya sa isang bunton;
: inilagay niya ang mga kalaliman sa mga imbakan.
8: Matakot nawa sa Panginoon ang sandaigdigan,
: magsitayo nawang may paggalang sa kanya ang lahat ng naninirahan sa sanlibutan!
9: Sapagkat siya'y nagsalita at iyon ay naganap,
: siya'y nag-utos, at iyon ay tumayong matatag.
10: Dinadala ng Panginoon sa wala ang payo ng mga bansa;
: kanyang binibigo ang mga panukala ng mga bayan.
11: Ang payo ng Panginoon kailanman ay nananatili,
: ang mga iniisip ng kanyang puso sa lahat ng salinlahi.
12: Mapalad ang bansa na ang Diyos ay ang Panginoon ;
: ang bayan na kanyang pinili bilang kanyang mana!
13: Mula sa langit ang Panginoon ay nakatanaw,
: lahat ng anak ng mga tao ay kanyang minamasdan.
14: Mula sa kanyang dakong tahanan ay nakatingin siya
: sa lahat ng naninirahan sa lupa,
15: siya na sa mga puso nilang lahat ay humuhugis,
: at sa lahat nilang mga gawa ay nagmamasid.
16: Ang isang hari ay hindi inililigtas ng kanyang napakaraming kawal;
: ang isang mandirigma ay hindi inililigtas ng kanyang makapangyarihang lakas.
17: Ang kabayong pandigma ay walang kabuluhang pag-asa para sa tagumpay,
: at hindi ito makapagliligtas sa pamamagitan ng kanyang makapangyarihang lakas.
18: Tunay na ang mata ng Panginoon ay nasa kanila na natatakot sa kanya,
: sa kanila na umaasa sa tapat na pag-ibig niya,
19: upang kanyang mailigtas ang kaluluwa nila mula sa kamatayan,
: at sa taggutom ay panatilihin silang buhy.
20: Naghihintay sa Panginoon ang aming kaluluwa;
: siya ang aming saklolo at panangga.
21: Oo, ang aming puso ay nagagalak sa kanya,
: sapagkat kami ay nagtitiwala sa banal na pangalan niya.
22: Sumaamin nawa ang iyong tapat na pag-ibig, O Panginoon ,
: kung paanong kami ay umaasa sa iyo.