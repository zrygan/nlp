1: O Israel, manumbalik ka sa Panginoon mong Diyos;
: sapagkat ikaw ay nabuwal dahil sa iyong kasamaan.
2: Magdala kayo ng mga salita,
: at manumbalik kayo sa Panginoon ;
: sabihin ninyo sa kanya,
: Alisin mo ang lahat ng kasamaan,
: tanggapin mo ang mabuti;
: at aming ihahandog
: ang bunga ng aming mga labi.
3: Hindi kami ililigtas ng Asiria;
: hindi kami sasakay sa mga kabayo;
: hindi na kami magsasabi
: sa gawa ng aming mga kamay, Aming Diyos.
: Sa iyo'y nakakatagpo ng awa ang ulila.
4: Aking gagamutin ang kanilang pagtataksil,
: malaya ko silang iibigin;
: sapagkat ang aking galit ay naalis na sa kanila.
5: Ako'y magiging tulad ng hamog sa Israel;
: siya'y mamumukadkad gaya ng liryo,
: at kakalat ang kanyang ugat tulad ng Lebanon.
6: Ang kanyang mga sanga ay yayabong,
: at ang kanyang kagandahan ay magiging gaya ng puno ng olibo,
: at ang kanyang bango ay tulad ng Lebanon.
7: Sila'y muling maninirahan sa kanyang lilim
: sila'y lalago gaya ng trigo,
: at mamumulaklak na gaya ng puno ng ubas,
: at ang kanilang bango ay magiging gaya ng alak ng Lebanon.
8: O Efraim, ano ba ang kinalaman ko sa mga diyus-diyosan?
: Ako ang siyang sumasagot at nagbabantay sa iyo.
: Ako'y tulad sa sipres na laging luntian,
: sa akin nanggagaling ang iyong bunga.
9: Sinuman ang pantas, unawain niya ang mga bagay na ito;
: sinumang may pang-unawa, alamin niya ang mga ito;
: sapagkat ang mga daan ng Panginoon ay matuwid,
: at nilalakaran ng mga taong matuwid,
: ngunit natitisod sa mga iyon ang mga makasalanan.