1: O Diyos! Ako'y iyong sagipin!
: Sapagkat ang tubig hanggang sa aking kaluluwa ay nakarating.
2: Ako'y lumulubog sa malalim na putikan,
: ang mga paa ay walang tuntungan;
: ako'y dumating sa tubig na malalim,
: at ang baha ay tumatangay sa akin.
3: Ako'y pagod na sa pagdaing ko;
: ang lalamunan ko ay nanuyo.
: Ang mga mata ko'y lumalabo
: sa kahihintay sa aking Diyos.
4: Higit kaysa mga buhok ng aking ulo ang bilang
: ng mga namumuhi sa akin ng walang kadahilanan;
: ang mga nais pumuksa sa akin ay makapangyarihan na mga kaaway kong may kamalian.
: Anumang hindi ko naman ninakaw ay dapat kong isauli.
5: O Diyos, nalalaman mo ang kahangalan ko;
: ang mga pagkakamaling nagawa ko'y hindi lingid sa iyo.
6: Huwag nawang mapahiya dahil sa akin ang mga umaasa sa iyo,
: O Panginoong Diyos ng mga hukbo;
: huwag nawang malagay sa kasiraang-puri dahil sa akin ang mga nagsisihanap sa iyo,
: O Diyos ng Israel.
7: Sapagkat alang-alang sa iyo ay nagbata ako ng kasiraan,
: at tumakip sa aking mukha ang kahihiyan.
8: Sa aking mga kapatid ako'y naging isang dayuhan,
: sa mga anak ng aking ina ay isang taga-ibang bayan.
9: Sapagkat ang pagmamalasakit sa iyong bahay ang sa aki'y umubos,
: at ang mga paghamak ng mga sa iyo'y humahamak sa akin ay nahulog.
10: Nang umiyak ako sa aking kaluluwa na may pag-aayuno,
: iyon ay naging kahihiyan ko.
11: Nang magsuot ako ng damit-sako,
: naging bukambibig nila ako.
12: Ang mga umuupo sa pintuang-bayan, ang pinag-uusapan ay ako,
: at ako ang awit ng mga lasenggo.
13: Ngunit para sa akin, ang dalangin ko'y sa iyo, O Panginoon ,
: sa isang kaaya-ayang panahon, O Diyos,
: sa kasaganaan ng iyong tapat na pag-ibig, sagutin mo ako.
: Sa pamamagitan ng iyong tapat na tulong,
14: sagipin mo ako sa paglubog sa putikan,
: at huwag mo akong hayaang lumubog;
: iligtas mo ako sa aking mga kaaway
: mula sa tubig na may kalaliman.
15: Ang baha nawa'y huwag akong tangayin,
: ni ng kalaliman ako man ay lamunin,
: ni isara ng Hukay ang kanyang bunganga sa akin.
16: O Panginoon , ako'y iyong sagutin, sapagkat ang iyong tapat na pag-ibig ay mabuti;
: ayon sa iyong masaganang awa, bumalik ka sa akin.
17: Huwag mong ikubli ang iyong mukha sa iyong lingkod;
: sapagkat ako'y nasa kahirapan, magmadali kang sa aki'y sumagot.
18: O lumapit ka sa aking kaluluwa, at ako'y iyong tubusin,
: dahil sa aking mga kaaway ako'y iyong palayain!
19: Nalalaman mo ang aking kasiraan,
: ang aking kahihiyan at aking kakutyaan;
: lahat ng aking mga kaaway ay nasa harapan mo.
20: Ang mga paghamak sa aking puso ay sumira;
: kaya't ako'y may sakit.
: Ako'y naghanap ng habag, ngunit wala naman;
: at ng mga mang-aaliw, ngunit wala akong natagpuan.
21: Binigyan nila ako ng lason bilang pagkain,
: at sa aking uhaw ay binigyan nila ako ng sukang iinumin.
22: Ang kanila nawang sariling hapag na nasa harapan nila ay maging isang bitag;
: kung sila'y nasa kapayapaan, ito nawa'y maging isang patibong.
23: Lumabo nawa ang kanilang mga mata, upang sila'y huwag makakita;
: at papanginigin mo ang kanilang mga balakang sa tuwina.
24: Ibuhos mo sa kanila ang iyong poot,
: at ang iyong nag-aalab na galit sa kanila nawa'y umabot.
25: Ang kanilang kampo nawa'y maging mapanglaw;
: sa kanilang mga tolda wala sanang tumahan.
26: Sapagkat kanilang inuusig siya na iyong hinataw,
: at isinaysay nila ang sakit nila na iyong sinugatan.
27: Dagdagan mo ng kasamaan ang kanilang kasamaan;
: at huwag nawa silang dumating sa iyong katuwiran.
28: Mapawi nawa sila sa aklat ng mga nabubuhay,
: huwag nawa silang makasama ng matuwid sa talaan.
29: Ngunit ako'y nagdadalamhati at nasasaktan,
: ang iyo nawang pagliligtas, O Diyos, ang magtaas sa akin!
30: Sa pamamagitan ng awit ang pangalan ng Diyos ay aking pupurihin,
: at sa pasasalamat siya'y aking dadakilain.
31: Ito'y makakalugod sa Panginoon ng higit kaysa baka,
: o sa toro na may mga sungay at mga paa.
32: Nakita ito ng mapagkumbaba at sila'y natuwa,
: ikaw na naghahanap sa Diyos, ang puso mo'y muling mabuhay nawa.
33: Sapagkat dinirinig ng Panginoon ang kinakapos,
: at hindi hinahamak ang sariling kanya na nakagapos.
34: Purihin nawa siya ng langit at ng lupa,
: ng mga dagat, at ng lahat ng gumagalaw roon.
35: Sapagkat ililigtas ng Diyos ang Zion,
: at muling itatayo ang mga lunsod ng Juda;
: at ang mga lingkod niya ay maninirahan doon, at aangkinin iyon;
36: ang mga anak ng kanyang mga lingkod ang magmamana niyon,
: at silang umiibig sa kanyang pangalan ay maninirahan doon.