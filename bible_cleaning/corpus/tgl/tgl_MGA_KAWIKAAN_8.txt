1: Hindi ba nananawagan ang karunungan,
: at nagtataas ng tinig ang kaunawaan?
2: Sa matataas na dako sa tabi ng daan,
: siya'y tumatayo sa mga sangandaan.
3: Sa tabi ng mga pintuan sa harapan ng bayan,
: siya'y sumisigaw ng malakas sa pasukan ng mga pintuan
4: Sa inyo, O mga lalaki, tumatawag ako,
: at ang aking sigaw ay sa mga anak ng mga tao.
5: O kayong mga walang muwang, matuto kayo ng katalinuhan;
: at, maging maunawain kayo, kayong mga hangal.
6: Makinig kayo, sapagkat magsasalita ako ng mga bagay na marangal,
: at mamumutawi sa aking mga labi ang matutuwid na bagay;
7: sapagkat ang aking bibig ay magsasabi ng katotohanan;
: at karumaldumal sa aking mga labi ang kasamaan.
8: Ang mga salita ng aking bibig ay pawang katuwiran;
: sa kanila'y walang liko o baluktot man.
9: Sa kanya na nakakaunawa ay pawang makatuwiran,
: at wasto sa kanila na nakakatagpo ng kaalaman.
10: Sa halip na pilak, ang kunin mo'y ang aking aral;
: at sa halip na dalisay na ginto ay ang kaalaman.
11: Sapagkat mabuti kaysa alahas ang karunungan,
: at lahat ng maaari mong naisin, sa kanya'y di maipapantay.
12: Akong karunungan ay nakatirang kasama ng katalinuhan,
: at natatagpuan ko ang kaalaman at tamang kahatulan.
13: Ang takot sa Panginoon ay pagkamuhi sa kasamaan.
: Ang kapalaluan, kahambugan, landas ng kasamaan,
: at ang masamang pananalita ay aking kinasusuklaman.
14: Mayroon akong payo at magaling na karunungan,
: ako'y may kaunawaan, ako'y may kalakasan.
15: Naghahari ang mga hari sa pamamagitan ko,
: at naggagawad ng katarungan ang mga pangulo.
16: Sa pamamagitan ko ay namumuno ang mga pangulo,
: at namamahala sa lupa ang mararangal na tao.
17: Iniibig ko silang sa akin ay umiibig,
: at ako'y natatagpuan ng humahanap sa aking masigasig.
18: Nasa akin ang mga kayamanan at dangal,
: ang kayamanan at kasaganaang tumatagal.
19: Ang bunga ko ay mas mabuti kaysa ginto, kaysa gintong mainam,
: at maigi kaysa piling pilak ang aking pakinabang.
20: Lumalakad ako sa daan ng katuwiran,
: sa mga landas ng katarungan,
21: upang aking bigyan ng yaman ang sa aki'y nagmamahal,
: at upang aking mapuno ang kanilang kabang-yaman.
22: Inari ako ng Panginoon sa pasimula ng lakad niya,
: bago pinasimulan ang kanyang mga gawa ng una.
23: Ako'y inilagay mula ng walang pasimula,
: noong una, bago pa man nilikha ang lupa.
24: Ako'y nailabas na nang wala pang mga kalaliman;
: nang wala pang masaganang tubig mula sa mga bukal.
25: Bago pa ang mga bundok ay hinugisan,
: bago ang mga burol, ako'y isinilang,
26: nang hindi pa niya nagagawa ang lupa, ni ang mga parang man,
: ni ang pasimula man ng alabok ng sanlibutan.
27: Naroroon na ako nang kanyang itatag ang kalangitan,
: nang siya'y maglagay ng bilog sa ibabaw ng kalaliman,
28: nang kanyang pagtibayin ang langit sa kaitaasan,
: nang kanyang patatagin ang mga bukal ng kalaliman,
29: nang itakda niya sa dagat ang kanyang hangganan,
: upang huwag suwayin ng tubig ang kanyang kautusan,
: nang ang mga saligan ng lupa'y nilagyan niya ng palatandaan,
30: nasa tabi nga niya ako na gaya ng punong manggagawa;
: at ako ang kanyang pang-araw-araw na ligaya,
: na laging nagagalak sa harapan niya,
31: nagagalak sa kanyang lupang tinatahanan,
: at sa mga anak ng mga tao ay nasisiyahan.
32: At ngayon, mga anak ko, ako'y inyong pakinggan,
: mapapalad ang nag-iingat ng aking mga daan.
33: Makinig kayo sa turo, at magpakatalino,
: at huwag ninyong pababayaan ito.
34: Mapalad ang taong nakikinig sa akin,
: na nagbabantay araw-araw sa aking mga tarangkahan,
: na naghihintay sa mga haligi ng aking mga pintuan.
35: Sapagkat ang nakakatagpo sa akin, ay nakakatagpo ng buhay,
: at biyaya mula sa Panginoon ay kanyang makakamtan.
36: Ngunit siyang nagkakasala laban sa akin ay sarili niya ang sinasaktan;
: lahat ng namumuhi sa akin ay umiibig sa kamatayan.