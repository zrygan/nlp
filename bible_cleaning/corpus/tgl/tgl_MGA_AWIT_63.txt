1: O Diyos, ikaw ay aking Diyos; hahanapin kitang maaga,
: nauuhaw sa iyo ang aking kaluluwa,
: ang aking laman sa iyo'y nananabik,
: gaya ng isang tuyo at lupang uhaw na walang tubig.
2: Sa gayo'y tumingin ako sa iyo sa santuwaryo,
: na minamasdan ang kapangyarihan at kaluwalhatian mo.
3: Sapagkat ang iyong tapat na pag-ibig ay higit na mabuti kaysa buhay,
: pupurihin ka ng aking mga labi.
4: Sa gayo'y pupurihin kita habang ako'y nabubuhay;
: itataas ko ang aking mga kamay at tatawag sa iyong pangalan.
5: Ang kaluluwa ko'y masisiyahang gaya ng sa taba at katabaan,
: at ang bibig ko'y magpupuri sa iyo ng mga labing masaya,
6: kapag naaalala kita sa aking higaan,
: ginugunita kita sa pagbabantay sa gabi;
7: sapagkat naging katulong kita,
: at sa lilim ng mga pakpak mo'y umaawit ako sa tuwa.
8: Ang kaluluwa ko sa iyo'y nakatangan;
: inaalalayan ako ng iyong kanang kamay.
9: Ngunit ang mga nagsisikap na wasakin ang buhay ko,
: ay magsisibaba sa mga kalaliman ng mundo.
10: Sila'y ibibigay sa kapangyarihan ng tabak,
: sila'y magiging biktima para sa mga asong-gubat.
11: Ngunit magagalak sa Diyos ang hari;
: lahat ng sumusumpa sa pamamagitan niya ay magpupuri,
: sapagkat ang bibig ng mga sinungaling ay patitigilin.