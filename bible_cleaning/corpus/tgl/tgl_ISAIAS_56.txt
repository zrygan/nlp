1: Ganito ang sabi ng Panginoon
: Kayo'y magpairal ng katarungan, at gumawa ng matuwid;
: sapagkat ang aking pagliligtas ay malapit nang dumating,
: at ang aking katuwiran ay mahahayag.
2: Mapalad ang taong gumagawa nito,
: at ang anak ng tao na nanghahawak dito;
: na nangingilin ng Sabbath at hindi ito nilalapastangan,
: at umiiwas sa paggawa ng anumang kasamaan.
3: Ang dayuhan na sumanib sa Panginoon ay huwag magsasabi,
: Tiyak na ihihiwalay ako ng Panginoon sa kanyang bayan;
: at huwag sasabihin ng eunuko,
: Narito, ako'y punungkahoy na tuyo.
4: Sapagkat ganito ang sabi ng Panginoon
: Tungkol sa mga eunuko na nangingilin ng aking mga Sabbath,
: at pumipili ng mga bagay na nakakalugod sa akin,
: at nag-iingat ng aking tipan,
5: ibibigay ko sa kanila sa aking bahay at sa loob ng aking mga pader,
: ang isang alaala at pangalan
: na higit na mabuti kaysa mga anak na lalaki at babae;
: bibigyan ko sila ng walang hanggang pangalan,
: na hindi maglalaho.
6: At ang mga dayuhan na sumanib sa Panginoon ,
: upang maglingkod sa kanya at ibigin ang pangalan ng Panginoon ,
: at maging kanyang mga lingkod,
: bawat nangingilin ng Sabbath at hindi nilalapastangan ito,
: at nag-iingat ng aking tipan
7: sila ay dadalhin ko sa aking banal na bundok,
: at pasasayahin ko sila sa aking bahay dalanginan.
: Ang kanilang mga handog na sinusunog at ang kanilang mga alay
: ay tatanggapin sa aking dambana;
: sapagkat ang aking bahay ay tatawaging bahay panalanginan
: para sa lahat ng mga bayan.
8: Gayon ang sabi ng Panginoong Diyos ,
: na nagtitipon ng mga itinapon mula sa Israel,
: titipunin ko pa ang iba sa kanya
: bukod sa mga natipon na.
9: Kayong lahat na mga hayop sa parang,
: kayo'y pumarito upang manakmal
: kayong lahat na mga hayop sa gubat.
10: Ang kanyang mga bantay ay mga bulag,
: silang lahat ay walang kaalaman;
: silang lahat ay mga piping aso,
: sila'y hindi makatahol;
: nananaginip, nakahiga,
: maibigin sa pagtulog.
11: Ang mga aso ay matatakaw,
: sila'y kailanman ay walang kabusugan.
: At sila'y mga pastol na walang pang-unawa,
: silang lahat ay lumihis sa kanilang sariling daan,
: bawat isa'y sa kanyang pakinabang hanggang sa kahuli-hulihan.
12: Kayo'y pumarito, sabi nila, kumuha tayo ng alak,
: at punuin natin ang ating sarili ng matapang na inumin;
: at ang bukas ay magiging gaya ng araw na ito,
: dakila at walang katulad.