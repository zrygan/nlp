1: Tingnan mo kung paanong sa kanyang galit
: ay tinakpan ng Panginoon ng ulap ang anak na babae ng Zion!
: Kanyang inihagis sa lupa mula sa langit
: ang karilagan ng Israel,
: hindi niya inalala ang kanyang tuntungan ng paa
: sa araw ng galit niya.
2: Nilamon ng Panginoon, hindi siya nagpatawad
: sa lahat ng tahanan ng Jacob.
: Sa kanyang poot ay ibinagsak niya
: ang mga muog ng anak na babae ng Juda;
: kanyang inilugmok sa lupa na walang karangalan
: ang kanyang kaharian at ang mga prinsipe nito.
3: Kanyang pinutol sa matinding galit
: ang lahat ng kapangyarihan ng Israel;
: iniurong niya sa kanila ang kanyang kanang kamay
: sa harapan ng kaaway;
: siya'y nag-alab na gaya ng nag-aalab na apoy sa Jacob,
: na tumutupok sa buong paligid.
4: Iniakma niya ang kanyang pana na parang kaaway,
: na ang kanyang kanang kamay ay nakaakma na parang kalaban,
: at pinatay ang lahat ng kaaya-aya sa mata;
: sa tolda ng anak na babae ng Zion;
: ibinuhos niya ang kanyang matinding galit na parang apoy.
5: Ang Panginoon ay naging parang kaaway,
: kanyang nilamon ang Israel;
: nilamon niya ang lahat nitong mga palasyo,
: kanyang giniba ang mga muog nito.
: At kanyang pinarami sa anak na babae ng Juda
: ang panangis at panaghoy.
6: Ginawan niya ng karahasan ang kanyang tabernakulo na gaya ng isang halamanan;
: kanyang sinira ang kanyang takdang pulungang lugar;
: ipinalimot ng Panginoon sa Zion
: ang takdang kapistahan at Sabbath,
: at sa kanyang matinding galit ay itinakuwil
: ang hari at ang pari.
7: Itinakuwil ng Panginoon ang kanyang dambana,
: kanyang iniwan ang kanyang santuwaryo.
: Kanyang ibinigay sa kamay ng kaaway
: ang mga pader ng kanyang mga palasyo;
: isang sigawan ang naganap sa bahay ng Panginoon ,
: na gaya nang sa araw ng takdang kapistahan.
8: Ipinasiya ng Panginoon na gibain
: ang pader ng anak na babae ng Zion;
: tinandaan niya ito ng guhit,
: hindi niya iniurong ang kanyang kamay sa paggiba
: kanyang pinapanaghoy ang muog at ang kuta;
: sila'y sama-samang manghihina.
9: Ang kanyang mga pintuan ay bumaon sa lupa;
: kanyang giniba at sinira ang kanyang mga halang;
: ang kanyang hari at mga prinsipe ay kasama ng mga bansa;
: wala nang kautusan,
: at ang kanyang mga propeta ay hindi na tumatanggap
: ng pangitain mula sa Panginoon .
10: Ang matatanda ng anak na babae ng Zion
: ay tahimik na nakaupo sa lupa.
: Sila'y nagsabog ng alabok sa kanilang mga ulo;
: at nagsuot ng damit-sako;
: itinungo ng mga dalaga sa Jerusalem
: ang kanilang mga ulo sa lupa.
11: Ang aking mga mata ay namumugto sa kaiiyak;
: ang aking kaluluwa ay naguguluhan;
: ang aking puso ay ibinuhos sa lupa
: dahil sa pagkapahamak ng anak na babae ng aking bayan,
: sapagkat ang mga bata at mga pasusuhin ay nanghihina sa mga lansangan ng lunsod.
12: Sila'y nag-iiyakan sa kanilang mga ina,
: Nasaan ang tinapay at alak?
: habang sila'y nanghihina na gaya ng taong sugatan
: sa mga lansangan ng bayan,
: habang ang kanilang buhay ay ibinubuhos
: sa kandungan ng kanilang mga ina.
13: Ano ang aking maipapangaral sa iyo? sa ano kita ihahambing,
: O anak na babae ng Jerusalem?
: Sa ano kita itutulad, upang kita'y maaliw?
: O anak na dalaga ng Zion?
: Sapagkat kasinlawak ng dagat ang iyong pagkagiba;
: sinong makapagpapagaling sa iyo?
14: Ang iyong mga propeta ay nakakita para sa iyo
: ng mga huwad at mapandayang pangitain;
: hindi nila inilitaw ang iyong kasamaan
: upang ibalik ka mula sa pagkabihag,
: kundi nakakita para sa iyo ng mga hulang
: huwad at nakaliligaw.
15: Lahat ng nagdaraan
: ay ipinapalakpak ang kanilang kamay sa iyo;
: sila'y nanunuya at iniiling ang kanilang ulo
: sa anak na babae ng Jerusalem;
: Ito ba ang lunsod na tinatawag
: na kasakdalan ng kagandahan,
: ang kagalakan ng buong lupa?
16: Maluwang na ibinuka ng lahat mong mga kaaway ang kanilang bibig
: sila'y nanunuya at nagngangalit ang ngipin;
: kanilang sinasabi, Nilamon na namin siya!
: Tunay na ito ang araw na aming hinihintay;
: ngayo'y natamo na namin ito; nakita na namin.
17: Ginawa ng Panginoon ang kanyang ipinasiya;
: na isinagawa ang kanyang banta
: na kanyang iniutos nang una;
: kanyang ibinagsak, at hindi naawa
: hinayaan niyang pagkatuwaan ka ng iyong mga kaaway,
: at itinaas ang kapangyarihan ng iyong mga kalaban.
18: Ang kanilang puso ay dumaraing sa Panginoon!
: O pader ng anak na babae ng Zion!
: Padaluyin mo ang mga luha na parang ilog
: araw at gabi!
: Huwag kang magpahinga;
: huwag papagpahingahin ang iyong mga mata.
19: Bumangon ka, sumigaw ka sa gabi,
: sa pasimula ng mga pagbabantay!
: Ibuhos mo ang iyong puso na parang tubig
: sa harapan ng mukha ng Panginoon!
: Itaas mo ang iyong mga kamay sa kanya
: dahil sa buhay ng iyong mga anak
: na nanghihina sa gutom
: sa dulo ng bawat lansangan.
20: Tingnan mo, O Panginoon , at masdan mo!
: Kanino mo ginawa ang ganito!
: Kakainin ba ng mga babae ang kanilang anak,
: ang mga batang ipinanganak na malusog?
: Papatayin ba ang pari at propeta
: sa santuwaryo ng Panginoon?
21: Ang bata at ang matanda ay nakahiga
: sa alabok ng mga lansangan.
: Ang aking mga dalaga at mga binata
: ay nabuwal sa pamamagitan ng tabak;
: pinatay mo sila sa araw ng iyong galit;
: pinatay mo nang walang awa.
22: Nag-anyaya ka
: na gaya ng sa araw ng takdang kapistahan,
: ang aking mga kakilabutan ay nasa bawat panig;
: at sa araw ng galit ng Panginoon
: ay walang nakatakas o nakaligtas;
: yaong aking mga kinalong at pinalaki ay nilipol ng aking kaaway.