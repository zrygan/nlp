1: Nakapapawi ng poot ang sagot na malumanay,
: ngunit nagbubunsod sa galit ang salitang magaspang.
2: Ang dila ng marunong ay nagbabadya ng kaalaman;
: ngunit ang bibig ng mga hangal ay nagbubuhos ng kahangalan.
3: Ang mga mata ng Panginoon ay nasa bawat panig,
: sa masama at sa mabuti ay nagmamasid.
4: Punungkahoy ng buhay ang dilang mahinahon,
: ngunit nakakasira ng espiritu ang kalikuan niyon.
5: Hinahamak ng hangal ang turo ng kanyang ama,
: ngunit ang sumusunod sa pangaral ay may karunungan.
6: Sa bahay ng matuwid ay maraming kayamanan,
: ngunit sa mga pakinabang ng masama ay may dumarating na kaguluhan.
7: Ang mga labi ng marunong ay nagsasabog ng kaalaman,
: ngunit hindi gayon ang mga puso ng hangal.
8: Ang handog ng masama, sa Panginoon ay kasuklamsuklam,
: ngunit ang dalangin ng matuwid ay kanyang kaluguran.
9: Ang lakad ng masama, sa Panginoon ay kasuklamsuklam,
: ngunit iniibig niya ang sumusunod sa katuwiran.
10: May mabigat na disiplina sa taong lumilihis sa daan,
: at siyang namumuhi sa saway ay mamamatay.
11: Ang Sheol at ang Abadon ay nakalantad sa Panginoon ;
: lalong higit pa ang puso ng mga tao!
12: Ayaw ng manlilibak na siya'y maiwasto,
: siya'y hindi magtutungo sa matalino.
13: Ang masayang puso ay nagpapasaya ng mukha,
: ngunit sa kapanglawan ng puso ay nababagbag ang diwa.
14: Ang isip ng may unawa ay humahanap ng kaalaman,
: ngunit ang bibig ng mga hangal ay kumakain ng kahangalan.
15: Lahat ng mga araw ng naaapi ay kasamaan,
: ngunit siyang may masayahing puso ay laging may kapistahan.
16: Mas mabuti ang kaunti kung may takot sa Panginoon ,
: kaysa malaking kayamanan na may kaguluhan doon.
17: Mabuti pa ang pagkaing gulay na may pag-ibig,
: kaysa pinatabang baka na may poot na kalakip.
18: Ang mainiting tao ay nag-uudyok ng pagtatalo,
: ngunit siyang makupad sa galit ay nagpapahupa ng gulo.
19: Ang daan ng tamad ay napupuno ng mga dawag,
: ngunit ang landas ng matuwid ay isang lansangang patag.
20: Ang matalinong anak ay nagpapasaya ng ama,
: ngunit hinahamak ng taong hangal ang kanyang ina.
21: Ang kahangalan ay kagalakan sa taong walang bait;
: ngunit ang may unawa ay lumalakad nang matuwid.
22: Kung walang payo mga panukala'y nawawalang-saysay,
: ngunit sa dami ng mga tagapayo sila'y nagtatagumpay.
23: Kagalakan sa isang tao ang magbigay ng angkop na kasagutan,
: at ang salitang nasa tamang panahon ay anong inam!
24: Para sa pantas ang landas ng buhay ay paitaas,
: upang sa Sheol na nasa sa ibaba siya ay makaiwas.
25: Ginigiba ng Panginoon ang bahay ng palalo,
: ngunit pinananatili niya ang hangganan ng babaing balo.
26: Kasuklamsuklam sa Panginoon ang masasamang panukala,
: ngunit nakalulugod sa kanya ang malilinis na salita.
27: Siyang sakim sa masamang pakinabang ay gumagawa ng gulo sa kanyang sariling sambahayan,
: ngunit siyang namumuhi sa mga suhol ay mabubuhay.
28: Ang puso ng matuwid ay nag-iisip ng isasagot,
: ngunit ang bibig ng masama ay masasama ang ibinubuhos.
29: Ang Panginoon ay malayo sa masama,
: ngunit kanyang dinirinig ang dalangin ng matuwid.
30: Ang liwanag ng mga mata, sa puso'y nagpapasaya,
: at ang mabuting balita, sa mga buto'y nagpapasigla.
31: Ang taingang nakikinig sa mabuting payo,
: ay tatahang kasama ng matatalino.
32: Siyang tumatanggi sa turo ay humahamak sa sariling kaluluwa,
: ngunit siyang nakikinig sa pangaral ay nagtatamo ng unawa.
33: Ang takot sa Panginoon ay pagtuturo sa karunungan,
: at ang pagpapakumbaba ay nauuna sa karangalan.