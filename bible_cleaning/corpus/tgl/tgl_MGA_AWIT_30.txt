1: Dadakilain kita, O Panginoon , sapagkat ako'y iyong iniahon,
: at hindi hinayaang ako'y pagtawanan, ng aking mga kaaway.
2: O Panginoon kong Diyos, humingi ako sa iyo ng saklolo,
: at ako ay pinagaling mo.
3: O Panginoon , kaluluwa ko'y iniahon mula sa Sheol,
: iyong iningatan akong buhy upang huwag akong bumaba sa Hukay.
4: Magsiawit kayo ng papuri sa Panginoon , kayong kanyang mga banal,
: at magpasalamat kayo sa kanyang banal na pangalan.
5: Sapagkat ang kanyang galit ay sandali lamang,
: at ang kanyang paglingap ay panghabang buhay.
: Maaaring magtagal nang magdamag ang pag-iyak,
: ngunit sa kinaumagahan ay dumarating ang galak.
6: Tungkol sa akin, sinabi ko sa panahon ng aking kasaganaan,
: Hindi ako matitinag kailanman.
7: Sa pamamagitan ng iyong paglingap, O Panginoon ,
: ginawa mong matibay ang aking bundok;
: ikinubli mo ang iyong mukha, ako ay natakot.
8: Ako'y dumaing sa iyo, O Panginoon ;
: at sa Panginoon ay nanawagan ako
9: Anong pakinabang mayroon sa aking dugo,
: kung ako'y bumaba sa Hukay?
: Pupurihin ka ba ng alabok?
: Isasaysay ba nito ang iyong katapatan?
10: O Panginoon , sa aki'y maawa ka, pakinggan mo ako!
: Panginoon , nawa'y tulungan mo ako.
11: Iyong ginawang sayaw para sa akin ang pagtangis ko;
: hinubad mo ang aking damit-sako,
: at binigkisan mo ako ng kagalakan,
12: upang luwalhatiin ka ng aking kaluluwa at huwag manahimik.
: O Panginoon kong Diyos, ako'y magpapasalamat sa iyo magpakailanman.