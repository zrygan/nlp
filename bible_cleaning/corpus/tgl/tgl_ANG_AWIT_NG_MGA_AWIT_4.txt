1: O napakaganda mo, mahal ko;
: talagang ikaw ay maganda;
: Ang iyong mga mata ay mga kalapati
: sa likod ng iyong talukbong.
: Ang iyong buhok ay gaya ng kawan ng mga kambing,
: na bumababa sa gulod ng bundok ng Gilead.
2: Ang iyong mga ngipin ay gaya ng mga kawan ng mga batang tupa na bagong gupit,
: na nagsiahon mula sa paglilinis,
: na bawat isa'y may anak na kambal,
: at walang nagluluksa isa man sa kanila.
3: Ang iyong mga labi ay gaya ng pising mapula,
: at ang iyong bibig ay kahali-halina.
: Ang iyong mga pisngi ay gaya ng kalahati ng granada,
: sa likod ng iyong talukbong.
4: Ang iyong leeg ay gaya ng tore ni David,
: na itinayo upang pagtaguan ng mga sandata,
: na kinabibitinan ng libong kalasag,
: na ang lahat ay mga kalasag ng mga mandirigma.
5: Ang iyong dalawang suso ay gaya ng dalawang batang usa
: na mga kambal ng isang inahing usa,
: na nanginginain sa gitna ng mga liryo.
6: Hanggang sa ang araw ay huminga
: at ang mga anino ay tumakas,
: ako'y paroroon sa bundok ng mira,
: at sa burol ng kamanyang.
7: Ikaw ay totoong maganda, sinta ko;
: walang kapintasan sa iyo.
8: Sumama ka sa akin mula sa Lebanon, kasintahan ko.
: Sumama ka sa akin mula sa Lebanon.
: Tumanaw ka mula sa taluktok ng Amana,
: mula sa taluktok ng Senir at ng Hermon,
: mula sa mga yungib ng mga leon,
: mula sa mga bundok ng mga leopardo.
9: Inagaw mo ang aking puso, kapatid ko, kasintahan ko,
: inagaw mo ang aking puso ng isang sulyap ng mga mata mo,
: ng isang hiyas ng kuwintas mo.
10: Napakatamis ng iyong pag-ibig, kapatid ko, kasintahan ko!
: Higit na mainam ang iyong pagsinta kaysa alak!
: At ang amoy ng iyong mga langis kaysa anumang pabango!
11: Ang iyong mga labi, O kasintahan ko, ay nagbibigay ng katas,
: pulot at gatas ay nasa ilalim ng iyong dila;
: at ang bango ng iyong mga suot ay gaya ng amoy ng Lebanon.
12: Halamanang nababakuran ang kapatid ko, ang kasintahan ko;
: halamanang nababakuran, isang bukal na natatakpan.
13: Ang iyong mga pananim ay halamanan ng mga granada,
: na may piling-piling mga bunga;
: hena na may nardo,
14: may nardo at safro, kalamo at kanela,
: sampu ng lahat na puno ng kamanyang;
: mira at mga aloe,
: sampu ng lahat ng pabangong pinakamainam
15: isang bukal ng mga halamanan, balon ng mga tubig na buhy,
: at dumadaloy na batis mula sa Lebanon.
16: Gumising ka, O hanging amihan,
: at pumarito ka, O hanging habagat!
: Humihip ka sa aking halamanan,
: upang ang bango niya'y humalimuyak.
: Pumasok ang aking sinta sa halamanan niya,
: at kumain siya ng mga piling-piling bunga.