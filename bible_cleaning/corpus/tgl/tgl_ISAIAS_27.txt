1: Sa araw na iyon ay parurusahan ng Panginoon , ng kanyang matigas, malaki, at matibay na tabak ang leviatan na tumatakas na ahas, ang leviatan na pumupulupot na ahas, at kanyang papatayin ang dambuhala na nasa dagat.
2: Sa araw na iyon
: Isang magandang ubasan, umawit kayo tungkol doon!
3: Akong Panginoon ang siyang nag-aalaga,
: bawat sandali ay dinidilig ko iyon.
: Baka saktan ng sinuman,
: aking binabantayan ito gabi't araw.
4: Wala akong galit.
: Kung mayroon sana akong mga dawag at mga tinik para makipaglaban!
: Ako'y hahayo laban sa kanila, sama-sama ko silang susunugin.
5: O kung hindi ay kumapit sila sa akin upang mapangalagaan,
: makipagpayapaan sila sa akin,
: makipagpayapaan sila sa akin.
6: Sa mga araw na darating ay mag-uugat ang Jacob,
: ang Israel ay uusbong at mamumulaklak
: at pupunuin nila ng bunga ang buong sanlibutan.
7: Kanya bang sinaktan siya na gaya ng pananakit niya sa mga nanakit sa kanila?
: O pinatay ba sila na gaya ng pagpatay sa mga pumatay sa kanila?
8: Sa pamamagitan ng pagpapalayas, sa pamamagitan ng pagkabihag ay nakipagtunggali ka laban sa kanila,
: kanyang inalis siya ng kanyang malakas na ihip sa araw ng hangin mula sa silangan.
9: Kaya't sa pamamagitan nito ay mapagbabayaran ang pagkakasala ng Jacob,
: at ito ang buong bunga ng pag-aalis ng kanyang kasalanan
: kapag kanyang pinagdurug-durog na gaya ng batong tisa
: ang lahat ng mga bato ng dambana,
: walang Ashera o dambana ng insenso ang mananatiling nakatayo.
10: Sapagkat ang lunsod na may kuta ay nag-iisa,
: isang tahanang pinabayaan at iniwanan gaya ng ilang.
: Doon manginginain ang guya,
: doo'y humihiga siya, at babalatan ang mga sanga niyon.
11: Kapag ang mga sanga niyon ay natuyo, ang mga iyon ay babaliin;
: darating ang mga babae at gagawa ng apoy mula sa mga iyon.
: Sapagkat ito ay isang bayan na walang unawa;
: kaya't ang gumawa sa kanila ay hindi mahahabag sa kanila,
: siya na humubog sa kanila ay hindi magpapakita sa kanila ng lingap.
12: Sa araw na iyon, mula sa Ilog Eufrates hanggang sa batis ng Ehipto, gigiikin ng Panginoon ang bunga niyon, at kayo'y titipuning isa-isa, O kayong mga anak ni Israel.
13: At sa araw na iyon, ang malaking trumpeta ay hihipan; at silang nawala sa lupain ng Asiria, at silang mga itinaboy sa lupain ng Ehipto ay darating upang sumamba sa Panginoon sa banal na bundok sa Jerusalem.