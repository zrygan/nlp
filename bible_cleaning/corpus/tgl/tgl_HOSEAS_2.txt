1: Sabihin ninyo sa inyong mga kapatid na lalaki, Ammi; at sa inyong mga kapatid na babae, Ruhama.
2: Makipagtalo kayo sa inyong ina, makipagtalo kayo;
: sapagkat siya'y hindi ko asawa,
: at ako ay hindi niya asawa;
: na alisin niya ang kanyang pagiging bayarang babae sa kanyang mukha,
: at ang kanyang pangangalunya sa pagitan ng kanyang mga suso.
3: Kung hindi'y huhubaran ko siya,
: at ilalantad ko siya na gaya nang araw na siya'y ipanganak,
: at gagawin ko siyang parang isang ilang,
: at gagawin ko siyang parang isang tigang na lupa,
: at papatayin ko siya sa uhaw.
4: Sa kanyang mga anak ay hindi rin ako mahahabag;
: sapagkat sila'y mga anak sa pagiging bayarang babae.
5: Sapagkat ang kanilang ina ay bayarang babae;
: siya na naglihi sa kanila ay gumawa ng kahiyahiya.
: Sapagkat kanyang sinabi, Ako'y susunod sa aking mga mangingibig;
: na nagbibigay sa akin ng aking tinapay at tubig,
: ng aking lana, lino, langis at ng inumin ko.
6: Kaya't narito, babakuran ko ang kanyang daan ng mga tinik,
: at ako'y gagawa ng pader laban sa kanya
: upang hindi niya matagpuan ang kanyang mga landas.
7: Hahabulin niya ang kanyang mga mangingibig
: ngunit sila'y hindi niya aabutan;
: at sila'y hahanapin niya,
: ngunit sila'y hindi niya matatagpuan.
: Kung magkagayo'y sasabihin niya, Ako'y hahayo
: at babalik sa aking unang asawa;
: sapagkat mas mabuti ang kalagayan ko noon kaysa ngayon.
8: Sapagkat hindi niya nalaman
: na ako ang nagbigay sa kanya
: ng trigo, alak, at langis,
: at nagpasagana sa kanya ng pilak
: at ginto na kanilang ginamit para kay Baal.
9: Kaya't aking babawiin
: ang aking trigo sa panahon ng pag-aani,
: at ang aking alak sa panahon niyon,
: at aking kukunin ang aking lana at ang aking lino
: na sana'y itatakip sa kanyang kahubaran.
10: At ngayo'y aking ililitaw ang kanyang kahalayan
: sa paningin ng kanyang mga mangingibig
: at walang magliligtas sa kanya mula sa aking kamay.
11: Wawakasan ko ang lahat niyang mga pagsasaya,
: ang kanyang mga kapistahan, ang kanyang mga bagong buwan, ang kanyang mga Sabbath,
: at lahat ng kanyang mga takdang pagpupulong.
12: At aking wawasakin ang kanyang mga puno ng ubas, at ang kanyang mga puno ng igos,
: na siya niyang sinasabi,
: Ang mga ito ang aking kabayaran
: na ibinigay sa akin ng aking mga mangingibig.
: At ang mga iyon ay aking gagawing isang gubat,
: at lalamunin ang mga ito ng hayop sa kaparangan.
13: Aking parurusahan siya dahil sa mga araw ng mga Baal,
: nang pagsunugan niya ang mga ito ng insenso,
: at nang siya'y naggayak ng kanyang mga hikaw at mga hiyas,
: at sumunod sa kanyang mga mangingibig,
: at kinalimutan ako, sabi ng Panginoon .
14: Kaya't akin siyang aakitin,
: at dadalhin siya sa ilang,
: at malambing ko siyang kakausapin.
15: At doon ko ibibigay sa kanya ang kanyang mga ubasan,
: at gagawin kong pintuan ng pag-asa ang Libis ng Acor.
: Siya'y aawit doon, gaya ng mga araw ng kanyang kabataan,
: at gaya ng araw nang siya'y umahon mula sa lupain ng Ehipto.
16: Sa araw na iyon, sabi ng Panginoon , tatawagin mo akong Asawa ko; at hindi mo na ako tatawaging, Baal ko!
17: Sapagkat aking aalisin ang mga pangalan ng mga Baal sa kanyang bibig, at sila'y hindi na babanggitin pa sa pamamagitan ng kanilang pangalan.
18: Sa araw na iyon ay igagawa kita ng pakikipagtipan sa mga hayop sa parang, at sa mga ibon sa himpapawid, at sa mga bagay na gumagapang sa lupa; at aking babaliin ang busog at ang tabak, at patitigilin ko ang digmaan sa lupain, at pahihigain kita nang tiwasay.
19: At gagawin kitang asawa ko magpakailanman; gagawin kitang asawa ko sa katuwiran at sa katarungan, sa tapat na pag-ibig at sa kaawaan.
20: Gagawin kitang asawa ko sa katapatan; at makikilala mo ang Panginoon .
21: Sa araw na iyon, ako'y sasagot, sabi ng Panginoon ,
: ako'y sasagot sa langit,
: at sila'y sasagot sa lupa;
22: at ang lupa'y sasagot sa trigo, sa bagong alak, at sa langis;
: at sila'y sasagot sa Jezreel.
23: At aking ihahasik siya para sa akin sa lupa;
: at ako'y mahahabag sa kanya na hindi nagtamo ng kahabagan.
: At aking sasabihin sa kanila na hindi ko bayan, Ikaw ay aking bayan;
: at siya'y magsasabi, Ikaw ay aking Diyos.