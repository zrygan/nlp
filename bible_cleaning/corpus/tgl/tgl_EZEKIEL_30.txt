1: Ang salita ng Panginoon ay dumating uli sa akin, na sinasabi,
2: Anak ng tao, magpahayag ka ng propesiya at iyong sabihin, Ganito ang sabi ng Panginoong Diyos
: Managhoy kayo, Kahabag-habag ang araw na iyon!
3: Sapagkat ang araw ay malapit na,
: ang araw ng Panginoon ay malapit na;
: magiging araw iyon ng mga ulap,
: panahon ng kapahamakan para sa mga bansa.
4: Ang isang tabak ay darating sa Ehipto,
: at ang kahirapan ay darating sa Etiopia,
: kapag ang mga patay ay nabubuwal sa Ehipto;
: at dinadala nila ang kanyang kayamanan,
: at ang kanyang mga pundasyon ay winawasak.
5: Ang Etiopia, Put, Lud, buong Arabia, Libya, at ang mga anak ng lupain na magkakasundo, ay mabubuwal na kasama nila sa pamamagitan ng tabak.
6: Ganito ang sabi ng Panginoon
: Ang mga tumutulong sa Ehipto ay mabubuwal,
: at ang kanyang palalong kapangyarihan ay bababa;
: mula sa Migdol hanggang sa Syene
: mabubuwal sila roon sa pamamagitan ng tabak,
: sabi ng Panginoong Diyos .
7: At sila'y mawawasak sa gitna ng mga lupaing wasak;
: at ang kanyang mga lunsod ay malalagay sa gitna ng mga lunsod na giba.
8: At kanilang malalaman na ako ang Panginoon ,
: kapag ako'y nagpaningas ng apoy sa Ehipto,
: at ang lahat ng kanyang mga katulong ay nalipol.
9: Sa araw na iyon ay lalabas ang mabibilis na mga sugo mula sa harapan ko upang takutin ang hindi naghihinalang mga taga-Etiopia; at magkakaroon ng kahirapan sa kanila sa araw ng kapahamakan ng Ehipto; sapagkat narito, ito'y dumarating!
10: Ganito ang sabi ng Panginoong Diyos
: Akin namang wawakasan ang karamihan ng Ehipto,
: sa pamamagitan ni Nebukadnezar na hari ng Babilonia.
11: Siya at ang kanyang bayang kasama niya, na kakilakilabot sa mga bansa,
: ay ipapasok upang gibain ang lupain;
: at kanilang bubunutin ang kanilang mga tabak laban sa Ehipto,
: at pupunuin ng mga patay ang lupain.
12: At aking tutuyuin ang Nilo,
: at aking ipagbibili ang lupain sa kamay ng masasamang tao;
: at aking sisirain ang lupain at lahat ng naroon,
: sa pamamagitan ng kamay ng mga dayuhan;
: akong Panginoon ang nagsalita.
13: Ganito ang sabi ng Panginoong Diyos
: Aking wawasakin ang mga diyus-diyosan,
: at aking wawakasan ang mga larawan sa Memfis;
: at hindi na magkakaroon pa ng pinuno sa lupain ng Ehipto;
: at ako'y maglalagay ng takot sa lupain ng Ehipto.
14: Aking sisirain ang Patros,
: at ako'y magsusunog sa Zoan,
: at maglalapat ako ng mga hatol sa Tebes.
15: Aking ibubuhos ang aking poot sa Sin,
: na tanggulan ng Ehipto,
: at aking ititiwalag ang karamihan ng Tebes.
16: At ako'y magpapaningas ng apoy sa Ehipto;
: ang Sin ay malalagay sa malaking kadalamhatian;
: at ang Tebes ay mabubutas,
: at ang Memfis ay magkakaroon ng mga kahirapan sa araw-araw.
17: Ang mga binata ng On at Pi-beseth ay mabubuwal sa pamamagitan ng tabak;
: at ang mga babae ay tutungo sa pagkabihag.
18: Sa Tafnes nama'y magdidilim ang araw,
: kapag aking binasag doon ang mga pamatok ng Ehipto,
: at ang kanyang palalong kapangyarihan ay magwawakas;
: tatakpan siya ng ulap,
: at ang kanyang mga anak na babae ay tutungo sa pagkabihag.
19: Ganito ko ilalapat ang mga kahatulan sa Ehipto.
: Kanilang malalaman na ako ang Panginoon .
20: Nang ikapitong araw ng unang buwan ng ikalabing-isang taon, ang salita ng Panginoon ay dumating sa akin, na sinasabi,
21: Anak ng tao, aking binali ang bisig ni Faraon na hari ng Ehipto; at narito, hindi ito natalian, upang pagalingin ito, ni binalot ng tapal, upang ito ay maging malakas para humawak ng tabak.
22: Kaya't ganito ang sabi ng Panginoong Diyos Ako'y laban kay Faraon na hari ng Ehipto, at aking babaliin ang kanyang mga bisig, ang malakas na bisig at ang nabali; at aking pababagsakin ang tabak mula sa kanyang kamay.
23: Aking pangangalatin ang mga Ehipcio sa gitna ng mga bansa, at pagwawatak-watakin ko sila sa mga lupain.
24: Aking palalakasin ang mga bisig ng hari ng Babilonia, at ilalagay ko ang aking tabak sa kanyang kamay; ngunit aking babaliin ang mga bisig ni Faraon, at siya'y dadaing sa harap niya tulad ng taong nasugatan nang malubha.
25: Aking palalakasin ang mga bisig ng hari ng Babilonia, ngunit ang mga bisig ni Faraon ay babagsak, at kanilang malalaman na ako ang Panginoon . Kapag aking inilagay ang aking tabak sa kamay ng hari ng Babilonia, kanyang iuunat ito sa lupain ng Ehipto.
26: At aking pangangalatin ang mga Ehipcio sa gitna ng mga bansa at pagwawatak-watakin sila sa mga lupain. Kanilang malalaman na ako ang Panginoon .