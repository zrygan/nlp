1: Sa iyo, Panginoon , itinataas ko ang aking kaluluwa.
2: O Diyos ko, sa iyo ako nagtitiwala,
: huwag nawa akong mapahiya;
: ang aking mga kaaway, sa akin ay huwag nawang magkatuwa.
3: Oo, huwag nawang mapahiya ang lahat ng sa iyo'y naghihintay,
: mapahiya nawa ang mga gumagawa ng kataksilan nang walang dahilan.
4: Ipaalam mo sa akin ang iyong mga daan, O Panginoon ;
: ituro mo sa akin ang iyong mga landas.
5: Akayin mo ako sa iyong katotohanan, ako'y iyong turuan,
: sapagkat ikaw ang Diyos ng aking kaligtasan;
: sa iyo'y naghihintay ako nang buong araw.
6: Alalahanin mo, O Panginoon , ang iyong kahabagan, at ang iyong tapat na pag-ibig,
: sapagkat ang mga iyon ay mula pa nang unang kapanahunan.
7: Huwag mong alalahanin ang mga kasalanan ng aking kabataan, ni ang aking mga pagsuway;
: ayon sa iyong wagas na pag-ibig ay alalahanin mo ako,
: O Panginoon , alang-alang sa iyong kabutihan!
8: Ang Panginoon ay mabuti at makatarungan,
: kaya't tinuturuan niya ang mga makasalanan tungkol sa daan.
9: Pinapatnubayan niya ang mapagpakumbaba tungkol sa katuwiran,
: at itinuturo sa mapagpakumbaba ang kanyang daan.
10: Lahat ng landas ng Panginoon ay wagas na pag-ibig at katapatan,
: para sa mga nag-iingat ng kanyang mga patotoo at kanyang tipan.
11: Alang-alang sa iyong pangalan, O Panginoon ,
: ipagpatawad mo ang aking kasalanan, sapagkat ito ay malaking tunay.
12: Sino ang taong natatakot sa Panginoon ?
: Siya ang tuturuan niya sa daan na dapat niyang piliin.
13: Siya mismo ay mananahan sa kasaganaan,
: at aangkinin ng kanyang mga anak ang lupain.
14: Ang pakikipagkaibigan ng Panginoon ay para sa mga natatakot sa kanya,
: at ang kanyang tipan ay ipinaaalam niya sa kanila.
15: Palaging nasa Panginoon ang aking mga mata,
: sapagkat mula sa lambat ay hihilahin niya ang aking mga paa.
16: Manumbalik ka sa akin, at ako'y kahabagan,
: sapagkat ako'y nalulungkot at nahihirapan.
17: Kabagabagan ng aking puso ay iyong pawiin,
: at sa aking kapanglawan ako ay hanguin.
18: Isaalang-alang mo ang aking kapighatian at kaguluhan,
: at patawarin mo ang lahat kong mga kasalanan.
19: Isaalang-alang mo kung gaano karami ang aking mga kaaway,
: at kung anong marahas na poot, ako'y kanilang kinamumuhian.
20: O bantayan mo ang aking buhay, at iligtas mo ako;
: huwag nawa akong ipahiya, sapagkat nanganganlong ako sa iyo.
21: Nawa'y maingatan ako ng katapatan at katuwiran,
: sapagkat sa iyo ako'y naghihintay.
22: Tubusin mo ang Israel, O Diyos,
: mula sa lahat ng kanyang kabalisahan.