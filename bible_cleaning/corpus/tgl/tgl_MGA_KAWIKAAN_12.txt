1: Ang umiibig sa pangaral ay umiibig sa kaalaman,
: ngunit ang namumuhi sa saway ay isang hangal.
2: Ang mabuting tao ay magtatamo ng biyaya ng Panginoon ,
: ngunit kanyang parurusahan ang taong may masasamang layon.
3: Hindi tumatatag ang isang tao sa pamamagitan ng kasamaan,
: ngunit ang ugat ng matuwid ay hindi magagalaw.
4: Ang mabuting babae ay korona ng kanyang asawa,
: ngunit parang kabulukan sa kanyang mga buto kung kahihiyan ang dulot niya.
5: Ang mga iniisip ng matuwid ay makatarungan,
: ang mga payo ng masama ay kataksilan.
6: Ang mga salita ng masama ay nag-aabang ng dugo,
: ngunit ang bibig ng matuwid ang nagliligtas sa tao.
7: Ang masasama ay ibinabagsak at pinapawi,
: ngunit ang sambahayan ng matuwid ay mananatili.
8: Pinupuri ang tao ayon sa kanyang katinuan,
: ngunit ang may masamang puso ay hahamakin lamang.
9: Mabuti pa ang taong mapagpakumbaba na gumagawa para sa kanyang sarili,
: kaysa nagkukunwaring dakila na wala namang makain.
10: Buhay ng kanyang hayop, pinapahalagahan ng matuwid,
: ngunit ang kaawaan ng masama ay malupit.
11: Siyang nagbubungkal ng kanyang lupa ay magkakaroon ng tinapay na sagana,
: ngunit siyang sumusunod sa walang kabuluhang bagay ay walang unawa.
12: Ang matatag na tore ng masama ay nawawasak,
: ngunit ang ugat ng matuwid ay nananatiling matatag.
13: Sa pagsalangsang ng mga labi nasisilo ang masamang tao,
: ngunit ang matuwid ay nakakatakas sa gulo.
14: Ang tao ay masisiyahan sa kabutihan sa pamamagitan ng bunga ng kanyang bibig;
: at ang mga gawain ng mga kamay ng tao sa kanya'y bumabalik.
15: Ang lakad ng hangal, sa sarili niyang paningin ay wasto,
: ngunit ang marunong ay nakikinig sa payo.
16: Ang pagkayamot ng hangal ay agad nahahalata,
: ngunit hindi pinapansin ng matalino ang pagkutya.
17: Ang nagsasabi ng katotohanan ay nagbibigay ng tapat na katibayan,
: ngunit ang sinungaling na saksi ay nagsasalita ng kadayaan.
18: Mga salitang padalus-dalos ay parang ulos ng espada,
: ngunit ang dila ng pantas ay kagalingan ang dala.
19: Ang labi ng katotohanan ay nagtatagal kailanman,
: ngunit ang sinungaling na dila ay panandalian lamang.
20: Ang pandaraya ay nasa puso ng mga kumakatha ng kasamaan,
: ngunit ang nagpaplano ng kabutihan ay may kagalakan.
21: Walang mangyayaring kapahamakan sa matuwid,
: ngunit ang masama ay napupuno ng panganib.
22: Mga sinungaling na labi sa Panginoon ay kasuklamsuklam,
: ngunit ang gumagawa nang may katotohanan ay kanyang kinalulugdan.
23: Ang taong marunong ay nagkukubli ng kaalaman;
: ngunit ipinahahayag ng puso ng mga hangal ang kanilang kahangalan.
24: Ang kamay ng masipag ay mamamahala,
: ngunit ang tamad ay malalagay sa sapilitang paggawa.
25: Nagpapabigat sa puso ng tao ang pagkabalisa,
: ngunit ang mabuting salita ay nagpapasaya sa kanya.
26: Ang matuwid sa kanyang kapwa ay patnubay,
: ngunit ang lakad ng masama sa kanila'y nakapagpapaligaw.
27: Hindi makakahuli ng hayop ang taong tamad,
: ngunit magkakamit ng mahalagang kayamanan ang masipag.
28: Nasa daan ng katuwiran ang buhay;
: ngunit ang landas ng kamalian ay tungo sa kamatayan.