1: O Panginoon , ikaw na Diyos ng paghihiganti,
: ikaw na Diyos ng paghihiganti, magningning ka.
2: Bumangon ka, ikaw na hukom ng lupa,
: ibigay mo sa palalo ang nararapat sa kanila.
3: O Panginoon , hanggang kailan ang masama,
: hanggang kailan magsasaya ang masama?
4: Ibinubuhos nila ang kanilang mga salita, nang may kayabangan,
: lahat ng gumagawa ng kasamaan ay nagmamalaki.
5: O Panginoon , kanilang dinurog ang iyong bayan,
: at ang iyong mana ay sinaktan.
6: Kanilang pinatay ang balo at ang dayuhan,
: ang ulila ay kanilang pinatay.
7: At kanilang sinasabi, Hindi nakikita ng Panginoon ,
: ni hindi pinapansin ng Diyos ni Jacob.
8: Unawain ninyo, kayong mga hangal sa gitna ng bayan!
: Kailan kayo magiging matatalino, mga hangal?
9: Siyang naglagay ng pandinig, hindi ba siya nakakarinig?
: Siyang lumikha ng mata, hindi ba siya makakakita?
10: Siyang sumusupil sa mga bansa,
: hindi ba siya'y nagpaparusa,
: siya na nagtuturo ng kaalaman?
11: Ang mga pag-iisip ng tao ay ang Panginoon ang nakakaalam,
: sila'y gaya lamang ng hiningang walang laman.
12: O Panginoon , mapalad ang tao na iyong sinusupil,
: at tinuturuan ng iyong kautusan,
13: upang mabigyan siya ng kapahingahan mula sa mga araw ng kaguluhan,
: hanggang ang hukay para sa masama ay maihanda.
14: Sapagkat hindi itatakuwil ng Panginoon ang bayan niya,
: hindi niya iiwan ang kanyang mana;
15: sapagkat ang katarungan ay babalik sa katuwiran,
: at ito ay susundin ng lahat ng may matuwid na puso.
16: Sino ang babangon para sa akin laban sa masama?
: Sinong tatayo para sa akin laban sa mga gumagawa ng kasamaan?
17: Kung ang Panginoon ay hindi ko naging saklolo,
: ang kaluluwa ko'y maninirahan na sana sa lupain ng katahimikan.
18: Nang aking sabihin, Ang aking paa ay dumulas,
: O Panginoon , aalalayan mo ako ng iyong pag-ibig na wagas.
19: Kapag sa aking puso ay maraming pag-aalaala,
: ang iyong mga pag-aliw ay nagpapasaya sa aking kaluluwa.
20: Makakasanib ba sa iyo ang trono ng kasamaan,
: silang bumabalangkas ng masama sa pamamagitan ng batas?
21: Sila'y nagsasama-sama laban sa buhay ng matuwid,
: at hinahatulan ng kamatayan ang walang sala.
22: Ngunit ang Panginoon ay naging aking muog;
: at ang Diyos ko'y malaking bato na aking kanlungan.
23: At dinala niya sa kanila ang kanilang sariling kasamaan,
: at papawiin sila dahil sa kanilang kasamaan;
: papawiin sila ng Panginoon naming Diyos.