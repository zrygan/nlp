1: Sinabi ng Panginoon sa akin, Kumuha ka ng malapad na tabla, at sulatan mo ng pangkaraniwang titik, Kay Maher-shalalhash-baz.
2: Mayroon akong mga tapat na saksi upang sumaksi sa akin, si Urias na pari at si Zacarias na anak ni Jeberekias.
3: At ako'y naparoon sa propetisa; at siya'y naglihi, at nanganak ng isang lalaki. At sinabi ng Panginoon sa akin, Tawagin mo ang kanyang pangalan na Maher-shalalhash-baz.
4: Sapagkat bago ang bata ay matutong magsalita ng, Ama ko, o Ina ko, ang kayamanan ng Damasco at ang samsam sa Samaria ay kukunin sa harapan ng hari ng Asiria.
5: At nagsalitang muli ang Panginoon sa akin
6: Yamang tinanggihan ng bayang ito ang tubig ng Siloa na umaagos na marahan, at magalak sa harapan ni Rezin at sa anak ni Remalias;
7: kaya't narito, iniaahon ng Panginoon sa kanila ang tubig ng Ilog, malakas at marami, ang hari ng Asiria at ang lahat niyang kaluwalhatian. Siya'y aahon sa lahat niyang daluyan, at aapaw sa lahat niyang baybayin.
8: Ito'y aagos hanggang sa Juda, aapaw at aabot hanggang sa leeg; at ang nakabuka niyang mga pakpak ang siyang magpupuno ng lawak ng iyong lupain, O Emmanuel.
9: Kayo'y magsama-sama, mga bayan, at mabalisa,
: kayo'y makinig, kayong lahat na malayong lupain;
: magbigkis kayo, at kayo'y mabagabag,
: kayo'y magbigkis, at kayo'y mabagabag.
10: Magsanggunian kayo, ngunit iyon ay mauuwi sa wala;
: magsalita kayo ng salita ngunit iyon ay hindi mananatili,
: sapagkat ang Diyos ay kasama namin.
11: Sapagkat ang Panginoon ay nagsalitang ganito sa akin na may malakas na kamay, at binalaan ako na huwag lumakad sa lakad ng bayang ito, na sinasabi,
12: Huwag ninyong tawaging pagsasabwatan ang lahat na tinatawag na pagsasabwatan ng bayang ito, at huwag ninyong katakutan ang kanilang kinatatakutan, o mangilabot man.
13: Ngunit ang Panginoon ng mga hukbo, siya ang inyong ituturing na banal; siya ang inyong katakutan, at sa kanya kayo mangilabot.
14: At siya'y magiging santuwaryo ninyo, isang batong katitisuran at malaking batong kabubuwalan ng dalawang sambahayan ng Israel, isang bitag at silo sa mga mamamayan ng Jerusalem.
15: At marami ang matitisod doon; sila'y mabubuwal at mababalian. Sila'y masisilo at mahuhuli.
16: Talian mo ang patotoo, tatakan mo ang turo sa gitna ng aking mga alagad.
17: Aking hihintayin ang Panginoon na nagkukubli ng kanyang mukha sa sambahayan ni Jacob, at ako'y aasa sa kanya.
18: Ako at ang mga anak na ibinigay sa akin ng Panginoon ay mga tanda at kababalaghan sa Israel mula sa Panginoon ng mga hukbo, na naninirahan sa Bundok ng Zion.
19: At kapag kanilang sinabi sa inyo, Sumangguni kayo sa mga multo at masasamang espiritu na humuhuni at bumubulong. Hindi ba dapat sumangguni ang bayan sa kanilang Diyos, ang mga patay para sa mga buhy?
20: Sa kautusan at sa patotoo! Kung hindi sila nagsasalita nang ayon sa salitang ito ay sa dahilang wala silang umaga.
21: At sila'y daraan sa lupain na nahihirapang lubha at gutom, at kapag sila'y nagugutom, sila'y magagalit, at susumpain ang kanilang hari at ang kanilang Diyos, at ititingala ang kanilang mga mukha.
22: Sila'y titingin sa lupa ngunit ang makikita lamang ay kahirapan at kadiliman, ulap ng hapis, at itataboy sila sa makapal na kadiliman.