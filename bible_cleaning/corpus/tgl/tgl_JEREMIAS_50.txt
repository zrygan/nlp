1: Ang salitang sinabi ng Panginoon tungkol sa Babilonia, at tungkol sa lupain ng mga Caldeo, sa pamamagitan ng propetang si Jeremias
2: Ipahayag ninyo sa gitna ng mga bansa at inyong ipatalastas,
: magtaas kayo ng watawat at ipahayag,
: huwag ninyong itago, kundi inyong sabihin,
: Ang Babilonia ay nasakop,
: si Bel ay nalagay sa kahihiyan,
: si Merodac ay nabasag.
: Ang kanyang mga larawan ay nalagay sa kahihiyan,
: ang kanyang mga diyus-diyosan ay nabasag.
3: Sapagkat mula sa hilaga ay umahon ang isang bansa laban sa kanya na sisira sa kanyang lupain, at walang maninirahan doon; ang tao at ang hayop ay tatakas.
4: Sa mga araw na iyon, at sa panahong iyon, sabi ng Panginoon , ang mga anak ni Israel at ni Juda ay darating na magkakasama, umiiyak habang sila'y dumarating, at hahanapin nila ang Panginoon nilang Diyos.
5: Kanilang ipagtatanong ang daan patungo sa Zion, na ang kanilang mga mukha ay nakatutok doon, na sinasabi, Halikayo, magsama-sama tayo sa Panginoon sa isang walang hanggang tipan na hindi kailanman malilimutan.
6: Ang aking bayan ay naging gaya ng nawawalang tupa, iniligaw sila ng kanilang mga pastol. Sila'y inilihis sa mga bundok, sila'y nagpabalik-balik sa burol at bundok; nakalimutan nila ang kanilang dakong pahingahan.
7: Sinakmal sila ng lahat ng nakatagpo sa kanila, at sinabi ng kanilang mga kaaway, Kami ay walang kasalanan, sapagkat sila'y nagkasala laban sa Panginoon , ang kanilang tunay na pastulan, ang Panginoon , ang pag-asa ng kanilang mga ninuno.
8: Tumakas kayo mula sa gitna ng Babilonia, at lumabas kayo sa lupain ng mga Caldeo, at kayo'y maging gaya ng mga lalaking kambing sa harapan ng mga kawan.
9: Sapagkat narito, aking inuudyukan at dinadala laban sa Babilonia ang isang pangkat ng malalaking bansa mula sa hilagang lupain. Sila'y hahanay laban sa kanya; mula doo'y sasakupin siya. Ang kanilang mga palaso ay gaya ng sa sanay na mandirigma na hindi bumabalik na walang dala.
10: Ang Caldea ay sasamsaman; lahat ng nagsisisamsam sa kanya ay mabubusog, sabi ng Panginoon .
11: Bagaman kayo ay nagagalak, bagaman kayo'y nagsasaya,
: O kayong mandarambong ng aking mana,
: bagaman kayo'y nagpapasasa na gaya ng babaing guya sa damuhan,
: at humahalinghing na gaya ng mga lalaking kabayo;
12: ang inyong ina ay lubhang mapapahiya,
: at siya na nagsilang sa inyo ay hihiyain.
: Siya'y magiging huli sa mga bansa,
: isang ilang, lupaing tuyo at disyerto.
13: Dahil sa poot ng Panginoon ay hindi siya titirahan,
: kundi magiging lubos na wasak;
: bawat magdaraan sa Babilonia ay magtataka,
: at susutsot dahil sa lahat niyang mga sugat.
14: Humanay kayo laban sa Babilonia sa palibot,
: kayong lahat na nag-uumang ng busog;
: tudlain ninyo siya, huwag kayong magtipid ng mga palaso,
: sapagkat siya'y nagkasala laban sa Panginoon .
15: Sumigaw ka laban sa kanya sa palibot
: Siya'y sumuko na;
: ang kanyang mga muog ay gumuho na,
: ang kanyang mga pader ay bagsak na.
: Sapagkat ito ang paghihiganti ng Panginoon
: Maghiganti kayo sa kanya,
: gawin ninyo sa kanya kung ano ang ginawa niya.
16: Ihiwalay ninyo sa Babilonia ang manghahasik,
: at ang naghahawak ng karit sa panahon ng pag-aani,
: dahil sa tabak ng mang-aapi.
: Bawat isa ay babalik sa kanyang bayan,
: bawat isa ay tatakas patungo sa kanyang sariling lupain.
17: Ang Israel ay isang nagsipangalat na kawan na itinaboy ng mga leon. Una'y sinakmal siya ng hari ng Asiria; at ang huli ay si Nebukadnezar na hari ng Babilonia ang bumali ng kanyang mga buto.
18: Kaya't ganito ang sabi ng Panginoon ng mga hukbo, ng Diyos ng Israel: Narito, aking parurusahan ang hari ng Babilonia at ang kanyang lupain, kung paanong pinarusahan ko ang hari ng Asiria.
19: Ibabalik ko ang Israel sa kanyang pastulan, at siya'y manginginain sa Carmel at sa Basan, at ang kanyang nasa ay masisiyahan sa mga burol ng Efraim at ng Gilead.
20: Sa mga araw at sa panahong iyon, sabi ng Panginoon , ang kasamaan ay hahanapin sa Israel at hindi magkakaroon ng anuman; at ang kasalanan sa Juda, at walang matatagpuan, sapagkat aking patatawarin sila na aking iniwan bilang nalabi.
21: Umahon ka laban sa lupain ng Merathaim,
: at laban sa mga naninirahan sa Pekod.
: Pumatay ka at ganap mong lipulin sila,
: sabi ng Panginoon ,
: at gawin mo ang lahat ng iniutos ko sa iyo.
22: Ang ingay ng digmaan ay nasa lupain,
: at malaking pagkawasak!
23: Pinutol at binali ang pamukpok ng buong daigdig!
: Ang Babilonia ay naging
: isang katatakutan sa gitna ng mga bansa!
24: Ako'y naglagay ng bitag para sa iyo, at ikaw naman ay nakuha, O Babilonia,
: at hindi mo ito nalaman;
: ikaw ay natagpuan at nahuli,
: sapagkat ikaw ay naghimagsik laban sa Panginoon .
25: Binuksan ng Panginoon ang kanyang taguan ng sandata,
: at inilabas ang mga sandata ng kanyang poot;
: sapagkat iyon ay gawa ng Panginoong Diyos ng mga hukbo
: sa lupain ng mga Caldeo.
26: Pumunta kayo laban sa kanya mula sa pinakamalayong hangganan;
: buksan ninyo ang kanyang mga kamalig;
: itambak ninyo siya na gaya ng bunton, at lubos ninyo siyang wasakin;
: huwag mag-iiwan ng anuman sa kanya.
27: Patayin ninyo ng tabak ang lahat niyang mga toro;
: pababain sila sa katayan.
: Kahabag-habag sila! Sapagkat dumating na ang kanilang araw,
: ang araw ng pagpaparusa sa kanila.
28: May tinig ng mga takas at mga tumatakbo mula sa lupain ng Babilonia, upang ipahayag sa Zion ang paghihiganti ng Panginoon nating Diyos, ang paghihiganti para sa kanyang templo.
29: Magpatawag kayo ng mga mamamana laban sa Babilonia, silang lahat na gumagamit ng pana. Magkampo kayo sa palibot niya; huwag hayaang makatakas ang sinuman. Gantihan siya ayon sa kanyang mga gawa, gawin ninyo sa kanya ang ayon sa lahat niyang ginawa; sapagkat may kapalaluan niyang sinuway ang Panginoon , ang Banal ng Israel.
30: Kaya't mabubuwal ang kanyang mga kabataang lalaki sa kanyang mga liwasan, at ang lahat niyang mga kawal ay malilipol sa araw na iyon, sabi ng Panginoon .
31: Narito, ako'y laban sa iyo, O ikaw na palalo,
: sabi ng Panginoong Diyos ng mga hukbo;
: sapagkat ang iyong araw ay dumating na,
: ang panahon na parurusahan kita.
32: At ang palalo ay matitisod at mabubuwal,
: at walang magbabangon sa kanya;
: at ako'y magpapaningas ng apoy sa kanyang mga lunsod,
: at lalamunin niyon ang lahat ng nasa palibot niya.
33: Ganito ang sabi ng Panginoon ng mga hukbo: Ang mga anak ni Israel ay inaapi at gayundin ang mga anak ni Juda na kasama nila; lahat ng bumihag sa kanila ay mahigpit silang hinahawakan, sila'y ayaw nilang palayain.
34: Ang kanilang Manunubos ay malakas; ang Panginoon ng mga hukbo ang kanyang pangalan. Tiyak na kanyang ipaglalaban sila, upang mabigyan niya ng kapahingahan ang lupa, ngunit kaguluhan sa mga mamamayan ng Babilonia.
35: Tabak laban sa mga Caldeo, sabi ng Panginoon ,
: at laban sa mga mamamayan ng Babilonia,
: at laban sa kanyang mga pinuno, at sa kanyang mga pantas!
36: Tabak laban sa mga manghuhula,
: at sila'y magiging mga hangal!
: Tabak laban sa kanyang mga mandirigma
: at sila'y malilipol!
37: Tabak laban sa kanilang mga kabayo at sa kanilang mga karwahe,
: at laban sa lahat ng mga dayuhang nasa gitna niya,
: at sila'y magiging mga babae!
: Tabak laban sa kanyang mga kayamanan,
: at ang mga iyon ay sasamsamin.
38: Tagtuyot sa kanyang mga tubig,
: at sila'y matutuyo!
: Sapagkat iyon ay lupain ng mga larawang inanyuan,
: at sila'y nahihibang sa mga diyus-diyosan.
39: Kaya't ang mababangis na hayop ay maninirahan doon na kasama ng mga asong-gubat, at ang avestruz ay maninirahan sa kanya; hindi na ito titirahan ng mga tao kailanpaman; ni matatahanan sa lahat ng mga salinlahi.
40: Kung paanong winasak ng Diyos ang Sodoma at Gomorra at ang mga karatig-bayan ng mga iyon, sabi ng Panginoon , gayon walang sinumang maninirahan doon, at walang anak ng tao na titira doon.
41: Narito, isang bayan ay dumarating mula sa hilaga;
: isang makapangyarihang bansa at maraming hari
: ang gigisingin mula sa pinakamalayong bahagi ng lupa.
42: May hawak silang busog at sibat;
: sila'y malulupit, at walang awa.
: Ang kanilang tinig ay gaya ng hugong ng dagat,
: at sila'y nakasakay sa mga kabayo,
: nakahanay na gaya ng isang taong makikipagdigma
: laban sa iyo, O anak na babae ng Babilonia!
43: Narinig ng hari ng Babilonia ang balita tungkol sa kanila,
: at ang kanyang mga kamay ay nanghina;
: sinaklot siya ng dalamhati,
: ng paghihirap na gaya ng sa babaing manganganak.
44: Narito, darating ang isang gaya ng leon na umaahon mula sa gubat ng Jordan laban sa matibay na kulungan ng tupa, bigla ko silang patatakbuhing papalayo sa kanya; at hihirangin kong mamahala sa kanya ang sinumang piliin ko. Sapagkat sinong gaya ko? Sinong magpapatawag sa akin? Sinong pastol ang makakatayo sa harapan ko?
45: Kaya't inyong pakinggan ang pinanukala ng Panginoon laban sa Babilonia; at ang mga layuning binuo niya laban sa lupain ng mga Caldeo: Tiyak na kakaladkarin ang maliliit sa kanilang kawan. Tiyak na wawasakin niya ang kawan nila dahil sa kanila.
46: Sa ingay ng pagkasakop sa Babilonia ay nayayanig ang lupa, at ang kanyang sigaw ay maririnig sa mga bansa.