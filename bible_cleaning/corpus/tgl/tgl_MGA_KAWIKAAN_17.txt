1: Mas mabuti ang isang tuyong tinapay na may katahimikan,
: kaysa bahay na pun ng pistahan ngunit may kaguluhan.
2: Ang aliping gumagawang may katalinuhan ay mamamahala sa anak na gumagawa ng kahihiyan,
: at gaya ng isa sa magkakapatid, sa mana ay babahaginan.
3: Ang dalisayan ay para sa pilak at ang hurno ay sa ginto,
: ngunit sinusubok ng Panginoon ang mga puso.
4: Nakikinig sa masasamang labi ang gumagawa ng masama,
: at ang sinungaling ay nakikinig sa masamang dila.
5: Ang humahamak sa dukha ay lumalait sa kanyang Maylalang,
: at ang natutuwa sa kasawiang-palad ay walang pagsalang parurusahan.
6: Ang mga apo ay korona ng matatanda,
: at ang kaluwalhatian ng mga anak ay ang mga magulang nila.
7: Hindi bagay sa hangal ang pinong pananalita,
: lalo na ang mga mandarayang mga labi, sa isang namamahala.
8: Ang suhol ay parang mahiwagang bato sa mga mata ng nagbibigay,
: saanman pumihit siya'y nagtatagumpay.
9: Ang nagpapatawad ng kasalanan ay humahanap ng pagmamahalan,
: ngunit ang nagpapaulit-ulit sa usapin ay naghihiwalay ng magkakaibigan.
10: Ang saway ay tumatagos sa taong may kaunawaan,
: kaysa isandaang hampas sa isang taong hangal.
11: Ang masamang tao'y naghahanap lamang ng paghihimagsik,
: kaya't ipadadala laban sa kanya ay isang sugong mabagsik.
12: Hayaang masalubong ng isang tao ang babaing oso na ang mga anak ay ninakaw,
: kaysa sa isang hangal sa kanyang kahangalan.
13: Kung gumanti ng kasamaan ang isang tao sa kabutihan,
: ang kasamaan ay hindi hihiwalay sa kanyang sambahayan.
14: Gaya ng pagpapalabas ng tubig ang pasimula ng alitan,
: kaya't huminto na bago sumabog ang away.
15: Siyang nagpapawalang-sala sa masama, at siyang nagpaparusa sa matuwid,
: ay kapwa kasuklamsuklam sa Panginoon .
16: Bakit kailangang may halaga sa kamay ng hangal upang ibili ng karunungan,
: gayong wala naman siyang kaunawaan?
17: Ang kaibigan sa lahat ng panahon ay nagmamahal,
: at ang isang kapatid ay ipinanganak para sa kagipitan.
18: Ang taong walang katinuan ay nagbibigay ng sangla,
: at nagiging tagapanagot sa harapan ng kanyang kapwa.
19: Ang umiibig sa pagsalangsang ay umiibig sa alitan;
: ang nagtataas ng kanyang pintuan ay humahanap ng kapahamakan.
20: Ang taong may baluktot na diwa ay hindi sasagana,
: at siyang may masamang dila ay nahuhulog sa sakuna.
21: Ang anak na hangal sa kanyang ama'y kalungkutan,
: at ang ama ng isang hangal ay walang kagalakan.
22: Isang mabuting gamot ang masayang puso,
: ngunit ang bagbag na diwa, sa mga buto'y tumutuyo.
23: Ang masama ay tumatanggap ng suhol mula sa kandungan,
: upang baluktutin ang mga daan ng katarungan.
24: Ang taong may unawa ay humaharap sa karunungan,
: ngunit nasa mga dulo ng daigdig ang mga mata ng hangal.
25: Ang hangal na anak ay kalungkutan sa kanyang ama,
: at kapaitan sa babaing nagsilang sa kanya.
26: Hindi mabuti na parusahan ang matuwid,
: isang kamalian na ang maharlika'y mahagupit.
27: Siyang pumipigil ng kanyang mga salita ay may kaalaman,
: at siyang may diwang malamig ay taong may kaunawaan.
28: Maging ang hangal kapag tumatahimik ay maituturing na marunong,
: inaari siyang matalino, kapag mga labi niya'y itinitikom.