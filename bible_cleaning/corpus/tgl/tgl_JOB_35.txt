1: At si Elihu ay sumagot at sinabi,
2: Iniisip mo bang ito'y makatuwiran?
: Sinasabi mo bang, Sa harapan ng Diyos ito'y aking karapatan,
3: na iyong tinatanong, Ano bang iyong kalamangan?
: Paanong mas mabuti ako kung ako'y nakagawa ng kasalanan?
4: Sasagutin kita
: at ang iyong mga kaibigang kasama mo.
5: Tumingala ka sa langit at tingnan mo;
: at masdan mo ang mga ulap, na mas mataas kaysa iyo.
6: Kung ikaw ay nagkasala, anong iyong nagawa laban sa kanya?
: At kung ang iyong mga pagsuway ay dumarami, anong iyong ginagawa sa kanya?
7: Kung ikaw ay matuwid, anong sa kanya'y iyong ibinibigay;
: o ano bang tinatanggap niya mula sa iyong kamay?
8: Ang iyong kasamaan ay nakakapinsala sa ibang gaya mo;
: at ang iyong katuwiran, ay sa ibang mga tao.
9: Dahil sa dami ng mga kaapihan, ang mga tao'y sumisigaw;
: sila'y humihingi ng saklolo dahil sa kamay ng makapangyarihan.
10: Ngunit walang nagsasabing, Nasaan ang Diyos na sa akin ay lumalang,
: na siyang nagbibigay ng awit sa kinagabihan,
11: na siyang nagtuturo sa atin ng higit kaysa mga hayop sa daigdig,
: at ginagawa tayong mas matalino kaysa mga ibon sa himpapawid?
12: Tumatawag sila roon, ngunit siya'y hindi sumasagot,
: dahil sa kapalaluan ng mga taong buktot.
13: Tunay na hindi pinapakinggan ng Diyos ang walang kabuluhang karaingan,
: ni pinapahalagahan man ito ng Makapangyarihan sa lahat.
14: Lalo pa nga kung iyong sinasabing hindi mo siya nakikita,
: na ang usapin ay nasa harap niya, at iyong hinihintay siya!
15: At ngayon, sapagkat ang galit niya'y hindi nagpaparusa,
: at ang kasamaan ay hindi niya sinusunod,
16: ibinubuka ni Job ang kanyang bibig sa walang kabuluhan,
: siya'y nagpaparami ng mga salita na walang kaalaman.