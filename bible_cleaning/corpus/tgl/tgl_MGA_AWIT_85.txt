1: Panginoon , ikaw ay naging mabuti sa iyong lupain,
: ibinalik mo ang kayamanan ng Jacob.
2: Pinatawad mo ang kasamaan ng iyong bayan,
: pinatawad mo ang lahat nilang kasalanan. Selah
3: Inalis mo ang lahat ng poot mo,
: tumalikod ka sa bangis ng galit mo.
4: O Diyos ng aming kaligtasan, muli mo kaming panumbalikin,
: at alisin mo ang iyong galit sa amin.
5: Magagalit ka ba sa amin magpakailanman?
: Ipagpapatuloy mo ba ang iyong galit sa lahat ng salinlahi?
6: Hindi ba kami ay muling bubuhayin mo,
: upang ang iyong bayan ay magalak sa iyo?
7: O Panginoon , ipakita mo sa amin ang iyong tapat na pagsuyo,
: at ipagkaloob mo sa amin ang pagliligtas mo.
8: Aking papakinggan kung ano ang sasabihin ng Diyos na Panginoon ,
: sapagkat siya'y magsasalita ng kapayapaan sa kanyang bayan
: at sa kanyang mga banal, ngunit huwag silang muling manumbalik sa kahangalan.
9: Tunay na ang kanyang pagliligtas ay malapit sa kanila na natatakot sa kanya;
: upang ang kaluwalhatian ay manahan sa aming lupain.
10: Magsasalubong ang tapat na pag-ibig at katapatan,
: ang katuwiran at kapayapaan ay maghahalikan.
11: Bubukal sa lupa ang katotohanan,
: at tumitingin mula sa langit ang katuwiran.
12: Oo, ibibigay ng Panginoon kung ano ang mabuti;
: at ang ating lupain ay magbibigay ng kanyang ani.
13: Mangunguna sa kanya ang katuwiran,
: at ang kanyang mga yapak ay gagawing daan.