1: Ganito ang sabi ng Panginoon sa kanyang pinahiran ng langis, kay Ciro,
: na ang kanang kamay ay aking hinawakan,
: upang pasukuin ang mga bansa sa harap niya;
: at kalagan ang mga balakang ng mga hari,
: upang magbukas ng mga pintuan sa harapan niya,
: upang ang mga pintuan ay hindi masarhan
2: Ako'y magpapauna sa iyo,
: at papatagin ko ang mga baku-bakong dako,
: ang mga pintuang tanso ay aking wawasakin,
: at ang mga harang na bakal ay aking puputulin,
3: at ibibigay ko sa iyo ang mga kayamanan ng kadiliman,
: at ang mga natatagong kayamanan sa mga lihim na dako,
: upang inyong malaman na ako ang Panginoon ,
: ang Diyos ng Israel na tumatawag sa iyo sa iyong pangalan.
4: Alang-alang kay Jacob na aking lingkod,
: at sa Israel na aking pinili,
: sa iyong pangalan ay tinawag kita,
: aking pinangalanan ka, bagaman hindi mo ako kilala.
5: Ako ang Panginoon , at walang iba;
: liban sa akin ay walang Diyos.
: Aking binibigkisan ka, bagaman hindi mo ako kilala,
6: upang malaman ng mga tao mula sa sikatan ng araw,
: at mula sa kanluran, na walang iba liban sa akin;
: ako ang Panginoon , at walang iba.
7: Aking inilagay ang liwanag at nililikha ko ang kadiliman;
: ako'y gumagawa ng kaginhawahan at lumilikha ako ng kapahamakan;
: ako ang Panginoon , na gumagawa ng lahat ng mga bagay na ito.
8: Maghulog ka, O mga langit, mula sa itaas,
: at ang kalangitan ay magpaulan ng katuwiran;
: bumuka ang lupa, at lumitaw ang kaligtasan,
: at upang ang katuwiran ay lumitaw na kasama nito,
: akong Panginoon ang lumikha nito.
9: Kahabag-habag siya na makikipagpunyagi sa Maylalang sa kanya!
: Isang luwad na sisidlan sa isang magpapalayok!
: Sinasabi ba ng luwad sa nagbibigay anyo sa kanya, Anong ginagawa mo?
: o ang iyong gawa ay walang mga kamay?
10: Kahabag-habag siya na nagsasabi sa ama, Ano ang naging anak mo?
: o sa babae, Ano ang ipinaghihirap mo?
11: Ganito ang sabi ng Panginoon ,
: ng Banal ng Israel, at ng Maylalang sa kanya
: Magtanong ka sa akin tungkol sa mga bagay na darating;
: tungkol sa aking mga anak, at tungkol sa gawa ng aking mga kamay, mag-utos kayo sa akin.
12: Aking ginawa ang lupa,
: at nilikha ko ang tao sa ibabaw nito;
: ako, ang aking mga kamay ang nagladlad ng mga langit,
: at inuutusan ko ang lahat ng naroroon.
13: Aking ibinangon siya sa katuwiran,
: at aking tutuwirin ang lahat niyang lakad;
: kanyang itatayo ang aking lunsod,
: at kanyang palalayain ang aking mga binihag,
: hindi sa halaga o sa gantimpala man,
: sabi ng Panginoon ng mga hukbo.
14: Ganito ang sabi ng Panginoon
: Ang yari ng Ehipto at ang kalakal ng Etiopia,
: at ang mga Sabeo, mga taong matatangkad,
: ay paparito sa iyo, at sila'y magiging iyo;
: sila'y susunod sa iyo.
: Sila'y darating na may tanikala at sila'y magpapatirapa sa iyo.
: Sila'y makikiusap sa iyo, na nagsasabi,
: Tunay na ang Diyos lamang ang nasa iyo, at walang iba,
: walang ibang Diyos.
15: Katotohanang ikaw ay Diyos na nagkukubli,
: O Diyos ng Israel, ang Tagapagligtas.
16: Silang lahat ay napahiya at nalito,
: ang mga manggagawa ng mga diyus-diyosan ay magkakasamang nalilito.
17: Ngunit ang Israel ay ililigtas ng Panginoon
: ng walang hanggang kaligtasan;
: kayo'y hindi mapapahiya o malilito man
: hanggang sa walang hanggan.
18: Sapagkat ganito ang sabi ng Panginoon
: na lumikha ng langit
: siya ay Diyos!,
: na nag-anyo ng lupa at gumawa niyon,
: na kanyang itinatag;
: hindi niya ito nilikha na sira,
: ito ay kanyang inanyuan upang tirhan!
: Ako ang Panginoon , at wala nang iba.
19: Ako'y hindi nagsalita ng lihim,
: sa dako ng lupain ng kadiliman;
: hindi ko sinabi sa lahi ni Jacob,
: Hanapin ninyo ako nang walang kabuluhan.
: Akong Panginoon ay nagsasalita ng katuwiran,
: ako'y nagpapahayag ng mga bagay na matuwid.
20: Kayo'y magtipon at pumarito,
: magsilapit kayong magkakasama, kayong mga nakaligtas sa mga bansa!
: Sila'y walang kaalaman
: na nagdadala ng kanilang kahoy na larawang inanyuan,
: at nananalangin sa diyos
: na hindi makapagliligtas.
21: Kayo'y magpahayag at maglahad;
: oo, magsanggunian silang magkakasama!
: Sinong nagsabi nito nang unang panahon?
: Sinong nagpahayag niyon nang una?
: Hindi ba ako, na Panginoon ?
: At walang Diyos liban sa akin,
: isang matuwid na Diyos at Tagapagligtas;
: walang iba liban sa akin.
22: Kayo'y bumaling sa akin, at kayo'y maliligtas,
: lahat ng dulo ng lupa!
: Sapagkat ako'y Diyos, at walang iba liban sa akin.
23: Aking isinumpa sa aking sarili,
: mula sa aking bibig ay lumabas sa katuwiran,
: ang isang salita na hindi babalik
: Na sa akin ay luluhod ang bawat tuhod,
: bawat dila ay susumpa.
24: Kanyang sasabihin sa Panginoon lamang,
: ang katuwiran at kalakasan,
: iyon ang sasabihin tungkol sa akin;
: sa kanya'y magsisiparoon ang mga tao,
: at ang lahat ng nagagalit sa kanya ay mapapahiya.
25: Sa Panginoon ang lahat ng anak ng Israel
: ay aariing-ganap at luluwalhatiin.