1: Ang Panginoon ay naghahari, manginig ang taong-bayan!
: Siya'y nakaupo sa mga kerubin; mayanig ang lupa.
2: Ang Panginoon ay dakila sa Zion;
: siya'y higit na mataas sa lahat ng mga bayan.
3: Purihin nila ang iyong dakila at kakilakilabot na pangalan!
: Siya'y banal!
4: Ang lakas ng Hari, ay umiibig ng katarungan,
: ikaw ay nagtatag ng pagkakapantay-pantay,
: ikaw ay nagsagawa ng katarungan at katuwiran sa Jacob.
5: Purihin ninyo ang Panginoon nating Diyos;
: magsisamba kayo sa kanyang paanan!
: Siya'y banal.
6: Sina Moises at Aaron ay kabilang sa kanyang mga pari,
: si Samuel ay kabilang sa mga nagsisitawag sa kanyang pangalan.
: Sila'y nagsisitawag sa Panginoon , at kanyang sinagot sila.
7: Siya'y nagsasalita sa kanila sa haliging ulap;
: kanilang iningatan ang mga patotoo niya,
: at ang tuntunin na ibinigay niya sa kanila.
8: O Panginoon naming Diyos, sinagot mo sila;
: ikaw ay Diyos na mapagpatawad sa kanila,
: ngunit isang tagapaghiganti sa mga maling gawa nila.
9: Purihin ninyo ang Panginoon nating Diyos,
: at magsisamba kayo sa kanyang banal na bundok;
: sapagkat ang Panginoon nating Diyos ay banal!