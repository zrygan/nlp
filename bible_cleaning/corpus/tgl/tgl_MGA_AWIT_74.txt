1: O Diyos, bakit mo kami itinakuwil magpakailanman?
: Bakit ang iyong galit ay umuusok laban sa mga tupa ng iyong pastulan?
2: Alalahanin mo ang iyong kapulungan na iyong binili noong una,
: na iyong tinubos upang maging lipi ng iyong mana!
: At ang bundok ng Zion na iyong tinahanan.
3: Itaas mo ang iyong mga hakbang sa mga walang hanggang guho;
: winasak ng kaaway ang lahat ng bagay sa santuwaryo!
4: Ang mga kaaway mo'y nagsisisigaw sa gitna ng iyong dakong tagpuan,
: itinaas nila ang kanilang mga watawat na palatandaan.
5: Sila'y tila mga tao na nagtaas ng mga palakol
: sa kagubatan ng mga punungkahoy.
6: At lahat ng mga kahoy na nililok
: ay kanilang binasag ng palakol at mga pamukpok.
7: Kanilang sinunog ang iyong santuwaryo;
: hanggang sa lupa,
: nilapastangan nila ang tahanang dako ng pangalan mo.
8: Sinabi nila sa kanilang sarili, Ganap namin silang lulupigin,
: kanilang sinunog ang lahat ng dakong tagpuan ng Diyos sa lupain.
9: Hindi namin nakikita ang aming mga palatandaan;
: wala nang propeta pa;
: at walang sinuman sa amin na nakakaalam kung hanggang kailan.
10: O Diyos, hanggang kailan manlilibak ang kaaway?
: Lalapastanganin ba ng kaaway ang iyong pangalan magpakailanman?
11: Bakit mo iniuurong ang iyong kamay?
: Mula sa loob ng iyong dibdib, puksain mo sila!
12: Gayunman ang Diyos na aking Hari ay mula nang una,
: na gumagawa ng pagliligtas sa gitna ng lupa.
13: Hinawi mo ang dagat sa pamamagitan ng iyong kalakasan,
: binasag mo ang mga ulo ng mga dambuhala sa mga tubigan.
14: Dinurog mo ang mga ulo ng Leviatan,
: ibinigay mo siya bilang pagkain para sa mga nilalang sa ilang.
15: Ang mga bukal at mga batis ay iyong binuksan,
: iyong tinuyo ang mga batis na palagiang dinadaluyan.
16: Iyo ang araw at ang gabi man;
: iyong inihanda ang mga tanglaw at ang araw.
17: Itinakda mo ang lahat ng mga hangganan ng daigdig;
: iyong ginawa ang tag-init at ang taglamig.
18: Alalahanin mo ito, O Panginoon , kung paanong nanlilibak ang kaaway,
: at isang masamang bayan ang lumalait sa iyong pangalan.
19: Sa mababangis na hayop, ang kaluluwa ng iyong kalapati ay huwag mong ibigay,
: huwag mong kalimutan ang buhay ng iyong dukha magpakailanman.
20: Magkaroon ka ng pagpapahalaga sa iyong tipan;
: sapagkat ang madidilim na dako ng lupa ay pun ng mga tahanan ng karahasan.
21: Ang naaapi nawa'y huwag bumalik na may kahihiyan;
: purihin nawa ng dukha at nangangailangan ang iyong pangalan.
22: Bumangon ka, O Diyos, ang usapin mo'y ipaglaban;
: alalahanin mo kung paanong nililibak ka ng masasama buong araw!
23: Huwag mong kalilimutan ang sigawan ng iyong mga kaaway,
: ang ingay ng iyong mga kaaway na patuloy na pumapailanglang!