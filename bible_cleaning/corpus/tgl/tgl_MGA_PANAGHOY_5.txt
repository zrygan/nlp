1: Alalahanin mo, O Panginoon , kung ano ang nangyari sa amin.
: Iyong masdan, at tingnan ang aming kahihiyan!
2: Ang aming mana ay ibinigay sa mga dayuhan,
: ang aming mga bahay ay sa mga taga-ibang bayan.
3: Kami ay naging mga ulila at walang ama;
: gaya ng mga balo ang aming mga ina.
4: Dapat kaming magbayad sa tubig na aming iniinom,
: dapat naming bilhin ang kinukuha naming kahoy.
5: Ang mga humahabol sa amin ay nasa aming leeg;
: kami ay pagod na, wala kaming kapahingahan.
6: Sa mga taga-Ehipto, kami ay nakipagkamay,
: at sa mga taga-Asiria upang makakuha ng sapat na tinapay.
7: Ang aming mga ninuno ay nagkasala at wala na;
: at kami ay nagpapasan ng mga kasamaan nila.
8: Mga alipin ang namumuno sa amin,
: walang magliligtas sa amin sa kanilang kamay.
9: Nalalagay sa panganib ang aming buhay
: upang makakuha ng tinapay, dahil sa tabak sa ilang.
10: Ang aming balat ay kasing-init ng pugon,
: dahil sa nagniningas na init ng taggutom.
11: Ang mga babae sa Zion ay ginahasa nila,
: ang mga dalaga sa mga bayan ng Juda.
12: Ang mga pinuno ay ibinitin sa kamay nila,
: hindi iginagalang ang matatanda.
13: Ang mga binata ay pinagtrabaho sa gilingan,
: at sa bigat ng kahoy ang mga bata ay nagpasuray-suray.
14: Iniwan na ng matatanda ang pintuang-bayan,
: at ng mga binata ang kanilang mga tugtugan.
15: Ang kagalakan ng aming puso ay huminto na,
: ang aming pagsasayaw ay napalitan ng pagluluksa.
16: Nahulog mula sa aming ulo ang korona;
: kahabag-habag kami, sapagkat kami'y nagkasala!
17: Dahil dito ay nagkasakit ang aming puso,
: dahil sa mga bagay na ito ang mga mata nami'y lumabo;
18: dahil sa bundok ng Zion na nawasak,
: ang mga asong-gubat ay pagala-gala roon.
19: Ikaw, O Panginoon , magpakailanman ay naghahari,
: ang iyong trono ay nananatili sa lahat ng salinlahi.
20: Bakit mo kami nililimot magpakailanman,
: bakit mo kami pinababayaan nang kaytagal?
21: Ibalik mo kami sa iyo, O Panginoon , upang kami ay makapanumbalik!
: Ibalik mo ang aming mga araw na gaya nang una.
22: Talaga bang kami'y iyo nang itinakuwil?
: Ikaw ba ay lubhang galit na galit sa amin?