1: Hingin ninyo sa Panginoon ang ulan
: sa kapanahunan ng ulan sa tagsibol,
: mula sa Panginoon na gumagawa ng ulap na may dalang unos,
: at kanyang bibigyan sila ng ulan,
: sa bawat isa'y ng damo sa parang.
2: Sapagkat ang mga diyus-diyosan ng sambahayan ay nagsalita ng walang kabuluhan,
: at ang mga manghuhula ay nakakakita ng kabulaanan;
: at sila'y nagpapahayag ng huwad na panaginip,
: at nagbibigay ng walang kabuluhang kaaliwan.
: Kaya't ang mga tao ay gumagala na gaya ng mga tupa,
: sila'y nagdadalamhati, sapagkat walang pastol.
3: Ang aking galit ay mainit laban sa mga pastol,
: at aking parurusahan ang mga lalaking kambing;
: sapagkat dinalaw ng Panginoon ng mga hukbo ang kanyang kawan, ang sambahayan ni Juda,
: at kanyang gagawin silang parang kanyang magilas na kabayo sa pakikipaglaban.
4: Mula sa kanila ay lalabas ang batong panulok,
: mula sa kanila ay ang tulos ng tolda,
: mula sa kanila ay ang busog ng pakikipaglaban,
: mula sa kanila ay ang bawat pinuno na magkakasama.
5: At sila'y magiging parang mga makapangyarihang lalaki,
: na tinatapakan ang kaaway sa putik ng lansangan sa labanan,
: at sila'y lalaban, sapagkat ang Panginoon ay kasama nila,
: at kanilang hihiyain ang mga mangangabayo.
6: Aking palalakasin ang sambahayan ni Juda,
: at aking ililigtas ang sambahayan ni Jose,
: ibabalik ko sila sapagkat ako'y naawa sa kanila;
: at sila'y magiging parang hindi ko itinakuwil
: sapagkat ako ang Panginoon nilang Diyos
: at sila'y aking diringgin.
7: Ang Efraim ay magiging gaya ng mga makapangyarihang lalaki,
: at ang kanilang puso ay magagalak na gaya ng may alak.
: Ito'y makikita ng kanilang mga anak at magagalak,
: ang kanilang puso ay magagalak sa Panginoon .
8: Huhudyatan ko sila at sila'y titipunin,
: sapagkat tinubos ko sila;
: at sila'y dadami na gaya nang una.
9: Bagaman pinangalat ko sila sa gitna ng mga bansa;
: gayunma'y aalalahanin nila ako kahit sa malalayong lupain;
: at sila'y mabubuhay kasama ng kanilang mga anak at magbabalik.
10: Ibabalik ko silang pauwi mula sa lupain ng Ehipto,
: at titipunin ko sila mula sa Asiria;
: at dadalhin ko sila sa lupain ng Gilead at Lebanon,
: hanggang wala nang silid para sa kanila.
11: Sila'y tatawid sa dagat ng kaguluhan,
: at ang mga alon ng dagat ay hahampasin,
: at ang lahat ng kalaliman sa Nilo ay matutuyo.
: Ang pagmamataas ng Asiria ay ibababa,
: at ang setro ng Ehipto ay mawawala.
12: Palalakasin ko sila sa Panginoon ;
: at sila'y lalakad sa kanyang pangalan, sabi ng Panginoon .