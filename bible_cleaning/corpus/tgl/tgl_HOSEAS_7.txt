1: Kapag pagagalingin ko na ang Israel,
: ang kasamaan nga ng Efraim ay mabubunyag,
: at ang masasamang gawa ng Samaria;
: sapagkat sila'y nandaraya,
: ang magnanakaw ay nanloloob,
: at ang mga tulisan ay nananamsam sa labas.
2: Ngunit hindi nila isinasaalang-alang sa kanilang mga puso
: na aking tinatandaan ang lahat nilang masasamang gawa.
: Ngayo'y pinalilibutan sila ng kanilang sariling mga gawa;
: sila'y nasa harap ko.
3: Kanilang pinasasaya ang hari sa pamamagitan ng kanilang kasamaan,
: at ng kanilang pagsisinungaling ang mga pinuno.
4: Silang lahat ay mga mangangalunya;
: sila'y parang pinainit na pugon,
: na ang magtitinapay nito ay tumitigil sa pagpapaningas ng apoy,
: mula sa paggawa ng masa hanggang sa ito'y malagyan ng pampaalsa.
5: Nang araw ng ating hari ang mga pinuno
: ay nagkasakit dahil sa tapang ng alak;
: kanyang iniunat ang kanyang kamay kasama ng mga mapanlibak.
6: Sapagkat sila'y nagniningas tulad ng isang pugon, habang sila'y nag-aabang,
: ang kanilang magtitinapay ay natutulog magdamag,
: sa kinaumagaha'y lumalagablab na parang nagliliyab na apoy.
7: Silang lahat ay mainit na parang pugon,
: at nilalamon nila ang kanilang mga hukom.
: Lahat ng kanilang mga hari ay nabuwal;
: at wala ni isa sa kanila na tumatawag sa akin.
8: Ang Efraim ay nakikisalamuha sa mga bansa;
: ang Efraim ay isang tinapay na hindi binaligtad.
9: Nilalamon ng mga dayuhan ang kanyang lakas,
: at hindi niya ito nalalaman;
: mga uban ay nakasabog sa kanya,
: at hindi niya ito nalalaman.
10: Ang kapalaluan ng Israel ay nagpapatotoo laban sa kanya;
: gayunma'y hindi sila nanumbalik sa Panginoon nilang Diyos,
: ni hinanap man siya, dahil sa lahat ng ito.
11: At ang Efraim ay parang isang kalapati,
: hangal at walang pang-unawa
: sila'y tumatawag sa Ehipto, sila'y pumupunta sa Asiria.
12: Habang sila'y humahayo, aking ilaladlad ang aking lambat sa kanila;
: akin silang ibabagsak na parang mga ibon sa himpapawid;
: aking parurusahan sila ayon sa iniulat sa kanilang kapisanan.
13: Kahabag-habag sila, sapagkat sila'y lumayo sa akin!
: Ang pagkawasak ay sumakanila, sapagkat sila'y naghimagsik laban sa akin!
: Tutubusin ko sana sila,
: ngunit nagsasalita sila ng mga kasinungalingan laban sa akin.
14: Sila'y hindi dumadaing sa akin mula sa kanilang puso,
: kundi sila'y nananangis sa kanilang mga higaan;
: sila'y nagtitipon dahil sa trigo at alak;
: sila'y naghihimagsik laban sa akin.
15: Kahit na aking sinanay at pinalakas ang kanilang mga bisig,
: gayunma'y nagbalak sila ng masama laban sa akin.
16: Sila'y nanunumbalik, ngunit hindi sa kanya na kataas-taasan;
: sila'y parang mandarayang busog;
: ang kanilang mga pinuno ay mabubuwal sa pamamagitan ng tabak
: dahil sa poot ng kanilang dila.
: Ito ang magiging katuyaan sa kanila sa lupain ng Ehipto.