1: At muling itinuloy ni Job ang kanyang pagsasalita, at nagsabi
2: Habang buhy ang Diyos, na siyang nag-alis ng aking karapatan,
: at ang Makapangyarihan sa lahat, na siyang sa kaluluwa ko'y nagpapanglaw;
3: habang nasa akin pa ang aking hininga,
: at ang espiritu ng Diyos ay nasa mga butas ng aking ilong;
4: ang aking mga labi ay hindi magsasalita ng kabulaanan,
: at ang aking dila ay di magsasabi ng kadayaan.
5: Malayo nawa sa akin na sabihing kayo'y tama;
: hanggang sa ako'y mamatay, hindi ko aalisin sa akin ang aking katapatan.
6: Ang pagiging matuwid ko ay aking pinanghahawakan at hindi ko bibitiwan,
: hindi ako sinisisi ng aking puso sa alinman sa aking mga araw.
7: Maging gaya nawa ng masama ang aking kaaway,
: at ang nag-aalsa laban sa akin ay maging gaya nawa ng makasalanan.
8: Sapagkat ano ang pag-asa ng masasama, kapag siya'y itiniwalag ng Diyos,
: kapag kinuha ng Diyos ang kanyang buhay?
9: Diringgin ba ng Diyos ang kanyang pagdaing,
: kapag ang kabagabagan sa kanya ay dumating?
10: Sa Makapangyarihan sa lahat siya kaya'y masisiyahan?
: Tatawag kaya siya sa Diyos sa lahat ng kapanahunan?
11: Ang tungkol sa kamay ng Diyos sa inyo'y aking ituturo;
: kung anong nasa Makapangyarihan sa lahat ay hindi ko itatago.
12: Ito'y mismong nasaksihan ninyong lahat,
: bakit nga kayo ay lubos na nawalan ng kabuluhan?
13: Ito ang bahagi ng masamang tao sa Diyos,
: at ang manang tinatanggap ng mga nang-aapi mula sa Makapangyarihan sa lahat.
14: Kung dumami ang kanyang mga anak, iyon ay para sa tabak,
: at ang kanyang supling ay hindi magkakaroon ng sapat na pagkain.
15: Ang kanyang mga naiwan ay ililibing ng salot,
: at ang kanyang mga balo ay hindi nananaghoy.
16: Bagaman siya'y magbunton ng pilak na parang alabok,
: at magparami ng damit na parang luwad;
17: mapaparami niya iyon, ngunit ang matuwid ang magsusuot niyon,
: at paghahatian ng walang sala ang pilak na natipon.
18: Gaya ng sapot ng gagamba ang itinatayo niyang bahay,
: gaya ng isang kubol na ginagawa ng isang bantay.
19: Siya'y nahihigang mayaman, ngunit hindi na niya iyon magagawa,
: imumulat niya ang kanyang mga mata, ngunit ang kanyang kayamanan ay nawala.
20: Inaabutan siya ng pagkasindak na gaya ng baha,
: sa gabi'y ipu-ipo ang tumatangay sa kanya.
21: Tinatangay siya ng hanging silangan, at siya'y nawawala,
: pinapalis siya sa kinaroroonan niya.
22: Ito'y humahampas sa kanya nang walang kaawaan;
: at pinagsikapan niyang tumakas mula sa kanyang kapangyarihan.
23: Ipinapalakpak nito ang kanyang mga kamay sa kanya,
: at sinisigawan siya mula sa kinaroroonan nito.