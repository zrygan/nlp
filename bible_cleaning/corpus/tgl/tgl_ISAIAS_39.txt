1: Nang panahong yaon, si Merodac-baladan na anak ni Baladan, na hari ng Babilonia, ay nagpadala ng mga sugo na may dalang mga sulat at regalo kay Hezekias, sapagkat nabalitaan niya na siya'y nagkasakit at gumaling.
2: At natuwa si Hezekias dahil sa kanila, at ipinakita sa kanila ang taguan ng kanyang kayamanan, ang pilak, ang ginto, ang mga pabango, ang mahalagang langis, ang lahat ng kanyang sandata, at lahat na nandoon sa kanyang mga imbakan. Walang bagay sa kanyang bahay, o sa buong sakop man niya, na hindi ipinakita ni Hezekias sa kanila.
3: Nang magkagayo'y pumunta si Isaias na propeta kay Haring Hezekias, at sinabi sa kanya, Anong sinabi ng mga lalaking ito? At saan sila nanggaling upang makipagkita sa iyo? Sinabi ni Hezekias, Sila'y nagsiparito sa akin mula sa malayong lupain, mula sa Babilonia.
4: Kanyang sinabi, Ano ang kanilang nakita sa iyong bahay? At sumagot si Hezekias, Lahat ng nasa aking bahay ay kanilang nakita; walang anumang bagay sa aking mga imbakan na hindi ko ipinakita sa kanila.
5: Nang magkagayo'y sinabi ni Isaias kay Hezekias, Iyong pakinggan ang salita ng Panginoon ng mga hukbo
6: Narito, ang mga araw ay dumarating, na ang lahat na nasa iyong bahay, at ang mga inipon ng iyong mga ninuno hanggang sa araw na ito, ay dadalhin sa Babilonia; walang maiiwan, sabi ng Panginoon .
7: At ang iba sa iyong mga anak na ipapanganak sa iyo ay dadalhin. Sila'y magiging mga eunuko sa bahay ng hari ng Babilonia.
8: Nang magkagayo'y sinabi ni Hezekias kay Isaias, Mabuti ang salita ng Panginoon na iyong sinabi. Sapagkat kanyang sinabi, Magkakaroon ng kapayapaan at katotohanan sa aking mga araw.