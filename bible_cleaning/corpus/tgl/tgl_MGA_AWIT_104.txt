1: Purihin mo ang Panginoon , O kaluluwa ko!
: O Panginoon kong Diyos, napakadakila mo!
: Karangalan at kamahalan ang kasuotan mo,
2: na siyang bumabalot ng liwanag sa iyo na parang bihisan;
: na gaya ng tabing ay nag-unat ng kalangitan;
3: na siyang naglalagay ng mga biga ng kanyang mga matataas na silid sa tubig;
: na ginawang kanyang karwahe ang mga ulap,
: na sumasakay sa mga pakpak ng hangin,
4: na ginagawa niyang mga sugo ang mga hangin,
: at kanyang mga tagapangasiwa ay nagliliyab na apoy.
5: Iyong inilagay ang lupa sa kanyang saligan,
: upang ito'y huwag mayanig kailanman.
6: Tinakpan mo ito ng kalaliman na tila isang bihisan;
: ang tubig ay tumatayo sa itaas ng mga bundok.
7: Sa iyong pagsaway ay tumakbo sila,
: sa ugong ng iyong kulog ay nagsitakas sila.
8: Ang mga bundok ay bumangon, lumubog ang mga libis,
: sa dakong pinili mo para sa kanila.
9: Ikaw ay naglagay ng hangganan na hindi nila dapat daanan,
: upang ang lupa ay hindi na nila muling matakpan.
10: Siya'y nagsusugo ng mga bukal sa mga libis;
: ang mga iyon ay umagos sa pagitan ng mga bundok,
11: kanilang binibigyan ng inumin ang bawat hayop sa parang;
: pinapawi ng mailap na asno ang kanilang pagkauhaw.
12: Sa tabi nila ay nagkaroon ng kanilang tahanan ang mga ibon sa himpapawid;
: sila'y nagsisiawit sa mga sanga.
13: Mula sa iyong mga matataas na silid ay dinidilig mo ang mga bundok;
: sa bunga ng iyong mga gawa ang lupa'y busog.
14: Iyong pinalalago para sa mga hayop ang damo,
: at ang pananim upang sakahin ng tao,
: upang siya'y makapagbigay ng pagkain mula sa lupa,
15: at ng alak upang pasayahin ang puso ng tao,
: ng langis upang paliwanagin ang kanyang mukha,
: at tinapay upang palakasin ang puso ng tao.
16: Ang mga punungkahoy ng Panginoon ay busog,
: ang mga sedro sa Lebanon na kanyang itinanim.
17: Sa mga iyon ay gumagawa ng kanilang mga pugad ang mga ibon;
: ang tagak ay mayroong kanyang bahay sa puno ng igos.
18: Ang matataas na bundok ay para sa maiilap na kambing;
: ang malalaking bato ay kanlungan ng mga kuneho.
19: Ginawa mo ang buwan upang takdaan ang mga panahon;
: nalalaman ng araw ang kanyang panahon ng paglubog.
20: Itinatalaga mo ang kadiliman at ito'y nagiging gabi;
: nang ang lahat ng mga halimaw sa gubat ay gumagapang.
21: Umuungal ang mga batang leon para sa kanilang biktima,
: na naghahanap ng kanilang pagkain mula sa Diyos.
22: Kapag ang araw ay sumisikat sila'y nagsisialis,
: at humihiga sa kanilang mga yungib.
23: Ang tao ay humahayo sa kanyang gawain,
: at sa kanyang paggawa hanggang sa kinahapunan.
24: O Panginoon , napakarami ng iyong mga gawa!
: Sa karunungan ay ginawa mo silang lahat,
: ang lupa ay pun ng iyong mga nilalang.
25: Nariyan ang dagat, malaki at maluwang,
: na pun ng mga bagay na di mabilang,
: ng maliit at malaking bagay na may buhay.
26: Doon nagsisiyaon ang mga sasakyang-dagat,
: at ang Leviatan na iyong nilikha upang doon ay maglibang.
27: Lahat ng ito sa iyo ay naghihintay,
: upang mabigyan sila sa tamang panahon ng kanilang pagkain.
28: Iyong ibinibigay sa kanila, ito ay kanilang tinitipon;
: iyong ibinubukas ang iyong kamay, sila'y napupuno ng mabubuting bagay.
29: Iyong ikinukubli ang iyong mukha, sila'y nangangamba;
: iyong inalis ang kanilang hininga, sila'y namamatay,
: at nagsisibalik sa kanilang pagiging alabok.
30: Iyong isinusugo ang iyong Espiritu, sila'y nalilikha,
: at iyong binabago ang balat ng lupa.
31: Manatili nawa ang kaluwalhatian ng Panginoon kailanman;
: magalak nawa ang Panginoon sa kanyang mga gawa,
32: na siyang tumitingin sa lupa at ito'y nayayanig,
: na humihipo sa mga bundok at ito'y umuusok!
33: Aawit ako sa Panginoon habang ako'y nabubuhay;
: ako'y aawit ng papuri sa aking Diyos, habang ako'y nabubuhay.
34: Maging kalugud-lugod nawa sa kanya ang aking pagbubulay-bulay,
: para sa akin, ako'y magagalak sa Panginoon .
35: Malipol nawa ang mga makasalanan sa lupa,
: at mawala nawa ang masama.
: O kaluluwa ko! Purihin ang Panginoon .
: Purihin ang Panginoon !