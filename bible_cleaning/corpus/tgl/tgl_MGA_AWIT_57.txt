1: Maawa ka sa akin, O Diyos, sa akin ay maawa ka,
: sapagkat nanganganlong sa iyo ang aking kaluluwa,
: sa lilim ng iyong mga pakpak ay manganganlong ako,
: hanggang sa makaraan ang mga pagkawasak na ito.
2: Sa Diyos na Kataas-taasan ako'y dumaraing,
: sa Diyos na nagsasagawa ng lahat na mga bagay sa akin.
3: Siya'y magsusugo mula sa langit at ako'y ililigtas
: ilalagay niya sa kahihiyan ang sa akin ay yumuyurak, Selah
: Susuguin ng Diyos ang kanyang pag-ibig na tapat at ang kanyang katapatan!
4: Ang aking kaluluwa ay nasa gitna ng mga leon,
: ako'y nahihiga sa gitna ng mga taong bumubuga ng apoy,
: sa mga anak ng tao na ang mga ngipin ay sibat at mga pana,
: at matalas na mga tabak ang kanilang dila.
5: Mabunyi ka, O Diyos, sa itaas ng mga langit, ikaw naging dakila!
: Ang iyong kaluwalhatian nawa'y mapasa buong lupa!
6: Naglagay sila ng silo para sa aking mga hakbang;
: ang aking kaluluwa ay nakayuko.
: Sila'y gumawa ng isang hukay sa aking daan,
: ngunit sila mismo ang doon ay nabuwal. Selah
7: Ang aking puso ay tapat, O Diyos,
: ang aking puso ay tapat!
: Ako'y aawit, oo, ako'y aawit ng mga papuri!
8: Gumising ka, aking kaluwalhatian!
: Gumising ka, O lira at alpa!
: Gigisingin ko ang bukang-liwayway!
9: Ako'y magpapasalamat sa iyo, O Panginoon, sa gitna ng mga bayan.
: Ako'y aawit sa iyo ng mga papuri sa gitna ng mga bansa.
10: Sapagkat ang iyong tapat na pag-ibig ay dakila hanggang sa mga langit,
: ang iyong katapatan hanggang sa mga ulap.
11: O Diyos, sa itaas ng kalangitan, ikaw ay maging dakila!
: Ang iyong kaluwalhatian nawa'y mapasa buong lupa!