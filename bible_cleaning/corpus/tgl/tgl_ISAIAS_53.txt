1: Sinong naniwala sa aming narinig?
: At kanino nahayag ang bisig ng Panginoon ?
2: Sapagkat siya'y tumubo sa harapan niya na gaya ng sariwang pananim,
: at gaya ng ugat sa tuyong lupa.
: Siya'y walang anyo o kagandahan man na dapat nating pagmasdan siya,
: at walang kagandahan na maiibigan natin sa kanya.
3: Siya'y hinamak at itinakuwil ng mga tao;
: isang taong nagdurusa, at sanay sa kalungkutan;
: at gaya ng isa na pinagkublihan ng mukha ng mga tao,
: siya'y hinamak, at hindi natin siya pinahalagahan.
4: Tunay na kanyang pinasan ang ating mga karamdaman,
: at dinala ang ating mga kalungkutan;
: gayunma'y ating itinuring siya na hinampas,
: sinaktan ng Diyos at pinahirapan.
5: Ngunit siya'y nasugatan dahil sa ating mga pagsuway,
: siya'y binugbog dahil sa ating mga kasamaan;
: ipinataw sa kanya ang parusa para sa ating kapayapaan,
: at sa pamamagitan ng kanyang mga latay ay gumaling tayo.
6: Tayong lahat ay gaya ng mga tupang naligaw;
: bawat isa sa atin ay lumihis sa kanyang sariling daan;
: at ipinasan sa kanya ng Panginoon
: ang lahat nating kasamaan.
7: Siya'y inapi, at siya'y sinaktan,
: gayunma'y hindi niya ibinuka ang kanyang bibig;
: gaya ng kordero na dinadala sa katayan,
: at gaya ng tupa na sa harapan ng mga manggugupit sa kanya ay pipi,
: kaya't hindi niya ibinuka ang kanyang bibig.
8: Sa pamamagitan ng pang-aapi at paghatol ay inilayo siya;
: at tungkol sa kanyang salinlahi,
: na itinuring na siya'y itiniwalag sa lupain ng mga buhy,
: at sinaktan dahil sa pagsalangsang ng aking bayan.
9: At ginawa nila ang kanyang libingan na kasama ng masasama,
: at kasama ng isang lalaking mayaman sa kanyang kamatayan;
: bagaman hindi siya gumawa ng karahasan,
: o walang anumang pandaraya sa kanyang bibig.
10: Gayunma'y kinalugdan ng Panginoon na mabugbog siya;
: kanyang inilagay siya sa pagdaramdam;
: kapag gagawin niya ang kanyang kaluluwa bilang handog pangkasalanan,
: makikita niya ang kanyang supling, pahahabain niya ang kanyang mga araw;
: at ang kalooban ng Panginoon ay uunlad sa kanyang kamay.
11: Kanyang makikita ang bunga ng paghihirap ng kanyang kaluluwa,
: at masisiyahan sa pamamagitan ng kanyang kaalaman.
: Aariing-ganap ng matuwid kong lingkod ang marami,
: at papasanin niya ang kanilang mga kasamaan.
12: Kaya't hahatian ko siya ng bahagi na kasama ng dakila,
: at kanyang hahatiin ang samsam na kasama ng malakas;
: sapagkat kanyang ibinuhos ang kanyang kaluluwa sa kamatayan,
: at ibinilang na kasama ng mga lumalabag;
: gayunma'y pinasan niya ang kasalanan ng marami,
: at namagitan para sa mga lumalabag.