1: Ang salita ng Panginoon ay dumating sa akin, na nagsasabi,
2: Humayo ka at ipahayag mo sa pandinig ng Jerusalem na sinasabi, Ganito ang sabi ng Panginoon
: Naaalala ko ang katapatan ng iyong kabataan,
: ang iyong pag-ibig bilang babaing ikakasal,
: kung paanong sumunod ka sa akin sa ilang,
: sa lupaing hindi hinasikan.
3: Ang Israel ay banal sa Panginoon ,
: ang unang bunga ng kanyang ani.
: Lahat ng nagsikain nito ay nagkasala,
: ang kasamaan ay dumating sa kanila, sabi ng Panginoon .
4: Pakinggan mo ang salita ng Panginoon , O sambahayan ni Jacob, at lahat ng mga angkan ng sambahayan ng Israel.
5: Ganito ang sabi ng Panginoon
: Anong kamalian ang natagpuan sa akin ng inyong mga magulang
: upang ako'y kanilang layuan,
: at sumunod sa kawalang kabuluhan, at naging walang kabuluhan?
6: Hindi nila sinabi, Nasaan ang Panginoon
: na nag-ahon sa atin mula sa lupain ng Ehipto,
: na pumatnubay sa atin sa ilang,
: sa lupain ng mga disyerto at mga hukay,
: sa lupain ng tagtuyot at malalim na kadiliman,
: sa lupaing hindi dinaanan ng sinuman
: at walang taong nanirahan?
7: At dinala ko kayo sa masaganang lupain,
: upang sa mga bunga ng mabubuting bagay nito kayo ay kumain.
: Ngunit nang kayo'y pumasok ang lupain ko'y inyong dinungisan,
: at ang aking pamana ay ginawa ninyong karumaldumal.
8: Hindi sinabi ng mga pari, Nasaan ang Panginoon ?
: Silang nagsisihawak ng kautusan ay hindi nakakilala sa akin;
: ang mga pinuno ay sumuway sa akin,
: at ang mga propeta ay nagsalita ng propesiya sa pamamagitan ni Baal,
: at nagsisunod sa mga bagay na walang pakinabang.
9: Kaya't makikipagtalo pa rin ako sa inyo, sabi ng Panginoon ,
: at sa mga anak ng inyong mga anak ay makikipagtalo ako.
10: Sapagkat tumawid kayo sa mga baybayin ng Kittim, at inyong tingnan,
: at magsugo kayo sa Kedar, at magsuring mainam;
: at inyong tingnan kung may nangyari nang ganitong bagay.
11: Nagpalit ba ang isang bansa ng mga diyos,
: bagaman sila'y hindi mga diyos?
: Ngunit ipinagpalit ng bayan ko ang kanilang kaluwalhatian
: sa hindi pinakikinabangan.
12: Magtaka kayo, O mga langit, sa bagay na ito,
: at magulat kayo, mawasak kayong lubos, sabi ng Panginoon .
13: Sapagkat ang bayan ko ay gumawa ng dalawang kasamaan
: tinalikuran nila ako,
: ang bukal ng mga tubig na buhy,
: at gumawa para sa kanila ng mga tipunan ng tubig
: na mga sirang tipunan
: na hindi malagyan ng tubig.
14: Ang Israel ba'y alipin? Siya ba'y aliping ipinanganak sa bahay?
: Bakit nga siya'y naging hayop na nasila?
15: Ang mga batang leon ay nagsiungal laban sa kanya,
: at sila'y malakas na nagsiungal.
: Winasak nila ang kanyang lupain;
: ang kanyang mga lunsod ay guho, walang naninirahan.
16: Bukod dito'y binasag ng mga anak ng Memfis at ng Tafnes
: ang bao ng iyong ulo.
17: Hindi ba ikaw na rin ang nagdala nito sa iyong sarili,
: dahil sa iyong pagtalikod sa Panginoon mong Diyos,
: nang kanyang patnubayan ka sa daan?
18: At ano ngayon ang napala mo sa pagpunta sa Ehipto,
: upang uminom ng tubig ng Nilo?
: O anong napala mo sa pagpunta sa Asiria,
: upang uminom ng tubig ng Eufrates?
19: Parurusahan ka ng iyong sariling kasamaan,
: at ang iyong pagtalikod ang sa iyo'y sasaway.
: Alamin mo at iyong tingnan na masama at mapait
: na iyong talikuran ang Panginoon mong Diyos,
: at ang takot sa akin ay wala sa iyo, sabi ng Panginoong Diyos ng mga hukbo.
20: Sapagkat matagal nang panahong binasag ko ang iyong pamatok
: at ang mga gapos mo'y nilagot;
: ngunit iyong sinabi, Hindi ako maglilingkod.
: Sapagkat sa bawat mataas na burol
: at sa lilim ng bawat luntiang punungkahoy
: ay yumuko kang tulad sa mahalay na babae.
21: Gayunma'y itinanim kita na isang piling puno ng ubas,
: na pawang dalisay na binhi.
: Bakit nga naging bansot ka
: at naging ligaw na ubas?
22: Kahit maligo ka ng lihiya,
: at gumamit ng maraming sabon,
: ang mantsa ng iyong pagkakasala ay nasa harapan ko pa rin, sabi ng Panginoong Diyos .
23: Paano mo nasasabi, Hindi ako nadungisan,
: hindi ako sumunod sa mga Baal?
: Tingnan mo ang iyong daan sa libis!
: Alamin mo kung ano ang iyong ginawa!
: Ikaw ay isang matuling batang kamelyo na pinagsala-salabat ang kanyang mga daan,
24: isang mailap na asno na sanay sa ilang,
: na sa kanyang init ay sinisinghot ang hangin!
: Sinong makakapigil sa kanyang pagnanasa?
: Hindi na mapapagod pa ang mga nagsisihanap sa kanya;
: sa kanyang kabuwanan ay kanilang matatagpuan siya.
25: Ingatan mo ang iyong paa sa paglakad na walang panyapak,
: at ang iyong lalamunan sa pagkauhaw.
: Ngunit iyong sinabi, Walang pag-asa,
: sapagkat ako'y umibig sa mga dayuhan,
: at ako'y susunod sa kanila!
26: Kung paanong ang isang magnanakaw ay napapahiya kapag nahuhuli,
: gayon mapapahiya ang sambahayan ni Israel;
: sila, ang kanilang mga hari, ang kanilang mga pinuno,
: ang kanilang mga pari, at ang kanilang mga propeta,
27: na nagsasabi sa punungkahoy, Ikaw ay aking ama;
: at sa bato, Ipinanganak mo ako.
: Sapagkat sila'y tumalikod sa akin,
: at hindi ang kanilang mukha.
: Ngunit sa panahon ng kanilang kaguluhan ay sinasabi nila,
: Bumangon ka at iligtas mo kami!
28: Ngunit nasaan ang iyong mga diyos
: na ginawa mo para sa iyo?
: Hayaan mo silang magsibangon, kung maililigtas nila kayo
: sa panahon ng iyong kaguluhan,
: sapagkat kung gaano karami ang iyong mga bayan
: ay gayon ang iyong mga diyos, O Juda.
29: Bakit kayo nagrereklamo laban sa akin?
: Kayong lahat ay naghimagsik laban sa akin, sabi ng Panginoon .
30: Sa walang kabuluhan ang mga anak ninyo'y aking sinaktan;
: sila'y hindi tumanggap ng saway.
: Nilamon ng inyong sariling tabak ang inyong mga propeta,
: na gaya ng leong mapamuksa.
31: At ikaw, O salinlahi, dinggin ninyo ang salita ng Panginoon .
: Ako ba'y naging lupang ilang sa Israel,
: o isang lupain ng makapal na kadiliman?
: Bakit sinasabi ng aking bayan, Kami ay malaya,
: hindi na kami lalapit pa sa iyo?
32: Malilimutan ba ng isang dalaga ang kanyang mga hiyas,
: o ng isang ikakasal na babae ang kanyang kasuotan?
: Gayunma'y kinalimutan ako ng aking bayan
: sa di mabilang na mga araw.
33: Kay galing mong pinamahalaan ang iyong lakad
: upang humanap ng mga mangingibig!
: Anupa't maging sa masasamang babae
: ay itinuro mo ang iyong mga lakad.
34: Sa iyong mga palda ay natagpuan din
: ang dugong ikinabubuhay ng mga dukhang walang sala;
: hindi mo sila natagpuan na sapilitang pumapasok.
: Gayunman, sa kabila ng lahat ng mga ito
35: ay sinasabi mo, Ako'y walang sala;
: tunay na ang kanyang galit sa akin ay lumayo na.
: Narito, sa kahatulan ay dadalhin kita,
: sapagkat iyong sinabi, Hindi ako nagkasala.
36: Kay dali mong magpagala-gala
: na binabago mo ang iyong lakad!
: Ilalagay ka sa kahihiyan ng Ehipto
: na gaya ng panghihiya sa iyo ng Asiria.
37: Mula doon ay lalabas ka rin
: na ang iyong mga kamay ay nakapatong sa iyong ulo,
: sapagkat itinakuwil ng Panginoon ang iyong mga pinagkakatiwalaan,
: at sa pamamagitan nila'y hindi ka magtatagumpay.