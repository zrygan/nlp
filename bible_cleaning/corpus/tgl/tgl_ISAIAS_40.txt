1: Inyong aliwin, inyong aliwin ang aking bayan,
: sabi ng inyong Diyos.
2: Magsalita kayo nang sa puso sa Jerusalem,
: at sabihin ninyo sa kanya,
: na ang kanyang pakikipagdigma ay tapos na,
: na ang kanyang kasamaan ay pinatawad,
: sapagkat siya'y tumanggap sa kamay ng Panginoon
: ng ibayong bahagi para sa lahat niyang kasalanan.
3: Ang tinig ng isang sumisigaw
: Ihanda ninyo sa ilang ang daan ng Panginoon ,
: tuwirin ninyo sa ilang ang lansangan para sa ating Diyos.
4: Bawat libis ay matataas,
: at bawat bundok at burol ay mabababa;
: ang mga baku-bako ay matutuwid,
: at ang mga hindi pantay na dako ay mapapatag.
5: At ang kaluwalhatian ng Panginoon ay mahahayag,
: at sama-samang makikita ng lahat ng laman,
: sapagkat sinalita ng bibig ng Panginoon .
6: Sinasabi ng isang tinig, Ikaw ay dumaing!
: At sinabi ko, Ano ang aking idadaing?
: Lahat ng laman ay damo,
: at lahat niyang kagandahan ay parang bulaklak ng parang.
7: Ang damo ay natutuyo, at ang bulaklak ay nalalanta,
: kapag ang hininga ng Panginoon ay humihihip doon;
: tunay na ang mga tao ay damo.
8: Ang damo ay natutuyo, ang bulaklak ay nalalanta;
: ngunit ang salita ng ating Diyos ay mamamalagi magpakailanman.
9: Umakyat ka sa mataas na bundok,
: O Zion, tagapagdala ng mabubuting balita;
: itaas mo ang iyong tinig na may kalakasan,
: O Jerusalem, tagapagdala ng mabubuting balita,
: itaas mo, huwag kang matakot;
: sabihin mo sa mga lunsod ng Juda,
: Tingnan ang inyong Diyos!
10: Narito, ang Panginoong Diyos ay darating na may kapangyarihan,
: at ang kanyang kamay ay mamumuno para sa kanya;
: narito, ang kanyang gantimpala ay dala niya,
: at ang kanyang ganti ay nasa harapan niya.
11: Kanyang pakakainin ang kanyang kawan na gaya ng pastol,
: kanyang titipunin ang mga kordero sa kanyang bisig,
: at dadalhin sila sa kanyang kandungan,
: at maingat na papatnubayan iyong may mga anak.
12: Sino ang tumakal ng tubig sa palad ng kanyang kamay,
: at sumukat sa langit ng sa pamamagitan ng dangkal,
: at nagsilid ng alabok ng lupa sa isang takal,
: at tumimbang ng mga bundok sa mga timbangan,
: at ng mga burol sa timbangan?
13: Sinong pumatnubay sa Espiritu ng Panginoon ,
: o bilang kanyang tagapayo ay nagturo sa kanya?
14: Kanino siya humingi ng payo upang maliwanagan,
: at nagturo sa kanya sa landas ng katarungan,
: at nagturo sa kanya ng kaalaman,
: at nagpakilala sa kanya ng daan ng pagkaunawa?
15: Masdan mo, ang mga bansa ay parang isang patak ng tubig sa timba,
: itinuturing na parang alabok sa timbangan;
: masdan mo, kanyang itinataas ang mga pulo na parang pinong alabok.
16: Ang Lebanon ay hindi sapat upang maging panggatong,
: ni ang mga hayop niyon ay sapat na handog na sinusunog.
17: Lahat ng mga bansa ay parang walang anuman sa harap niya;
: kanyang itinuring ang mga ito na mas kulang pa sa wala at walang laman.
18: Kanino nga ninyo itutulad ang Diyos?
: O anong wangis ang ihahambing ninyo sa kanya?
19: Sa larawang inanyuan! Hinulma ito ng manggagawa,
: at binabalot ito ng ginto ng platero,
: at hinulmahan ito ng mga pilak na kuwintas.
20: Siyang napakadukha ay pumipili bilang handog
: ng kahoy na hindi mabubulok;
: siya'y humahanap ng isang bihasang manlililok
: upang gumawa ng larawang inanyuan na hindi makakakilos.
21: Hindi ba ninyo nalaman? Hindi ba ninyo narinig?
: Hindi ba sinabi sa inyo mula nang una?
: Hindi ba ninyo naunawaan bago pa inilagay ang mga pundasyon ng lupa?
22: Siya ang nakaupo sa balantok ng lupa,
: at ang mga naninirahan doon ay parang mga balang;
: siyang naglaladlad ng langit na parang tabing,
: at inilaladlad ang mga iyon na parang tolda upang tirahan;
23: na dinadala sa wala ang mga pinuno,
: at ginagawang walang kabuluhan ang mga hukom ng lupa.
24: Oo, sila'y hindi nagtatanim, oo, sila'y hindi naghahasik,
: oo, ang kanilang puno ay hindi nag-uugat sa lupa,
: at humihihip din siya sa kanila at sila'y natutuyo,
: at tinatangay sila ng ipu-ipo na gaya ng dayami.
25: Kanino nga ninyo ako itutulad,
: upang makatulad niya ako? sabi ng Banal.
26: Itingin ninyo ang inyong mga mata sa itaas,
: at tingnan ninyo kung sinong lumikha ng mga ito?
: Siya na naglalabas ng kanilang hukbo ayon sa bilang;
: tinatawag niya sila ayon sa pangalan;
: sa pamamagitan ng kadakilaan ng kanyang kapangyarihan,
: at dahil sa siya'y malakas sa kapangyarihan
: ay walang nagkukulang.
27: Bakit sinasabi mo, O Jacob,
: at sinasalita mo, O Israel,
: Ang daan ko ay lingid sa Panginoon ,
: at nilalagpasan ng aking Diyos ang kahatulan ko?
28: Hindi mo ba nalaman? Hindi mo ba narinig?
: Ang Panginoon ang walang hanggang Diyos,
: ang Lumikha ng mga dulo ng lupa.
: Hindi siya nanghihina, o napapagod man;
: walang makatatarok ng kanyang kaunawaan.
29: Siya'y nagbibigay ng lakas sa mahina;
: at sa kanya na walang kapangyarihan ay dinadagdagan niya ang kalakasan.
30: Maging ang mga kabataan ay manghihina at mapapagod,
: at ang mga binata ay lubos na mabubuwal;
31: ngunit silang naghihintay sa Panginoon ay magpapanibagong lakas,
: sila'y paiilanglang na may mga pakpak na parang mga agila,
: sila'y tatakbo at hindi mapapagod,
: sila'y lalakad, at hindi manghihina.