1: Kinaumagahan, nagsanggunian kaagad ang mga punong pari kasama ang matatanda at mga eskriba at ang buong Sanhedrin. Ginapos nila si Jesus, inilabas at ibinigay kay Pilato.
2: Tinanong siya ni Pilato, Ikaw ba ang Hari ng mga Judio? Sumagot siya sa kanya, Ikaw ang nagsasabi.
3: Pinaratangan siya ng mga punong pari ng maraming bagay.
4: Muli siyang tinanong ni Pilato, Wala ka bang isasagot? Tingnan mo kung gaano karami ang kanilang ibinibintang laban sa iyo.
5: Ngunit si Jesus ay hindi sumagot ng anuman, anupa't nanggilalas si Pilato.
6: Sa bawat kapistahan ay nakaugalian na niyang pawalan sa kanila ang isang bilanggo na kanilang hilingin.
7: Mayroong isa na kung tawagin ay Barabas, na nakakulong kasama ng mga manghihimagsik na sa panahon ng paghihimagsik ay pumatay ng tao.
8: Kaya't lumapit ang karamihan at nagpasimulang hilingin sa kanya na sa kanila'y gawin ang ayon sa kanyang nakaugalian.
9: Sinagot naman sila ni Pilato, Ibig ba ninyong pawalan ko sa inyo ang Hari ng mga Judio?
10: Sapagkat batid niya na dahil sa inggit ay ipinadakip siya ng mga punong pari.
11: Ngunit inudyukan ng mga punong pari ang taong-bayan na sa halip ay palayain niya si Barabas para sa kanila.
12: Ngunit muling sumagot si Pilato at sa kanila'y sinabi, Ano ngayon ang nais ninyong gawin ko sa tinatawag ninyong Hari ng mga Judio?
13: At sila'y muling nagsigawan, Ipako siya sa krus.
14: Ngunit sinabi sa kanila ni Pilato, Bakit, anong kasamaan ang kanyang ginawa? Subalit sila'y lalong nagsigawan, Ipako siya sa krus.
15: At sa pagnanais ni Pilato na bigyang-kasiyahan ang taong-bayan, pinalaya si Barabas para sa kanila. Pagkatapos na ipahagupit si Jesus, siya'y ibinigay niya upang ipako sa krus.
16: Pagkatapos ay dinala siya ng mga kawal sa bulwagan na siyang Pretorio; at kanilang tinipon ang buong batalyon.
17: Siya'y kanilang dinamitan ng kulay-ube, at nang makapagtirintas ng isang koronang tinik ay ipinutong nila ito sa kanya.
18: At pinasimulan nilang pagpugayan siya, Mabuhay, Hari ng mga Judio!
19: Hinampas nila ang kanyang ulo ng isang tungkod, dinuraan siya at lumuhod sa harapan niya.
20: Pagkatapos na siya'y kanilang libakin, inalis nila sa kanya ang kulay-ube na balabal at isinuot sa kanya ang kanyang mga damit. At siya'y kanilang inilabas upang ipako sa krus.
21: Pinilit nila ang isang nagdaraan, si Simon na taga-Cirene, na ama ni Alejandro at ni Rufo, na nanggaling sa bukid, upang pasanin niya ang krus ni Jesus.
22: Siya'y kanilang dinala sa pook na tinatawag na Golgota na ang kahulugan ay Ang pook ng bungo.
23: At siya'y binigyan nila ng alak na hinaluan ng mira, ngunit hindi niya tinanggap iyon.
24: Siya'y kanilang ipinako sa krus, at pinaghati-hatian ang kanyang mga damit na kanilang pinagsapalaran, kung alin ang kukunin ng bawat isa.
25: Noo'y ikasiyam ng umaga nang siya'y kanilang ipinako sa krus.
26: At ang pamagat ng pagkasakdal sa kanya ay isinulat sa ulunan, Ang Hari ng mga Judio.
27: At ipinako sa krus na kasama niya ang dalawang tulisan; isa sa kanan, at isa sa kanyang kaliwa.
28: At natupad ang kasulatan, na nagsasabi: At siya'y ibinilang sa mga suwail.
29: Siya'y nilait ng mga nagdaraan, na umiiling at sinasabi, Ah! ang gigiba sa templo at magtatayo nito sa loob ng tatlong araw,
30: iligtas mo ang iyong sarili at bumaba ka sa krus.
31: Gayundin naman ang mga punong pari, kasama ng mga eskriba ay nilibak siya na sinasabi sa isa't isa, Iniligtas niya ang iba; hindi niya mailigtas ang kanyang sarili.
32: Bumaba ngayon mula sa krus ang Cristo, ang Hari ng Israel upang aming makita at paniwalaan. At tinutuya rin siya ng mga kasama niyang nakapako sa krus.
33: Nang dumating ang tanghaling tapat, nagdilim sa buong lupain hanggang sa ikatlo ng hapon.
34: Nang ikatlo ng hapon ay sumigaw si Jesus nang may malakas na tinig, Eloi, Eloi, lama sabacthani? na ang kahulugan ay, Diyos ko, Diyos ko, bakit mo ako pinabayaan?
35: Nang marinig ito ng ilang nakatayo roon, ay sinabi nila, Tingnan ninyo, tinatawag niya si Elias.
36: Tumakbo ang isa, binasa ng suka ang isang espongha, inilagay sa isang tungkod, at ipinainom sa kanya na sinasabi, Pabayaan ninyo; tingnan natin kung darating si Elias upang siya'y ibaba.
37: Si Jesus ay sumigaw nang malakas at nalagutan ng hininga.
38: Ang tabing ng templo ay nahati sa dalawa, mula sa itaas hanggang sa ibaba.
39: Ang senturion na nakatayong malapit sa harap niya, nang makitang nalagot ang kanyang hininga sa ganitong paraan ay nagsabi, Tunay na ang taong ito ay Anak ng Diyos.
40: At mayroon din namang mga babae na nakatanaw mula sa malayo; kabilang sa kanila ay si Maria Magdalena, si Mariang ina ni Santiago na mas bata at ni Jose, at si Salome;
41: na nang siya'y nasa Galilea, ay sumunod sa kanya at naglingkod sa kanya; at marami pang ibang mga babae na umahong kasama niya sa Jerusalem.
42: Nang magtakip-silim na, sapagkat noon ay araw ng Paghahanda, ang araw bago ang Sabbath,
43: si Jose na taga-Arimatea, isang marangal na kagawad, na naghihintay rin ng kaharian ng Diyos ay may katapangang pumunta kay Pilato at hiningi ang bangkay ni Jesus.
44: At nagtaka si Pilato na siya'y patay na. Ipinatawag niya ang senturion at itinanong niya sa kanya kung patay na nga siya.
45: Nang malaman niya sa senturion, ipinagkaloob niya ang bangkay kay Jose.
46: At bumili si Jose ng isang telang lino at pagkababa sa kanya sa krus ay binalot siya ng telang lino at inilagay siya sa isang libingan na hinukay sa isang bato. At iginulong niya ang isang bato sa pintuan ng libingan.
47: Nakita ni Maria Magdalena at ni Mariang ina ni Jose kung saan siya inilagay.