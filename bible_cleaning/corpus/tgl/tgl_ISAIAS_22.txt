1: Ang pahayag tungkol sa libis ng pangitain.
: Anong ibig mong sabihin na ikaw ay umakyat,
: kayong lahat, sa mga bubungan?
2: O ikaw na pun ng mga sigawan,
: magulong lunsod, masayang bayan?
: Ang iyong mga patay ay hindi napatay ng tabak,
: o namatay man sa pakikipaglaban.
3: Lahat mong pinuno ay nagsitakas na magkakasama,
: sila'y nahuli bagaman di ginamitan ng busog.
: Kayong lahat na natagpuan ay nahuli,
: bagaman sila'y nakatakas sa malayo.
4: Kaya't sinabi ko,
: Huwag kayong tumingin sa akin,
: hayaan ninyong ako'y umiyak na may kapaitan;
: huwag ninyong sikaping bigyan ako ng kaaliwan,
: ng dahil sa pagkawasak sa anak na babae ng aking bayan.
5: Sapagkat ang Panginoong Diyos ng mga hukbo ay may isang araw
: ng pagkakagulo at pagyapak, ng pagkalito,
: sa libis ng pangitain;
: pagkabagsak ng mga pader
: at pagsigaw sa mga bundok.
6: Ang Elam ay may dalang lalagyan ng pana,
: may mga karwahe at mga mangangabayo;
: at inalisan ng balot ng Kir ang kalasag.
7: Ang iyong mga piling libis ay pun ng mga karwahe,
: at ang mga mangangabayo ay nakahanay sa mga pintuan.
8: At kanyang inalis ang takip ng Juda.
: Sa araw na iyon ay tumingin ka sa mga sandata sa Bahay ng Gubat.
9: Inyong nakita na maraming butas ang lunsod ni David, at inyong tinipon ang tubig ng mababang tipunan ng tubig.
10: At inyong binilang ang mga bahay ng Jerusalem, at inyong giniba ang mga bahay upang patibayin ang kuta.
11: Kayo'y gumawa ng tipunang tubig sa pagitan ng dalawang pader para sa tubig ng dating tipunan. Ngunit hindi ninyo tiningnan ang gumawa nito, o pinahalagahan man siya na nagplano nito noon pa.
12: Nang araw na iyon ay tumawag ang Panginoong Diyos ng mga hukbo,
: sa pag-iyak, sa pagtangis,
: sa pagkakalbo, at sa pagbibigkis ng damit-sako.
13: Sa halip ay nagkaroon ng kagalakan at kasayahan,
: pagpatay ng mga baka at pagpatay ng mga tupa,
: pagkain ng karne, at pag-inom ng alak.
: Tayo'y kumain at uminom,
: sapagkat bukas tayo ay mamamatay.
14: Ipinahayag ng Panginoon ng mga hukbo ang kanyang sarili sa aking mga pandinig
: Tunay na ang kasamaang ito ay hindi ipatatawad sa inyo hanggang sa kayo'y mamatay,
: sabi ng Panginoong Diyos ng mga hukbo.
15: Ganito ang sabi ng Panginoong Diyos ng mga hukbo, Ikaw ay humayo, pumaroon ka sa katiwalang ito, sa Sebna, na siyang katiwala sa bahay, at iyong sabihin sa kanya
16: Anong karapatan mo rito? Sinong mga kamag-anak mo rito at gumawa ka rito ng isang libingan para sa iyo? Gumagawa ka ng libingan sa itaas, at umuukit ka ng tahanan para sa iyong sarili sa malaking bato!
17: Ibabagsak kang bigla ng Panginoon , ikaw na malakas na tao. Hahawakan ka niya ng mahigpit.
18: Paiikutin ka niya nang paiikutin, at itatapon ka na parang bola sa malaking lupain. Doon ka mamamatay, at doon malalagay ang iyong magagarang mga karwahe, ikaw na kahihiyan ng sambahayan ng iyong panginoon.
19: At aalisin kita sa iyong katungkulan, at sa iyong kinaroroonan ay ibubuwal ka.
20: Sa araw na iyon ay aking tatawagin ang aking lingkod na si Eliakim na anak ni Hilkias,
21: at aking susuotan siya ng iyong balabal, at ibibigkis sa kanya ang iyong pamigkis, at aking ipagkakatiwala ang iyong kapangyarihan sa kanyang kamay; at siya'y magiging ama sa mga naninirahan sa Jerusalem at sa sambahayan ni Juda.
22: Ang katungkulan sa sambahayan ni David ay iaatang ko sa kanyang balikat; at siya'y magbubukas, at walang makapagsasara; at siya'y magsasara, at walang makapagbubukas.
23: At aking ikakapit siya na parang tulos sa isang matibay na dako; at siya'y magiging trono ng karangalan sa sambahayan ng kanyang magulang.
24: Kanilang ibibitin sa kanya ang buong bigat ng sambahayan ng kanyang magulang, ang mga anak at ang angkan, bawat maliit na sisidlan, mula sa mga tasa hanggang sa mga malalaking sisidlan.
25: Sa araw na iyon, sabi ng Panginoon ng mga hukbo, matatanggal ang tulos na ikinabit sa matibay na dako. Ito'y puputulin at mahuhulog, at ang pasan na nasa ibabaw niyon ay maglalaho, sapagkat sinabi ng Panginoon .