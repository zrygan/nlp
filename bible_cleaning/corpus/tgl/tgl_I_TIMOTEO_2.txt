1: Una sa lahat, ay isinasamo ko na gawin ang mga paghiling, mga panalangin, mga pamamagitan, at mga pagpapasalamat patungkol sa lahat ng mga tao;
2: patungkol sa mga hari at sa lahat ng nasa mataas na katungkulan upang tayo'y mamuhay na tahimik at payapa sa buong kabanalan at paggalang.
3: Ito'y mabuti at kaaya-aya sa paningin ng Diyos na ating Tagapagligtas;
4: na nagnanais na ang lahat ng tao ay maligtas at makarating sa pagkakilala ng katotohanan.
5: Sapagkat may isang Diyos at may isang tagapamagitan sa Diyos at sa mga tao, ang taong si Cristo Jesus,
6: na ibinigay ang kanyang sarili na pantubos sa lahat; na siyang patotoo sa tamang panahon.
7: Para dito'y itinalaga ako na isang mangangaral at apostol sinasabi ko ang katotohanan, hindi ako nagsisinungaling, guro sa mga Hentil sa pananampalataya at katotohanan.
8: Ibig ko ngang ang mga lalaki ay manalangin sa bawat dako, na itinataas ang kanilang mga banal na kamay na walang galit at pag-aalinlangan.
9: Gayundin naman, na ang mga babae ay dapat na magdamit na may kahinhinan, naaangkop at hindi mahalay; hindi ng napapalamutiang buhok, at ng ginto o perlas o mamahaling damit;
10: kundi ng mabubuting gawa na siyang nararapat sa mga babaing nagpapahayag ng paggalang sa Diyos.
11: Hayaang ang babae'y matuto sa katahimikan na may buong pagpapasakop.
12: Hindi ko ipinahihintulot na ang babae ay magturo, ni magkaroon ng pamumuno sa lalaki, kundi tumahimik.
13: Sapagkat si Adan ang unang nilalang, pagkatapos ay si Eva;
14: at si Adan ay hindi nadaya, kundi ang babae nang madaya ay nahulog sa pagkakasala.
15: Ngunit ililigtas ang babae sa pamamagitan ng panganganak, kung sila'y mananatiling may kaayusan sa pananampalataya, pag-ibig at sa kabanalan.