1: Ang Panginoon ay naghahari! Magalak ang lupa;
: ang maraming pulo ay matuwa nawa!
2: Nasa palibot niya ang mga ulap at pusikit na kadiliman;
: ang saligan ng kanyang trono ay katuwiran at kahatulan.
3: Apoy ang nasa unahan niya,
: at sinusunog ang kanyang kaaway sa buong palibot.
4: Nililiwanagan ng kanyang mga kidlat ang sanlibutan;
: nakikita ng lupa at ito'y nayayanig.
5: Ang mga bundok ay natunaw na parang pagkit sa harapan ng Panginoon ,
: sa harapan ng Panginoon ng buong lupa.
6: Ipinahahayag ng langit ang kanyang katuwiran,
: at namasdan ng lahat ng bayan ang kanyang kaluwalhatian.
7: Mapahiya nawa silang lahat na sumasamba sa mga larawan,
: na kanilang ipinagmamalaki ang diyus-diyosan;
: lahat ng mga diyos ay sasamba sa kanya.
8: Narinig ng Zion at siya'y natuwa,
: at ang mga anak na babae ng Juda ay nagalak,
: dahil sa iyong mga kahatulan, O Diyos.
9: Sapagkat ikaw, O Panginoon , ay kataas-taasan sa buong lupa;
: ikaw ay higit na mataas kaysa lahat ng mga diyos.
10: Kayong nagmamahal sa Panginoon , kamuhian ninyo ang kasamaan,
: ang kaluluwa ng kanyang mga banal ay kanyang iniingatan;
: kanyang sinasagip sila sa kamay ng makasalanan.
11: Ang liwanag ay itinatanim para sa mga matuwid;
: at ang kagalakan para sa may matuwid na puso.
12: Magalak kayo sa Panginoon , kayong mga matuwid;
: at magpasalamat sa kanyang banal na pangalan.