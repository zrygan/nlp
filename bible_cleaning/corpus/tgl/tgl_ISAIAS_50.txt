1: Ganito ang sabi ng Panginoon
: Nasaan ang sulat ng pagkakahiwalay ng iyong ina,
: na aking ipinaghiwalay sa kanya?
: O kanino sa mga nagpapautang sa akin ipinagbili kita?
: Narito, dahil sa inyong mga kasamaan ay ipinagbili kayo,
: at dahil sa inyong mga pagsuway ay inilayo ang ina ninyo.
2: Bakit nang ako'y pumarito ay walang tao?
: Nang ako'y tumawag, bakit walang sumagot?
: Naging maikli na ba ang aking kamay, anupa't hindi makatubos?
: O wala akong kapangyarihang makapagligtas?
: Narito, sa saway ko ay aking tinutuyo ang dagat,
: aking ginawang ilang ang mga ilog.
: Ang kanilang isda ay bumabaho sapagkat walang tubig,
: at namamatay dahil sa uhaw.
3: Aking binibihisan ng kaitiman ang langit,
: at aking ginagawang damit-sako ang kanyang panakip.
4: Binigyan ako ng Panginoong Diyos
: ng dila ng mga naturuan,
: upang aking malaman kung paanong aalalayan
: ng mga salita ang nanlulupaypay.
: Siya'y nagigising tuwing umaga,
: ginigising niya ang aking pandinig
: upang makinig na gaya ng mga naturuan.
5: Binuksan ng Panginoong Diyos ang aking pandinig,
: at ako'y hindi naging mapaghimagsik,
: o tumalikod man.
6: Iniharap ko ang aking likod sa mga tagahampas,
: at ang aking mga pisngi sa mga bumunot ng balbas;
: hindi ko ikinubli ang aking mukha
: sa kahihiyan at sa paglura.
7: Sapagkat tinulungan ako ng Panginoong Diyos ;
: kaya't hindi ako napahiya;
: kaya't inilagay ko ang aking mukha na parang batong kiskisan,
: at alam ko na hindi ako mapapahiya.
8: Siya na magpapawalang-sala sa akin ay malapit.
: Sinong makikipaglaban sa akin?
: Tayo'y tumayong magkakasama.
: Sino ang aking kaaway?
: Bayaang lumapit siya sa akin.
9: Narito, tinutulungan ako ng Panginoong Diyos ;
: sino ang magsasabi na ako ay nagkasala?
: Tingnan mo, silang lahat ay malulumang parang bihisan;
: lalamunin sila ng tanga.
10: Sino sa inyo ang natatakot sa Panginoon ,
: na sumusunod sa tinig ng kanyang lingkod,
: na lumalakad sa kadiliman,
: at walang liwanag?
: Magtiwala siya sa pangalan ng Panginoon ,
: at umasa sa kanyang Diyos.
11: Narito, kayong lahat na nagpapaningas ng apoy,
: na nagsisindi ng mga sul!
: Lumakad kayo sa liyab ng inyong apoy,
: at sa gitna ng mga sul na inyong sinindihan!
: Ito ang makakamit ninyo sa aking kamay
: kayo'y hihiga sa pagpapahirap.