1: Ilagay mo ang trumpeta sa iyong bibig.
: Gaya ng agila ang kaaway ay dumarating laban sa bahay ng Panginoon ,
: sapagkat kanilang sinuway ang aking tipan,
: at nilabag ang aking kautusan.
2: Sila'y dumadaing sa akin,
: Diyos ko, kami ng Israel ay nakakakilala sa iyo.
3: Itinakuwil ng Israel ang mabuti,
: hahabulin siya ng kaaway.
4: Sila'y naglalagay ng mga hari, ngunit hindi sa pamamagitan ko.
: Sila'y naglalagay ng mga prinsipe, ngunit wala akong kinalaman.
: Sa kanilang pilak at ginto ay gumawa sila ng mga diyus-diyosan para sa kanilang sarili,
: upang sila'y mapahiwalay.
5: Kanyang itinakuwil ang iyong guya, O Samaria.
: Ang aking galit ay nag-aalab laban sa kanila.
: Kailan pa sila magiging mga walang sala?
6: Sapagkat ito'y mula sa Israel,
: ginawa ito ng manggagawa,
: at ito'y hindi Diyos.
: Ang guya ng Samaria
: ay pagpuputul-putulin.
7: Sapagkat sila'y naghahasik ng hangin,
: sila'y mag-aani ng ipu-ipo.
: Ang mga nakatayong trigo ay walang mga ulo,
: hindi ito magbibigay ng butil;
: at kung magbigay
: ay lalamunin ito ng mga dayuhan.
8: Ang Israel ay nilamon;
: ngayo'y kasama na siya ng mga bansa
: tulad sa sisidlang walang sinumang nalulugod.
9: Sapagkat sila'y nagsiahon sa Asiria,
: parang isang mailap na asno na nag-iisa;
: ang Efraim ay may upahang mga mangingibig.
10: Bagaman sila'y umuupa ng mga kapanalig sa mga bansa,
: akin nga silang titipunin ngayon.
: At sila'y magsimulang mangaunti
: dahil sa kabigatan mula sa mga hari at ng mga pinuno.
11: Sapagkat ang Efraim ay nagparami ng mga dambana upang magkasala
: ang mga iyon sa kanya ay naging mga dambana para sa pagkakasala.
12: Kahit isulat ko para sa kanya ang aking kautusan nang sampu-sampung libo,
: ang mga iyon ay ituturing nilang kakatuwang bagay.
13: Kahit maghandog sila ng mga piling alay,
: bagaman kumain sila ng laman,
: ang mga iyon ay hindi tinatanggap ng Panginoon .
: Ngayo'y aalalahanin niya ang kanilang kasamaan,
: at parurusahan sila dahil sa kanilang mga kasalanan;
: sila'y babalik sa Ehipto.
14: Sapagkat nilimot ng Israel ang Lumikha sa kanya,
: at nagtayo ng mga palasyo,
: at nagparami ang Juda ng mga lunsod na may kuta,
: ngunit magsusugo ako ng apoy sa kanyang mga lunsod,
: at tutupukin nito ang kanyang mga tanggulan.