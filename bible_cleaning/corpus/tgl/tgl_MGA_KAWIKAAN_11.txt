1: Kasuklamsuklam sa Panginoon ang madayang timbangan,
: ngunit ang tamang timbangan ay kanyang kasiyahan.
2: Kapag dumarating ang pagmamataas ay dumarating din ang kahihiyan;
: ngunit kasama ng mapagpakumbaba ay ang karunungan.
3: Ang katapatan ng mga matuwid ang pumapatnubay sa kanila,
: ngunit ang kalikuan ng mga taksil ang sa kanila'y sumisira.
4: Ang mga kayamanan ay walang kabuluhan sa araw ng kapootan,
: ngunit ang katuwiran ay nagliligtas sa kamatayan.
5: Ang katuwiran ng walang sala ang nagtutuwid sa kanyang daan,
: ngunit nabubuwal ang masama dahil sa sarili niyang kasamaan.
6: Ang katuwiran ng matutuwid ang nagliligtas sa kanila,
: ngunit ang mga taksil ay nadadakip sa kanilang sariling pagnanasa.
7: Kapag ang masamang tao ay namamatay, ang kanyang pag-asa ay mapapahamak,
: at ang inaasam ng masama ay napaparam.
8: Ang matuwid ay naliligtas sa gulo,
: at ang masama naman ay nasasangkot dito.
9: Pinupuksa ng masama ang kanyang kapwa sa pamamagitan ng bibig,
: ngunit sa pamamagitan ng kaalaman ay naliligtas ang matuwid.
10: Kapag napapabuti ang matutuwid, ang lunsod ay nagdiriwang,
: at kapag ang masama ay napapahamak, may sigawan ng kagalakan.
11: Sa pagpapala ng matuwid ang lunsod ay dinadakila,
: ngunit ito'y nawawasak sa pamamagitan ng bibig ng masama.
12: Ang humahamak sa kanyang kapwa ay kulang sa sariling bait,
: ngunit ang taong may unawa ay tumatahimik.
13: Ang gumagalang tagapagdala ng tsismis, mga lihim ay inihahayag,
: ngunit nakapagtatago ng bagay ang may espiritung tapat.
14: Kung saan walang patnubay, bumabagsak ang bayan;
: ngunit sa karamihan ng mga tagapayo ay mayroong kaligtasan.
15: Siyang nananagot sa di-kilala, sa gusot ay malalagay;
: ngunit siyang namumuhi sa pananagot ay tiwasay.
16: Ang mapagbiyayang babae ay nagkakamit ng karangalan,
: at ang marahas na lalaki ay nagkakaroon ng kayamanan.
17: Ang taong mabait ay gumagawa ng mabuti sa kanyang sarili,
: ngunit ang taong malupit ay nananakit sa kanyang sarili.
18: Napapal ng masama ay madayang kabayaran,
: ngunit ang naghahasik ng katuwiran ay tiyak na gantimpala ang kakamtan.
19: Siyang matatag sa katuwiran ay mabubuhay,
: ngunit ang humahabol sa kasamaan ay mamamatay.
20: Silang suwail sa puso sa Panginoon ay kasuklamsuklam,
: ngunit ang sakdal sa kanilang lakad ay kanyang kasiyahan.
21: Ang masamang tao ay tiyak na parurusahan,
: ngunit ang matutuwid ay may kaligtasan.
22: Tulad ng singsing na ginto sa nguso ng baboy,
: gayon ang isang magandang babae na walang dunong.
23: Ang nasa ng matuwid ay nagwawakas lamang sa kabutihan,
: ngunit ang inaasahan ng masama ay sa kapootan.
24: May taong nagbibigay ng masagana at lalo pang yumayaman,
: may nagkakait ng dapat ibigay, ngunit naghihirap lamang.
25: Ang taong mapagbigay ay payayamanin,
: at siyang nagdidilig ay didiligin din.
26: Susumpain ng bayan ang nagkakait ng trigo,
: ngunit ang nagbibili niyon ay may pagpapala sa kanyang ulo.
27: Ang masipag na humahanap ng mabuti ay humahanap ng pagpapala,
: ngunit ang kasamaa'y dumarating sa naghahanap ng masama.
28: Siyang nagtitiwala sa kanyang mga kayamanan ay mabubuwal,
: ngunit ang matuwid ay mamumukadkad na parang dahong luntian.
29: Magmamana ng hangin ang gumugulo sa kanyang sariling sambahayan,
: at magiging alipin naman ng marunong ang hangal.
30: Ang bunga ng matuwid ay punungkahoy ng buhay;
: at ang humihikayat ng kaluluwa ay may karunungan.
31: Kung ang matuwid sa lupa ay ginagantihan,
: gaano pa kaya ang masama at ang makasalanan!