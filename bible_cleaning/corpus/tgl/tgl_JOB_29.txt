1: At muling ipinagpatuloy ni Job ang kanyang pagsasalita, at nagsabi
2: O, ako sana'y tulad nang nakaraang mga buwan,
: gaya noong mga araw na ang Diyos ang sa akin ay nagbabantay,
3: nang sa ibabaw ng aking ulo ay sumisikat ang kanyang ilawan,
: at sa pamamagitan ng kanyang ilaw ay lumalakad ako sa kadiliman;
4: gaya noong ako'y namumukadkad pa,
: noong ang pakikipagkaibigan ng Diyos ay nasa aking tolda;
5: nang kasama ko pa ang Makapangyarihan sa lahat,
: nang nasa palibot ko ang aking mga anak;
6: noong ang aking mga hakbang ay naliligo sa gatas,
: at ang bato ay nagbubuhos para sa akin ng langis na tumatagas!
7: Noong ako'y lumabas sa pintuan ng bayan,
: noong ihanda ko ang aking upuan sa liwasan,
8: nakita ako ng mga kabataang lalaki, at sila'y umalis,
: at ang matatanda ay tumayo;
9: ang mga pinuno ay nagtimpi sa pagsasalita,
: at inilagay ang kanilang kamay sa bibig nila.
10: Ang tinig ng mga maharlika ay pinatahimik,
: nang sa ngalangala ng kanilang bibig, ang dila nila ay dumikit.
11: Nang marinig ng tainga, tinawag nito akong mapalad,
: at nang makita ito ng mata, iyon ay pumayag.
12: Sapagkat aking iniligtas ang dumaraing na dukha,
: maging sa mga ulila na walang tumutulong.
13: Ang basbas ng malapit nang mamamatay sa akin ay dumating,
: at ang puso ng babaing balo ay pinaawit ko sa kagalakan.
14: Ako'y nagbihis ng katuwiran, at ako'y dinamitan;
: parang isang balabal at isang turbante ang aking katarungan.
15: Sa bulag ako'y naging mga mata,
: at sa pilay ako'y naging mga paa.
16: Sa dukha ako'y naging isang ama,
: at siniyasat ko ang usapin niyaong hindi ko nakikilala.
17: Aking binali ang mga pangil ng masama,
: at ipinalaglag ko ang kanyang biktima sa mga ngipin niya.
18: Nang magkagayo'y sinabi ko, Sa aking pugad ako mamamatay,
: at gaya ng buhangin aking pararamihin ang aking mga araw.
19: Kumalat hanggang sa tubig ang aking mga ugat,
: at may hamog sa aking sanga sa buong magdamag,
20: sariwa sa akin ang aking kaluwalhatian,
: at ang aking busog ay laging bago sa aking kamay!
21: Sa akin ay nakikinig at naghihintay ang mga tao,
: at tumatahimik para sa aking payo.
22: Pagkatapos ng aking pagsasalita, ay hindi na sila muling nagsalita,
: at ang aking salita ay bumagsak sa kanila.
23: At kanilang hinihintay ako, na gaya ng paghihintay sa ulan,
: at kanilang ibinuka ang kanilang bibig na gaya sa huling ulan.
24: Kapag sila'y hindi nagtitiwala, ako sa kanila'y ngumingiti,
: at ang liwanag ng aking mukha ay hindi nila pinababa.
25: Pinili ko ang kanilang daan, at umupo bilang puno,
: at namuhay gaya ng hari sa gitna ng kanyang hukbo,
: gaya ng isang umaaliw sa mga nagdadalamhati.