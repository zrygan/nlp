1: O Panginoon kong Diyos, nanganganlong ako sa iyo,
: iligtas mo ako sa lahat ng humahabol sa akin, at iligtas mo ako,
2: baka gaya ng leon ay lurayin nila ako,
: na kinakaladkad akong papalayo, at walang sumaklolo.
3: O Panginoon kong Diyos, kung ginawa ko ito,
: kung may pagkakamali sa mga kamay ko,
4: kung ako'y gumanti ng kasamaan sa aking kaibigan
: o nilooban ang aking kaaway na walang dahilan,
5: hayaang habulin ako ng aking kaaway at abutan ako,
: at tapakan niya sa lupa ang buhay ko,
: at ilagay sa alabok ang kaluwalhatian ko. Selah
6: Ikaw ay bumangon, O Panginoon , sa iyong galit,
: itaas mo ang iyong sarili laban sa poot ng aking mga kagalit,
: at gumising ka dahil sa akin; ikaw ay nagtakda ng pagsusulit.
7: Hayaang ang kapulungan ng mga tao ay pumaligid sa iyo;
: at bumalik ka sa itaas sa ibabaw nito.
8: Ang Panginoon ay humahatol sa mga bayan;
: hatulan mo ako, O Panginoon , ayon sa aking katuwiran,
: at ayon sa taglay kong katapatan.
9: O nawa'y magwakas na ang kasamaan ng masama,
: ngunit itatag mo ang matuwid;
: sapagkat sinusubok ng matuwid na Diyos
: ang mga puso at mga pag-iisip.
10: Ang Diyos ay aking kalasag,
: na nagliligtas ng pusong tapat.
11: Ang Diyos ay hukom na matuwid,
: at isang Diyos na araw-araw ay may galit.
12: Kung hindi magsisi ang tao, ihahasa ng Diyos ang tabak nito;
: kanyang inihanda at iniumang ang kanyang palaso;
13: nakakamatay na mga sandata ang kanyang inihanda,
: kanyang pinapagniningas ang kanyang mga pana.
14: Narito, siya'y nagdaramdam ng kasamaan;
: at siya'y naglihi ng kasamaan, at nanganak ng kabulaanan.
15: Siya'y gumawa ng hukay at pinalalim pang kusa,
: at nahulog sa butas na siya ang may gawa.
16: Bumabalik sa sarili niyang ulo ang gawa niyang masama,
: at ang kanyang karahasan sa sarili niyang bumbunan ay bumababa.
17: Ibibigay ko sa Panginoon ang pasasalamat na nararapat sa kanyang katuwiran,
: at ako'y aawit ng papuri sa pangalan ng Panginoon , ang Kataas-taasan.