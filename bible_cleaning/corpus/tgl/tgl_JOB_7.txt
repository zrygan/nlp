1: Wala bang mahirap na paglilingkod ang tao sa ibabaw ng lupa?
: At hindi ba ang kanyang mga araw ay gaya ng mga araw ng isang taong upahan?
2: Gaya ng alipin na naghahangad ng lilim,
: at gaya ng upahang manggagawa na sa kanyang sahod ay tumitingin,
3: gayon ako pinaglaanan ng mga buwan na walang kabuluhan,
: at itinakda sa akin ang mga gabi ng kalungkutan.
4: Kapag ako'y nahihiga, aking sinasabi, Kailan ako babangon?
: Ngunit mahaba ang gabi,
: at ako'y pabali-baligtad hanggang sa pagbubukang-liwayway.
5: Ang aking laman ay nadaramtan ng mga uod at ng libag;
: tumitigas ang aking balat, pagkatapos ay namumutok.
6: Ang aking mga araw ay matulin kaysa panghabi ng manghahabi,
: at nagwawakas na walang pag-asa.
7: Alalahanin mo na ang aking buhay ay isang hininga;
: hindi na muling makakakita ng mabuti ang aking mata.
8: Ang mata niyang nakatingin sa akin ay hindi na ako muling makikita;
: habang ang iyong mga mata ay nakatuon sa akin, ako ay maglalaho.
9: Kung paanong ang ulap ay napapawi at nawawala,
: gayon hindi na aahon pa ang taong sa Sheol ay bumababa.
10: Hindi na siya babalik pa sa kanyang bahay,
: ni hindi na siya makikilala ng kanyang lugar.
11: Kaya't hindi ko pipigilan ang aking bibig;
: ako'y magsasalita sa kadalamhatian ng aking espiritu;
: ako'y dadaing sa kapaitan ng aking kaluluwa.
12: Ako ba'y dagat, o dambuhala sa dagat,
: upang maglagay ka ng bantay sa akin?
13: Kapag sinasabi ko, Aaliwin ako ng aking tulugan,
: pagagaanin ng aking higaan ang aking pagdaramdam.
14: Kung magkagayo'y tinatakot mo ako ng mga panaginip,
: at sinisindak ako ng mga pangitain,
15: anupa't pinipili ng aking kaluluwa ang pagkabigti
: at ang kamatayan kaysa aking mga buto.
16: Kinasusuklaman ko ang aking buhay; ayaw kong mabuhay magpakailanman.
: Hayaan mo akong mag-isa, sapagkat ang aking mga araw ay parang isang hininga.
17: Ano ang tao, na itinuturing mong dakila,
: at iyong itinutuon ang iyong isip sa kanya,
18: at iyong dinadalaw siya tuwing umaga,
: at sinusubok siya sa tuwi-tuwina?
19: Gaano katagal mo akong hindi titingnan
: ni babayaan akong nag-iisa hanggang sa malunok ko ang aking laway?
20: Kung ako'y nagkasala, ano ang aking magagawa sa iyo, O ikaw na bantay sa mga tao?
: Bakit ginawa mo akong iyong tudlaan?
: Bakit ako'y naging iyong pasan?
21: At bakit hindi mo ipinatatawad ang aking pagsalangsang,
: at inaalis ang aking kasamaan?
: Sapagkat ngayo'y mahihiga ako sa alabok;
: ako'y hahanapin mo ngunit ako'y hindi matatagpuan.