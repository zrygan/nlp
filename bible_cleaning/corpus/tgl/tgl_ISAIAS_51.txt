1: Kayo'y makinig sa akin, kayong sumusunod sa katuwiran
: kayong naghahanap sa Panginoon ;
: tumingin kayo sa malaking bato na inyong pinagtapyasan,
: at sa tibagan na pinaghukayan sa inyo.
2: Tingnan ninyo si Abraham na ama ninyo,
: at si Sara na nagsilang sa inyo;
: sapagkat nang siya'y iisa ay tinawag ko siya,
: at pinagpala ko at pinarami siya.
3: Sapagkat aaliwin ng Panginoon ang Zion;
: kanyang aaliwin ang lahat niyang sirang dako,
: at gagawin niyang parang Eden ang kanyang ilang,
: ang kanyang disyerto na parang halamanan ng Panginoon ;
: kagalakan at kasayahan ay matatagpuan doon,
: pagpapasalamat at tinig ng awit.
4: Makinig ka sa akin, bayan ko;
: at pakinggan mo ako, bansa ko.
: Sapagkat magmumula sa akin ang isang kautusan,
: at ang aking katarungan bilang liwanag sa mga bayan.
5: Ang aking katuwiran ay malapit na,
: ang aking kaligtasan ay humayo na,
: at ang aking mga bisig ay hahatol sa mga bayan;
: ang mga pulo ay naghihintay sa akin,
: at sa aking bisig ay umaasa sila.
6: Itingin ninyo ang inyong mga mata sa mga langit,
: at tingnan ninyo ang lupa sa ibaba;
: sapagkat ang langit ay mapapawing parang usok,
: at ang lupa ay malulumang parang bihisan;
: at silang naninirahan doon ay mamamatay sa gayunding paraan.
: Ngunit ang pagliligtas ko ay magpakailanman,
: at hindi magwawakas ang aking katuwiran.
7: Makinig kayo sa akin, kayong nakakaalam ng katuwiran,
: ang bayan na ang puso ay kinaroonan ng aking kautusan.
: Huwag ninyong katakutan ang pagkutya ng mga tao,
: at huwag kayong mabalisa sa kanilang mga paglait.
8: Sapagkat sila'y lalamunin ng bukbok na parang bihisan,
: at kakainin sila ng uod na parang balahibo ng tupa;
: ngunit ang aking katuwiran ay magiging magpakailanman,
: at ang aking pagliligtas ay sa lahat ng salinlahi.
9: Gumising ka, gumising ka, magpakalakas ka,
: O bisig ng Panginoon .
: Gumising ka na gaya nang araw noong una,
: nang mga lahi ng mga dating panahon.
: Hindi ba ikaw ang pumutol ng Rahab,
: na sumaksak sa dragon?
10: Hindi ba ikaw ang tumuyo sa dagat,
: sa tubig ng malaking kalaliman;
: na iyong ginawang daan ang kalaliman ng dagat
: upang daanan ng tinubos?
11: At ang mga tinubos ng Panginoon ay babalik,
: at darating na may awitan sa Zion;
: at nasa kanilang mga ulo ang walang hanggang kagalakan,
: sila'y magtatamo ng kasayahan at kagalakan;
: at tatakas ang kalungkutan at pagbubuntong-hininga.
12: Ako, ako nga, ang siyang umaaliw sa inyo.
: Sino ka na natatakot sa namamatay na tao,
: at sa anak ng tao na ginawang parang damo,
13: at iyong kinalimutan ang Panginoon na iyong Manlalalang,
: na nagladlad ng mga langit,
: at siyang naglagay ng mga pundasyon ng lupa,
: at ikaw ay laging natatakot sa buong araw
: dahil sa bagsik ng mang-aapi,
: kapag siya'y naghahanda upang mangwasak?
: At saan naroon ang bagsik ng mang-aapi?
14: Ang inapi ay mabilis na palalayain,
: hindi siya mamamatay patungo sa Hukay,
: ni magkukulang man ang kanyang tinapay.
15: Sapagkat ako ang Panginoon mong Diyos,
: na nagpapakilos sa dagat, na ang mga alon niyon ay umuugong
: Panginoon ng mga hukbo ang kanyang pangalan.
16: At inilagay ko ang aking mga salita sa bibig mo,
: at tinakpan kita sa lilim ng aking kamay
: upang mailadlad ang mga langit,
: at upang maitatag ang lupa,
: at sinasabi sa Zion, Ikaw ay aking bayan.
17: Gumising ka, gumising ka,
: tumayo ka, O Jerusalem.
: Ikaw na uminom sa kamay ng Panginoon
: sa kopa ng kanyang poot,
: na iyong sinaid ang kopa ng pampasuray.
18: Walang pumatnubay sa kanya
: sa lahat ng anak na kanyang ipinanganak;
: ni humawak man sa kanya sa kamay
: sa lahat ng anak na kanyang pinalaki.
19: Ang dalawang bagay na ito ay nangyari sa iyosinong makikiramay sa iyo?
: pagkagiba, pagkasira, taggutom at ang tabak;
: sinong aaliw sa iyo?
20: Ang iyong mga anak ay nanlupaypay,
: sila'y nahihiga sa dulo ng bawat lansangan,
: na gaya ng isang usa sa isang lambat;
: sila'y puspos ng poot ng Panginoon ,
: ng saway ng iyong Diyos.
21: Kaya't pakinggan mo ito ngayon, ikaw na nagdadalamhati,
: at lasing, ngunit hindi ng alak.
22: Ganito ang sabi ng iyong Panginoon, ang Panginoon ,
: ang iyong Diyos na nagsasanggalang ng usapin ng kanyang bayan
: Narito, aking inalis sa iyong kamay ang kopa na pampasuray;
: ang kopa ng aking poot;
: hindi ka na muling iinom.
23: At aking ilalagay ito sa kamay ng mga nagpapahirap sa iyo,
: na nagsabi sa iyong kaluluwa,
: Ikaw ay yumuko upang kami ay makaraan;
: at ginawa mo ang iyong likod na parang lupa,
: at parang lansangan na kanilang madaraanan.