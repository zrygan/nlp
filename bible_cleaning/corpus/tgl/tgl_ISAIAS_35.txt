1: Ang ilang at ang tuyong lupa ay magagalak,
: at ang disyerto ay magagalak at mamumulaklak;
: gaya ng rosas,
2: ito ay mamumulaklak nang sagana,
: at magsasaya na may kagalakan at awitan.
: Ang kaluwalhatian ng Lebanon ay ibibigay rito,
: ang karilagan ng Carmel at ng Sharon.
: Kanilang makikita ang kaluwalhatian ng Panginoon ,
: ang karilagan ng ating Diyos.
3: Inyong palakasin ang mahihinang kamay,
: at patatagin ang mahihinang tuhod.
4: Inyong sabihin sa kanila na may matatakuting puso,
: Kayo'y magpakatapang, huwag kayong matakot!
: Narito, tingnan mo, ang inyong Diyos
: ay darating na may paghihiganti,
: na may ganti ng Diyos.
: Siya'y darating at ililigtas kayo.
5: Kung magkagayo'y mamumulat ang mga mata ng bulag,
: at ang mga tainga ng bingi ay mabubuksan;
6: kung magkagayo'y lulukso ang pilay na parang usa,
: at ang dila ng pipi ay aawit sa kagalakan.
: Sapagkat sa ilang ay bubukal ang tubig,
: at batis sa disyerto.
7: At ang tigang na lupa ay magiging lawa,
: at ang uhaw na lupa ay magiging mga bukal ng tubig;
: ang tahanan ng mga asong-gubat ay magiging latian,
: ang damo ay magiging mga tambo at mga yantok.
8: At magkakaroon doon ng lansangan, isang daanan,
: at ito'y tatawaging ang Daan ng Kabanalan;
: ang marumi ay hindi daraan doon;
: ngunit ito'y para sa kanya na lumalakad sa daang iyon,
: at ang mga hangal ay hindi maliligaw roon.
9: Hindi magkakaroon ng leon doon,
: o sasampa man doon ang anumang mabangis na hayop;
: hindi sila matatagpuan doon,
: kundi ang mga tinubos ay lalakad doon.
10: At ang mga tinubos ng Panginoon ay magbabalik,
: at darating sa Zion na nag-aawitan;
: walang hanggang kagalakan ay mapapasa kanilang mga ulo;
: sila'y magtatamo ng kasayahan at kagalakan,
: at ang kalungkutan at ang pagbubuntong-hininga ay maglalaho.