1: May isang lalaki sa lupaing maburol ng Efraim, na ang pangalan ay Micaias.
2: Sinabi niya sa kanyang ina, Ang isang libo at isandaang pirasong pilak na kinuha sa iyo, na kaya ka nagsalita ng sumpa, at sinalita mo rin sa aking mga pandinig,ang pilak ay nasa akin; kinuha ko at ngayon ay isasauli ko sa iyo. At sinabi ng kanyang ina, Pagpalain nawa ng Panginoon ang aking anak.
3: At isinauli niya ang isang libo at isandaang pirasong pilak sa kanyang ina, at sinabi ng kanyang ina, Aking itinatalaga mula sa aking kamay ang pilak na ito sa Panginoon , na ukol sa aking anak, upang igawa ng isang larawang inanyuan na yari sa bakal.
4: Nang kanyang isauli ang salapi sa kanyang ina kinuha ng kanyang ina ang dalawang daang pirasong pilak na ibinigay sa mga manghuhulma na siyang gumawa ng isang larawang inanyuan na yari sa bakal; at iyon ay nasa bahay ni Micaias.
5: Ang lalaking si Micaias ay mayroong isang bahay ng mga diyos, at siya'y gumawa ng isang efod at terafim at itinalaga ang isa sa kanyang mga anak upang maging kanyang pari.
6: Nang mga araw na iyon ay walang hari sa Israel. Ginawa ng lahat ng tao kung ano ang matuwid sa kanilang sariling paningin.
7: Noon ay may isang kabataang lalaki sa Bethlehem sa Juda mula sa angkan ni Juda. Siya ay isang Levita na naninirahan doon.
8: Ang lalaki ay umalis sa bayan ng Bethlehem sa Juda, upang manirahan kung saan siya makakakita ng matutuluyan. Habang siya'y naglalakbay, nakarating siya sa bahay ni Micaias sa lupaing maburol ng Efraim, upang ipagpatuloy ang kanyang gawain.
9: Sinabi ni Micaias sa kanya, Saan ka nanggaling? At sinabi niya sa kanya, Ako'y isang Levita mula sa Bethlehem sa Juda, at ako'y maninirahan kung saan ako makakakita ng matutuluyan.
10: Sinabi ni Micaias sa kanya, Manirahan ka sa akin, at ikaw ay maging aking ama at pari. Bibigyan kita ng sampung pirasong pilak bawat taon, ng bihisan, at ng ikabubuhay, at ang Levita ay pumasok.
11: Ang Levita ay pumayag na manirahang kasama ng lalaki, at ang binata ay itinuring niyang isa sa kanyang mga anak na lalaki.
12: Itinalaga ni Micaias ang Levita at ang binata ay naging kanyang pari, at nanirahan sa bahay ni Micaias.
13: Nang magkagayo'y sinabi ni Micaias, Ngayo'y alam ko na ako'y pasasaganain ng Panginoon , yamang ako'y may isang paring Levita.