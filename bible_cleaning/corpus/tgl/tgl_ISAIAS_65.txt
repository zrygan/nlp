1: Ako'y nakahandang tumugon sa mga hindi nagtatanong sa akin.
: Ako'y nakahandang matagpuan noong mga naghahanap sa akin.
: Aking sinabi, Narito ako, narito ako,
: sa isang bansa na hindi tumawag sa pangalan ko.
2: Iniunat ko ang aking mga kamay buong araw
: sa mapaghimagsik na bayan,
: na lumalakad sa hindi mabuting daan,
: na sumusunod sa kanilang sariling mga kalooban;
3: isang Bayan na lagi akong ginagalit nang mukhaan,
: na naghahandog sa mga halamanan,
: at nagsusunog ng insenso sa ibabaw ng mga bato;
4: na umuupo sa gitna ng mga libingan,
: at ginugugol ang magdamag sa lihim na dako;
: na kumakain ng laman ng baboy,
: at ang sabaw ng mga kasuklamsuklam na mga bagay ay nasa kanilang mga sisidlan;
5: na nagsasabi, Lumayo ka,
: huwag kang lumapit sa akin, sapagkat ako'y higit na banal kaysa iyo.
: Ang mga ito ay usok sa aking ilong,
: apoy na nagliliyab buong araw.
6: Narito, nasusulat sa harap ko
: Hindi ako tatahimik, kundi ako'y gaganti,
: oo, ako'y gaganti sa kanilang sinapupunan.
7: Ang inyong sariling mga kasamaan, at ang mga sama-samang kasamaan ng inyong mga magulang, sabi ng Panginoon ;
: sapagkat nagsunog sila ng insenso sa mga bundok,
: at inalipusta nila ako sa mga burol,
: susukatin ko sa kanilang kandungan
: ang kabayaran sa kanilang ginawa noong una.
8: Ganito ang sabi ng Panginoon
: Kung paanong natatagpuan ang bagong alak sa kumpol,
: at kanilang sinasabi, Huwag mong sirain,
: sapagkat diyan ay may pagpapala;
: gayon ang gagawin ko alang-alang sa aking mga lingkod,
: at hindi ko sila pupuksaing lahat.
9: At ako'y maglalabas ng mga lahi na mula sa Jacob,
: at mula sa Juda ay mga tagapagmana ng aking mga bundok;
: iyon ay mamanahin ng aking hinirang,
: at ang aking mga lingkod doon ay maninirahan.
10: Ang Sharon ay magiging pastulan ng mga kawan,
: at ang Libis ng Acor ay dakong higaan ng mga bakahan,
: para sa aking bayan na humanap sa akin.
11: Ngunit kayo na tumalikod sa Panginoon ,
: na lumimot sa aking banal na bundok,
: na naghahanda ng hapag para sa Kapalaran,
: at pinupuno ang kopa ng hinalong alak para sa Tadhana;
12: itatadhana ko kayo sa tabak,
: at kayong lahat ay yuyuko sa katayan;
: sapagkat nang ako'y tumawag, kayo'y hindi sumagot,
: nang ako'y magsalita, kayo'y hindi nakinig;
: kundi inyong ginawa ang masama sa aking paningin,
: at inyong pinili ang di ko kinaluluguran.
13: Kaya't ganito ang sabi ng Panginoong Diyos
: Narito, ang aking mga lingkod ay magsisikain,
: ngunit kayo'y magugutom;
: narito, ang aking mga lingkod ay iinom,
: ngunit kayo'y mauuhaw;
: narito, magagalak ang aking mga lingkod,
: ngunit kayo'y mapapahiya;
14: Narito, ang aking mga lingkod ay aawit dahil sa kagalakan ng puso,
: ngunit kayo'y dadaing dahil sa kalungkutan ng puso,
: at tatangis dahil sa pagkabagbag ng loob.
15: Inyong iiwan ang inyong pangalan sa aking mga pinili bilang isang sumpa,
: at papatayin ka ng Panginoong Diyos ;
: ngunit ang kanyang mga lingkod ay tatawagin niya sa ibang pangalan.
16: Upang siya na nagpapala sa sarili sa lupa
: sa pamamagitan ng Diyos ng katotohanan ay magpapala;
: at siyang sumusumpa sa lupa
: sa pangalan ng Diyos ng katotohanan ay susumpa;
: sapagkat ang mga dating kabagabagan ay nalimutan na,
: at nakubli sa aking mga mata.
17: Sapagkat narito, ako'y lumilikha ng mga bagong langit
: at bagong lupa;
: at ang mga dating bagay ay hindi na maaalala,
: o darating man sa isipan.
18: Ngunit kayo'y matuwa at magalak magpakailanman
: sa aking nilikha;
: sapagkat, aking nililikha ang Jerusalem na isang kagalakan,
: at ang kanyang bayan na isang kaluguran.
19: Ako'y magagalak sa Jerusalem,
: at maliligayahan sa aking bayan;
: at ang tinig ng iyak ay hindi na maririnig pa sa kanya,
: o ang tinig man ng daing.
20: Hindi na magkakaroon doon
: ng sanggol na nabuhay lamang ng ilang araw,
: o ng matanda man na hindi nalubos ang kanyang mga araw;
: sapagkat ang kabataan ay mamamatay na may isandaang taong gulang,
: at susumpain ang taong hindi makaabot sa isandaang taong gulang.
21: At sila'y magtatayo ng mga bahay at kanilang titirahan ang mga iyon;
: at sila'y magtatanim ng ubasan at kakain ng bunga niyon.
22: Sila'y hindi magtatayo at iba ang titira,
: sila'y hindi magtatanim, at iba ang kakain;
: sapagkat gaya ng mga araw ng punungkahoy, ay magiging gayon ang mga araw ng aking bayan,
: at matagal na tatamasahin ng aking pinili ang gawa ng kanilang mga kamay.
23: Sila'y hindi gagawa nang walang kabuluhan,
: o manganganak man para sa kapahamakan,
: sapagkat sila ang magiging supling ng mga pinagpala ng Panginoon ,
: at ang kanilang mga anak na kasama nila.
24: At mangyayari na bago pa sila tumawag ay sasagot ako,
: samantalang sila'y nagsasalita ay makikinig ako.
25: Ang asong-gubat at ang kordero ay manginginaing magkasama,
: at ang leon ay kakain ng dayami na gaya ng baka;
: at alabok ang magiging pagkain ng ahas.
: Sila'y hindi mananakit o maninira man
: sa lahat kong banal na bundok,
: sabi ng Panginoon .