1: Pagkaraan ng maraming araw, ang salita ng Panginoon ay dumating kay Elias nang ikatlong taon, na nagsasabi, Humayo ka. Magpakita ka kay Ahab at ako'y magpapaulan sa lupa.
2: Kaya't si Elias ay humayo at nagpakita kay Ahab. Noon, ang taggutom ay malubha sa Samaria.
3: Tinawag ni Ahab si Obadias na siyang katiwala sa bahay. Si Obadias nga ay lubhang natatakot sa Panginoon .
4: Sapagkat nang itiwalag ni Jezebel ang mga propeta ng Panginoon , kumuha si Obadias ng isandaang propeta, at ikinubli na lima-limampu sa isang yungib, at pinakain sila ng tinapay at tubig.
5: At sinabi ni Ahab kay Obadias, Libutin mo ang lupain, hanggang sa lahat ng mga bukal ng tubig at mga libis. Marahil tayo'y makakatagpo ng damo, at maililigtas nating buhy ang mga kabayo at mga mola upang huwag tayong mawalan ng hayop.
6: Kaya't pinaghatian nila ang lupain sa gitna nila upang lakarin. Si Ahab ay lumakad ng kanyang sarili sa isang daan, at si Obadias ay lumakad ng kanyang sarili sa kabilang daan.
7: Samantalang si Obadias ay nasa daan, nakasalubong siya ni Elias. Kanyang nakilala siya, at nagpatirapa, at nagsabi, Ikaw ba iyan, ang panginoon kong Elias?
8: Siya'y sumagot sa kanya, Ako nga. Humayo ka. Sabihin mo sa iyong panginoon, narito si Elias.
9: At kanyang sinabi, Saan ako nagkasala at ibibigay mo ang iyong lingkod sa kamay ni Ahab upang ako'y patayin?
10: Habang buhy ang Panginoon mong Diyos, walang bansa o kaharian man na roo'y hindi ka hinanap ng aking panginoon. Kapag kanilang sinasabi, Siya'y wala rito, kanyang pinasusumpa ang kaharian at bansa na hindi kinatatagpuan sa iyo.
11: At ngayo'y iyong sinasabi, Humayo ka, sabihin mo sa iyong panginoon na narito si Elias.
12: Pagkaalis na pagkaalis ko sa iyo, dadalhin ka ng Espiritu ng Panginoon sa hindi ko nalalaman; at kapag ako'y pumaroon at sabihin ko kay Ahab, at hindi ka niya natagpuan, papatayin niya ako, bagaman akong iyong lingkod ay may takot sa Panginoon mula pa sa aking pagkabata.
13: Hindi pa ba nasabi sa aking panginoon, kung ano ang aking ginawa nang patayin ni Jezebel ang mga propeta ng Panginoon ? Kung paanong itinago ko ang isandaan sa mga propeta ng Panginoon , lima-limampu sa isang yungib, at pinakain ko sila ng tinapay at tubig?
14: Ngayo'y iyong sinasabi, Humayo ka, sabihin mo sa iyong panginoon, Narito si Elias; papatayin niya ako.
15: At sinabi ni Elias, Habang buhy ang Panginoon ng mga hukbo, na sa harap niya'y nakatayo ako, ako'y tiyak na magpapakita sa kanya ngayon.
16: Sa gayo'y humayo si Obadias upang salubungin si Ahab, at sinabi sa kanya. At si Ahab ay humayo upang salubungin si Elias.
17: Nang makita ni Ahab si Elias, sinabi ni Ahab sa kanya, Ikaw ba iyan, ikaw na nanggugulo sa Israel?
18: Siya'y sumagot, Hindi ako ang nanggugulo sa Israel; kundi ikaw at ang sambahayan ng iyong ama, sapagkat inyong tinalikuran ang mga utos ng Panginoon , at sumunod sa mga Baal.
19: Ngayon nga'y magsugo ka, at tipunin mo sa akin ang buong Israel sa bundok Carmel, ang apatnaraan at limampung propeta ni Baal, at ang apatnaraang propeta ni Ashera na kumakain sa hapag ni Jezebel.
20: Kaya't nagsugo si Ahab sa lahat ng mga anak ni Israel, at tinipon ang mga propeta sa bundok Carmel.
21: Si Elias ay lumapit sa buong bayan, at nagsabi, Hanggang kailan kayo magpapatalun-talon sa dalawang magkaibang kuru-kuro? Kung ang Panginoon ay Diyos, sumunod kayo sa kanya, ngunit kung si Baal, sa kanya kayo sumunod. At ang bayan ay hindi sumagot sa kanya kahit isang salita.
22: Nang magkagayo'y sinabi ni Elias sa bayan, Ako at ako lamang ang naiwang propeta ng Panginoon ; ngunit ang mga propeta ni Baal ay apatnaraan at limampung lalaki.
23: Bigyan ninyo kami ng dalawang baka; pumili sila para sa kanila ng isang baka, katayin, ilagay sa ibabaw ng kahoy, at huwag lagyan ng apoy sa ilalim. Ihahanda ko naman ang isang baka at ilalagay ko sa kahoy, at hindi ko ito lalagyan ng apoy.
24: Tawagin ninyo ang pangalan ng inyong diyos, at tatawagin ko ang pangalan ng Panginoon . Ang Diyos na sumagot sa pamamagitan ng apoy, ay siyang Diyos. At ang buong bayan ay sumagot, Mabuti ang pagkasabi.
25: Pagkatapos ay sinabi ni Elias sa mga propeta ni Baal, Pumili kayo ng isang baka para sa inyo, at una ninyong ihanda sapagkat kayo'y marami. Tawagin ninyo ang pangalan ng inyong diyos, ngunit huwag ninyong lagyan ng apoy.
26: Kanilang kinuha ang baka na ibinigay sa kanila, kanilang inihanda, at tumawag sa pangalan ni Baal mula umaga hanggang tanghaling tapat, na nagsasabi, O Baal, dinggin mo kami. Ngunit walang tinig at walang sumasagot. At sila'y lumukso sa palibot ng kanilang ginawang dambana.
27: Nang tanghaling tapat na, nilibak sila ni Elias, na sinasabi, Sumigaw kayo nang malakas, sapagkat siya'y isang diyos; baka siya'y nagmumuni-muni, o nananabi, o nasa paglalakbay, o baka siya'y natutulog at kailangang gisingin.
28: At sila'y nagsisigaw nang malakas, at sila'y naghiwa sa kanilang sarili ng tabak at mga patalim ayon sa kanilang kaugalian hanggang sa bumulwak ang dugo sa kanila.
29: Nang makaraan ang tanghaling tapat, sila'y nagngangawa hanggang sa oras ng paghahandog ng alay sa hapon, ngunit wala kahit tinig, walang sumasagot, walang nakikinig.
30: Pagkatapos ay sinabi ni Elias sa buong bayan, Lumapit kayo sa akin. At ang buong bayan ay lumapit sa kanya. Kanyang inayos ang bumagsak na dambana ng Panginoon .
31: Kumuha si Elias ng labindalawang bato, ayon sa bilang ng mga lipi ng mga anak ni Jacob, na sa kanya ay dumating ang salita ng Panginoon na sinasabi, Israel ang magiging pangalan mo.
32: Sa pamamagitan ng mga bato ay nagtayo siya ng dambana sa pangalan ng Panginoon ; at kanyang nilagyan ng hukay ang palibot ng dambana na ang lalim ay masisidlan ng dalawang takal na binhi.
33: Kanyang iniayos ang kahoy, kinatay ang baka at ipinatong sa kahoy. At kanyang sinabi, Punuin ninyo ang apat na tapayan ng tubig, at ibuhos ninyo sa handog na sinusunog at sa kahoy.
34: Kanyang sinabi, Gawin ninyo ng ikalawang ulit, at kanilang ginawa ng ikalawang ulit. At kanyang sinabi, Gawin ninyo ng ikatlong ulit; at kanilang ginawa ng ikatlong ulit.
35: Ang tubig ay umagos sa palibot ng dambana at napuno ng tubig ang hukay.
36: Sa oras ng paghahandog ng alay sa hapon, si Elias na propeta ay lumapit, at nagsabi, O Panginoon , Diyos ni Abraham, ni Isaac, at ni Israel. Ipakilala mo sa araw na ito, na ikaw ay Diyos sa Israel, at ako ay iyong lingkod, at aking ginawa ang lahat ng bagay na ito sa iyong pag-uutos.
37: Sagutin mo ako, O Panginoon . Sagutin mo ako, upang malaman ng bayang ito na ikaw Panginoon ay Diyos, at iyong pinanunumbalik ang kanilang mga puso.
38: Nang magkagayo'y ang apoy ng Panginoon ay bumagsak at tinupok ang handog na sinusunog, ang kahoy, mga bato, alabok, at dinilaan ang tubig na nasa hukay.
39: Nang makita iyon ng buong bayan, sila'y nagpatirapa at kanilang sinabi, Ang Panginoon ang siyang Diyos; ang Panginoon ang siyang Diyos.
40: At sinabi ni Elias sa kanila, Hulihin ninyo ang mga propeta ni Baal; huwag hayaang makatakas ang sinuman sa kanila. At kanilang dinakip sila; sila'y ibinaba ni Elias sa batis ng Kison at pinatay roon.
41: Sinabi ni Elias kay Ahab, Umahon ka, kumain ka at uminom sapagkat may hugong ng rumaragasang ulan.
42: Kaya't umahon si Ahab upang kumain at uminom. Si Elias ay umakyat sa tuktok ng Carmel; siya'y yumukod sa lupa at inilagay ang kanyang mukha sa pagitan ng kanyang mga tuhod.
43: Kanyang sinabi sa kanyang lingkod, Umahon ka ngayon, tumingin ka sa dagat. At siya'y umahon at tumingin, at sinabi, Wala akong nakikita. At kanyang sinabi, Humayo ka ng pitong ulit.
44: Sa ikapitong pagkakataon, ay kanyang sinabi, Tingnan mo, may lumitaw na isang ulap mula sa dagat na kasinliit ng kamay ng isang lalaki. At kanyang sinabi, Humayo ka. Sabihin mo kay Ahab, Ihanda mo ang iyong karwahe, at ikaw ay lumusong baka mapigil ka ng ulan.
45: Pagkaraan ng ilang sandali, ang langit ay nagdilim sa ulap at hangin, at nagkaroon ng malakas na ulan. At si Ahab ay sumakay at pumunta sa Jezreel.
46: Ngunit ang kamay ng Panginoon ay na kay Elias. Kanyang binigkisan ang kanyang mga balakang at tumakbong nauuna kay Ahab sa pasukan ng Jezreel.