1: Gayunman, Job, pagsasalita ko'y iyong dinggin,
: at makinig ka sa lahat ng aking mga sasabihin.
2: Narito, ang bibig ko'y aking ibinubuka,
: ang dila sa aking bibig ay nagsasalita.
3: Ipinahahayag ng aking mga salita ang katuwiran ng aking puso;
: at ang nalalaman ng aking mga labi, ang mga ito'y nagsasalitang may pagtatapat.
4: Ang espiritu ng Diyos ang sa aki'y maylalang,
: at ang hininga ng Makapangyarihan sa lahat ay nagbibigay sa akin ng buhay.
5: Sagutin mo ako, kung iyong makakaya;
: ayusin mo ang iyong mga salita sa harapan ko; manindigan ka.
6: Tingnan mo, sa harapan ng Diyos ako'y kagaya mo,
: ako ma'y nilalang mula sa luwad na kapiraso.
7: Hindi mo kailangang katakutan ako,
: ang aking pamimilit ay hindi magiging mabigat sa iyo.
8: Tunay na ikaw ay nagsalita sa aking pandinig,
: at ang tunog ng iyong mga salita ay aking narinig.
9: Iyong sinasabi, Ako'y malinis at walang pagsuway;
: ako'y dalisay, at sa akin ay walang kasamaan.
10: Tingnan mo, naghahanap siya laban sa akin ng kadahilanan,
: ibinibilang niya ako na kanyang kaaway;
11: ang aking mga paa'y kanyang tinatanikalaan,
: lahat ng aking mga landas ay kanyang binabantayan.
12: Ngunit sa bagay na ito'y hindi ka wasto. Sasagutin kita.
: Ang Diyos ay dakila kaysa tao.
13: Bakit ka nakikipagtalo laban sa kanya,
: na sinasabi, Hindi niya sasagutin ang alinman sa aking mga salita?
14: Sapagkat ang Diyos ay nagsasalita sa isang paraan,
: at sa dalawa, bagaman sa tao'y hindi ito nauunawaan.
15: Sa isang panaginip, sa isang pangitain sa gabi,
: kapag ang mahimbing na pagkakaidlip ay dumating sa mga tao,
: habang sila'y natutulog sa kanilang mga higaan,
16: kung magkagayo'y ang mga tainga ng mga tao'y binubuksan niya,
: at sa mga babala'y tinatakot sila,
17: upang sa kanyang gawa siya'y maibaling,
: at ang kapalaluan sa tao ay putulin;
18: pinipigil niya ang kanyang kaluluwa mula sa hukay,
: at ang kanyang buhay sa pagkamatay sa tabak.
19: Pinarurusahan din ng sakit sa kanyang higaan ang tao,
: at ng patuloy na paglalaban sa kanyang mga buto;
20: anupa't kinaiinisan ng kanyang buhay ang tinapay,
: at ng kanyang kaluluwa ang pagkaing malinamnam.
21: Ang kanyang laman ay natutunaw na anupa't hindi makita;
: at ang kanyang mga buto na hindi dating nakikita ay nakalitaw na.
22: Ang kanyang kaluluwa ay papalapit sa hukay,
: at ang kanyang buhay sa mga nagdadala ng kamatayan.
23: Kung mayroong isang anghel para sa kanya,
: isang tagapamagitan, sa isang libo ay isa,
: upang ipahayag sa tao kung ano ang matuwid sa kanya;
24: at siya'y mapagpala sa taong iyon, at nagsasabi,
: Sa pagbaba sa hukay ay iligtas mo siya,
: pantubos ay natagpuan ko na;
25: hayaang maging sariwa sa kabataan ang kanyang laman;
: siya'y pabalikin sa mga araw ng kanyang lakas ng kabataan.
26: At ang tao'y nananalangin sa Diyos, at siya'y kanyang tinatanggap,
: siya'y lumalapit sa kanyang harapan na mayroong galak,
: at gagantihin ng Diyos dahil sa kanyang katuwiran,
27: siya'y umaawit sa harapan ng mga tao, at nagsasaysay,
: Ako'y nagkasala, at binaluktot ang matuwid,
: at iyo'y hindi iginanti sa akin.
28: Kanyang tinubos ang kaluluwa ko mula sa pagbaba sa hukay,
: at makakakita ng liwanag ang aking buhay.
29: Narito, gawa ng Diyos ang lahat ng mga bagay na ito,
: makalawa, makaikatlo sa isang tao,
30: upang ibalik ang kanyang kaluluwa mula sa hukay,
: upang kanyang makita ang liwanag ng buhay.
31: Makinig kang mabuti, O Job, ako'y iyong dinggin;
: tumahimik ka, at ako'y may sasabihin.
32: Kung ikaw ay mayroong sasabihin, bigyan mo ako ng kasagutan,
: ikaw ay magsalita, sapagkat ibig kong ikaw ay bigyang-katuwiran.
33: Kung hindi, ako'y iyong pakinggan,
: tumahimik ka, at tuturuan kita ng karunungan.