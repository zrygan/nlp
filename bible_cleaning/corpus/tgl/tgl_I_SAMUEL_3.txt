1: Ang batang si Samuel ay naglilingkod sa Panginoon sa harap ni Eli. At ang salita ng Panginoon ay bihira noong mga araw na iyon; hindi madalas ang pangitain.
2: Nang panahong iyon, si Eli na ang paningin ay nagsimula nang lumabo, kaya't siya'y hindi makakita, ay nakahiga sa kanyang silid.
3: Ang ilawan ng Diyos ay hindi pa namamatay at si Samuel ay nakahiga sa loob ng templo ng Panginoon na kinaroroonan ng kaban ng Diyos;
4: at tumawag ang Panginoon , Samuel! Samuel! at kanyang sinabi, Narito ako!
5: Siya'y tumakbo kay Eli, at sinabi, Narito ako, sapagkat tinawag mo ako. At kanyang sinabi, Hindi ako tumawag; mahiga ka uli. Siya'y umalis at nahiga.
6: Muling tumawag ang Panginoon , Samuel. Bumangon si Samuel at naparoon kay Eli, at sinabi, Narito ako, sapagkat ako'y tinawag mo. Siya'y sumagot, Hindi ako tumawag, anak ko; mahiga ka uli.
7: Hindi pa nakikilala ni Samuel ang Panginoon at ang salita ng Panginoon ay hindi pa nahahayag sa kanya.
8: Sa ikatlong pagkakataon ay muling tinawag ng Panginoon si Samuel. At siya'y bumangon, at naparoon kay Eli, at sinabi, Narito ako; sapagkat ako'y iyong tinawag. At nalaman ni Eli na tinatawag ng Panginoon ang bata.
9: Kaya't sinabi ni Eli kay Samuel, Humayo ka, mahiga ka; at kung tatawagin ka niya ay iyong sasabihin, Magsalita ka, Panginoon ; sapagkat nakikinig ang iyong lingkod. Kaya't humayo si Samuel at nahiga sa kanyang lugar.
10: At ang Panginoon ay dumating at tumayo, at tumawag na gaya nang una, Samuel! Samuel! Nang magkagayo'y sinabi ni Samuel, Magsalita ka; sapagkat nakikinig ang iyong lingkod.
11: Sinabi ng Panginoon kay Samuel, Tingnan mo, malapit na akong gumawa ng isang bagay sa Israel na magpapapanting sa dalawang tainga ng bawat nakikinig.
12: Sa araw na iyon ay aking tutuparin laban kay Eli ang lahat ng aking sinabi tungkol sa kanyang sambahayan, mula sa pasimula hanggang sa wakas.
13: Sapagkat sinabi ko sa kanya na malapit ko nang parusahan ang kanyang sambahayan magpakailanman, dahil sa kasamaan na kanyang nalalaman, sapagkat ang kanyang mga anak ay lumalapastangan sa Diyos, at sila'y hindi niya sinaway.
14: Kaya't ako'y sumumpa sa sambahayan ni Eli na ang kasamaan ng sambahayan ni Eli ay hindi mapapawi ng alay o handog magpakailanman.
15: Nahiga si Samuel hanggang sa kinaumagahan, at pagkatapos ay binuksan niya ang mga pintuan ng bahay ng Panginoon . Takot si Samuel na sabihin kay Eli ang pangitain.
16: Subalit tinawag ni Eli si Samuel at sinabi, Samuel, anak ko. At kanyang sinabi, Narito ako.
17: Kanyang itinanong, Ano ang sinabi niya sa iyo? Nakikiusap ako sa iyo na huwag mong ilihim sa akin. Gawin ng Diyos sa iyo, at higit pa, kung ililihim mo sa akin ang anumang bagay sa lahat ng kanyang sinabi sa iyo.
18: Kaya't isinalaysay sa kanya ni Samuel ang lahat ng bagay at hindi naglihim ng anuman sa kanya. At kanyang sinabi, Ang Panginoon nga iyon; gawin niya ang inaakala niyang mabuti para sa kanya.
19: Lumaki si Samuel at ang Panginoon ay kasama niya, at hindi pinahintulutang ang alinman sa kanyang mga salita ay malaglag sa lupa.
20: Nalaman ng buong Israel mula sa Dan hanggang sa Beer-seba na si Samuel ay itinatag bilang isang propeta ng Panginoon .
21: Nagpakitang muli ang Panginoon sa Shilo, sapagkat ipinakilala ng Panginoon ang kanyang sarili kay Samuel sa Shilo sa pamamagitan ng salita ng Panginoon .