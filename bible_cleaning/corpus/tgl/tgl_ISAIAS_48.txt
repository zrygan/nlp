1: Pakinggan mo ito, O sambahayan ni Jacob,
: na tinatawag sa pangalan ng Israel,
: at lumabas mula sa balakang ng Juda;
: na sumumpa sa pangalan ng Panginoon ,
: at nagpahayag sa Diyos ng Israel,
: ngunit hindi sa katotohanan, o sa katuwiran man.
2: Sapagkat tinatawag nila ang kanilang mga sarili ayon sa lunsod na banal,
: at nagtiwala sa Diyos ng Israel;
: ang Panginoon ng mga hukbo ang kanyang pangalan.
3: Aking ipinahayag ang mga dating bagay mula nang una,
: iyon ay lumabas sa aking bibig, at aking ipinakilala;
: at bigla kong ginawa at ang mga iyon ay nangyari.
4: Sapagkat alam ko, na ikaw ay mapagmatigas,
: at ang iyong leeg ay parang litid na bakal,
: at ang iyong noo ay parang tanso,
5: aking ipinahayag sa iyo mula nang una;
: bago nangyari ay ipinaalam ko sa iyo,
: baka iyong sabihin, Mga diyus-diyosan ko ang gumawa ng mga ito,
: ang aking larawang inanyuan at ang aking larawang hinulma, ang nag-utos sa kanila.
6: Iyong narinig; ngayo'y tingnan mong lahat ito;
: at hindi mo ba ipahahayag?
: Mula sa panahong ito ay magpaparinig ako sa iyo ng mga bagong bagay,
: mga kubling bagay na hindi mo pa nalalaman.
7: Ang mga ito ay nilikha ngayon, at hindi noong una;
: bago dumating ang araw na ito ay hindi mo pa iyon narinig;
: baka iyong sabihin, Aking nalaman ang mga ito.
8: Oo, hindi mo pa narinig, hindi mo pa nalalaman;
: mula nang una ang iyong pandinig ay hindi pa nabuksan.
: Sapagkat alam ko na ikaw ay gagawa ng may kataksilan,
: at tinawag na suwail mula sa iyong pagsilang.
9: Alang-alang sa aking pangalan ay iniurong ko ang galit ko,
: at dahil sa kapurihan ko ay pinigil ko iyon para sa iyo,
: upang hindi kita ihiwalay.
10: Dinalisay kita, ngunit hindi tulad ng pilak;
: sinubok kita sa hurno ng kapighatian.
11: Alang-alang sa akin, alang-alang sa akin, aking gagawin iyon;
: sapagkat paanong lalapastanganin ang aking pangalan?
: At ang kaluwalhatian ko sa iba'y di ko ibinigay.
12: Makinig ka sa akin, O Jacob,
: at Israel na tinawag ko;
: ako nga; ako ang una,
: ako rin ang huli.
13: Ang aking kamay ang siyang naglagay ng pundasyon ng lupa,
: at ang aking kanan ang siyang nagladlad ng mga langit;
: kapag ako'y tumatawag sa kanila,
: sila'y nagsisitayong magkakasama.
14: Kayo'y magtipon, kayong lahat, at pakinggan ninyo!
: Sino sa kanila ang nagpahayag ng mga bagay na ito?
: Minamahal siya ng Panginoon ;
: kanyang tutuparin ang kanyang mabuting hangarin sa Babilonia,
: at ang kanyang kamay ay magiging laban sa mga Caldeo.
15: Ako, ako nga'y nagsalita; oo, aking tinawag siya;
: aking dinala siya, at kanyang pagtatagumpayin ang mga lakad niya.
16: Kayo'y lumapit sa akin, pakinggan ninyo ito
: mula sa pasimula ay hindi ako nagsalita ng lihim,
: mula nang panahon na nangyari ito ay naroon na ako.
: At ngayo'y sinugo ako ng Panginoong Diyos at ng kanyang Espiritu.
17: Ganito ang sabi ng Panginoon ,
: ng inyong Manunubos, ang Banal ng Israel
: Ako ang Panginoon mong Diyos,
: na nagtuturo sa iyo para sa iyong kapakinabangan,
: na pumapatnubay sa iyo sa daan na dapat mong lakaran.
18: O kung dininig mo sana ang aking mga utos!
: Ang iyong kapayapaan sana ay naging parang ilog,
: at ang iyong katuwiran ay parang mga alon sa dagat.
19: Ang iyong lahi sana ay naging parang buhangin
: at ang iyong mga supling ay parang mga butil niyon;
: ang kanilang pangalan ay hindi tatanggalin
: o mawawasak man sa harapan ko.
20: Kayo'y lumabas sa Babilonia, tumakas kayo sa Caldea,
: ipahayag ninyo ito sa tinig ng sigaw ng kagalakan, ipahayag ninyo ito,
: ibalita ninyo hanggang sa dulo ng lupa;
: inyong sabihin, Tinubos ng Panginoon si Jacob na kanyang lingkod!
21: At sila'y hindi nauhaw nang patnubayan niya sila sa mga ilang;
: kanyang pinaagos ang tubig mula sa bato para sa kanila;
: kanyang nilagyan ng guwang ang bato, at ang tubig ay bumukal.
22: Walang kapayapaan para sa masama, sabi ng Panginoon .