1: Nagpadala sila ng mga kordero
: sa pinuno ng lupain,
: mula sa Sela, sa daan ng ilang,
: hanggang sa bundok ng anak na babae ng Zion.
2: Sapagkat gaya ng kalat na pugad,
: ng mga nagsisigalang ibon,
: gayon ang mga anak na babae ng Moab
: sa mga tawiran ng Arnon.
3: Magpayo ka,
: magbigay ka ng katarungan,
: gawin mo ang iyong lilim na gaya ng gabi
: sa gitna ng katanghaliang-tapat;
: ikubli mo ang mga itinapon,
: huwag mong ipagkanulo ang takas.
4: Patirahin mong kasama mo ang itinapon mula sa Moab,
: maging kanlungan ka niya
: mula sa mangwawasak.
: Kapag wala nang mang-aapi,
: at huminto na ang pagkawasak,
: at ang yumayapak sa ilalim ng paa ay wala na sa lupain,
5: kung magkagayo'y matatatag ang trono sa tapat na pag-ibig,
: at uupo roon sa katapatan,
: sa tabernakulo ni David
: ang isa na humahatol at humahanap ng katarungan,
: at mabilis na nagsasagawa ng katuwiran.
6: Aming nabalitaan ang pagyayabang ng Moab,
: na siya'y totoong mapagmataas;
: ang kanyang kahambugan, at ang kanyang kapalaluan, at ang kanyang poot
: ang kanyang paghahambog ay huwad.
7: Kaya't hayaang tumangis ang Moab,
: bawat isa'y tumangis para sa Moab.
: Manangis kayong lubha
: dahil sa mga tinapay na pasas ng Kir-hareseth.
8: Sapagkat ang mga bukid ng Hesbon ay nanghihina,
: at ang ubasan ng Sibma;
: sinira ng mga panginoon ng mga bansa ang mga piling pananim niyon;
: na nakarating hanggang sa Jazer,
: at sa ilang ay lumaboy;
: ang kanyang mga sanga ay kumalat,
: at nagsitawid sa dagat.
9: Kaya't iiyak ako ng iyak ng Jazer
: dahil sa puno ng ubas ng Sibma;
: didiligin kita ng aking mga luha,
: O Hesbon at Eleale;
: sapagkat ang sigawan sa iyong bunga
: at sa iyong pag-aani ay nahinto.
10: At ang kasayahan at kagalakan ay inalis
: mula sa mabungang lupain,
: at sa mga ubasan ay hindi inawit ang mga awitin,
: walang ginawang mga pagsigaw,
: walang manyayapak na gumagawa ng alak sa pisaan;
: aking pinatigil ang awitan sa pag-aani.
11: Kaya't ang aking kaluluwa ay tumataghoy na parang alpa para sa Moab,
: at ang aking puso para sa Kir-heres.
12: At kapag ang Moab ay humarap, kapag siya'y pagod na sa mataas na dako, kapag siya'y pumaroon sa kanyang santuwaryo upang manalangin, ay hindi siya mananaig.
13: Ito ang salita na sinabi ng Panginoon tungkol sa Moab noong nakaraan.
14: Ngunit ngayo'y nagsalita ang Panginoon , na nagsasabi, Sa loob ng tatlong taon, na gaya ng mga taon ng isang upahan, ay mawawalang kabuluhan ang kaluwalhatian ng Moab, sampu ng lahat niyang karamihan; at ang mga nalabi ay magiging kakaunti at mahihina.