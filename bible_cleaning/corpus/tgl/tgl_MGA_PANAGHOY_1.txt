1: Kaylungkot na nakaupong nag-iisa ang lunsod
: na dating pun ng mga tao!
: Siya'y naging parang isang balo,
: siya na dating dakila sa gitna ng mga bansa!
: Siya na dating prinsesa ng mga lalawigan
: ay naging alipin!
2: Siya'y umiiyak nang mapait sa gabi,
: may mga luha sa kanyang mga pisngi;
: sa lahat ng kanyang mangingibig
: ay wala ni isa mang sa kanya'y umaliw,
: lahat ng kanyang mga kaibigan sa kanya ay nagtaksil,
: sila'y naging mga kaaway niya.
3: Ang Juda ay dinalang-bihag sa ilalim ng pagdadalamhati
: at mabigat na paglilingkod.
: Siya'y naninirahan sa gitna ng mga bansa,
: ngunit walang natagpuan na mapagpapahingahan,
: inabutan siya ng lahat ng humahabol sa kanya
: sa gitna ng pagkabalisa.
4: Ang mga daan patungo sa Zion ay nagluluksa,
: sapagkat walang dumarating sa kapistahang itinakda.
: Lahat ng kanyang pintuan ay giba,
: ang mga pari niya'y dumaraing;
: ang kanyang mga dalaga ay pinahihirapan,
: at siya'y mapait na nagdurusa.
5: Ang kanyang mga kalaban ay naging kanyang mga pinuno,
: ang kanyang mga kaaway ay nagtatagumpay,
: sapagkat pinagdusa siya ng Panginoon
: dahil sa dami ng kanyang mga pagsuway;
: ang kanyang mga munting anak ay umalis
: bilang bihag sa harapan ng kaaway.
6: Mula sa anak na babae ng Zion ay naglaho
: ang lahat niyang karilagan.
: Ang kanyang mga pinuno ay naging parang mga usa
: na hindi makatagpo ng pastulan;
: sila'y tumakbong walang lakas sa harapan ng humahabol.
7: Naaalala ng Jerusalem
: sa mga araw ng kanyang paghihirap at kapaitan
: ang lahat ng kanyang mahahalagang bagay noong una.
: Nang ang kanyang bayan ay mahulog sa kamay ng kalaban,
: ay walang sumaklolo sa kanya,
: tiningnan siya na may kasiyahan ng kanyang mga kalaban,
: na tinutuya ang kanyang pagbagsak.
8: Ang Jerusalem ay nagkasala nang mabigat,
: kaya't siya'y naging isang maruming bagay;
: lahat ng nagparangal sa kanya ay humahamak sa kanya,
: sapagkat kanilang nakita ang kanyang kahubaran.
: Oo, siya'y dumaraing
: at tumatalikod.
9: Ang kanyang karumihan ay nasa kanyang mga damit;
: hindi niya inalintana ang kanyang wakas;
: kaya't ang kanyang pagbagsak ay malagim,
: siya'y walang mang-aaliw.
: O Panginoon , masdan mo ang aking pagdadalamhati;
: sapagkat ang kaaway ay nagmamalaki!
10: Iniunat ng kaaway ang kanyang kamay
: sa lahat ng kanyang mahahalagang bagay.
: Oo, nakita niyang sinakop ng mga bansa
: ang kanyang santuwaryo,
: yaong mga pinagbawalan mong pumasok
: sa iyong kapulungan.
11: Ang buong bayan niya ay dumaraing
: habang sila'y naghahanap ng tinapay;
: ipinagpalit nila ng pagkain ang kanilang mga kayamanan
: upang ibalik ang kanilang lakas.
: Tingnan mo, O Panginoon , at masdan mo;
: sapagkat ako'y naging hamak.
12: Wala bang anuman sa inyo, kayong lahat na nagdaraan?
: Inyong masdan at tingnan
: kung may anumang kapanglawan na gaya ng aking kapanglawan,
: na ibinigay sa akin,
: na ipinabata sa akin ng Panginoon
: sa araw ng kanyang mabangis na galit.
13: Mula sa itaas ay nagsugo siya ng apoy;
: sa aking mga buto ay pinababa niya ito;
: nagladlad siya ng lambat para sa aking mga paa,
: pinabalik niya ako;
: iniwan niya akong natitigilan
: at nanghihina sa buong araw.
14: Iginapos sa isang pamatok ang aking mga pagsuway,
: binigkis niya itong sama-sama ng kanyang kamay;
: ang mga ito ay inilagay sa leeg ko,
: pinapanghina niya ang lakas ko;
: ibinigay ako ng Panginoon sa mga kamay
: ng mga taong hindi ko matagalan.
15: Tinawanan ng Panginoon
: ang lahat ng aking mga magigiting na lalaki sa gitna ko;
: siya'y nagpatawag ng pagtitipon laban sa akin
: upang durugin ang aking mga binata;
: niyapakan ng Panginoon na parang pisaan ng ubas
: ang anak na dalaga ng Juda.
16: Dahil sa mga bagay na ito ay umiiyak ako;
: ang mga mata ko ay dinadaluyan ng luha;
: sapagkat ang mang-aaliw na dapat magpanumbalik ng aking katapangan
: ay malayo sa akin.
: Ang mga anak ko ay mapanglaw,
: sapagkat nagwagi ang kaaway.
17: Iniunat ng Zion ang kanyang mga kamay;
: ngunit walang umaliw sa kanya.
: Nag-utos ang Panginoon laban sa Jacob,
: na ang kanyang mga kalapit ang dapat maging mga kalaban niya;
: ang Jerusalem ay naging maruming bagay sa gitna nila.
18: Ang Panginoon ay matuwid;
: sapagkat ako'y naghimagsik laban sa kanyang salita;
: ngunit inyong pakinggan, ninyong lahat ng bayan,
: ang aking paghihirap ay inyong masdan,
: ang aking mga dalaga at mga binata
: ay nasa pagkabihag.
19: Tinawagan ko ang aking mga mangingibig,
: ngunit dinaya nila ako;
: ang aking mga pari at matatanda ay napahamak sa lunsod,
: habang nagsisihanap sila ng pagkain
: upang ang lakas nila'y panumbalikin.
20: Masdan mo, O Panginoon ; sapagkat ako'y nahahapis,
: ang aking kaluluwa ay naguguluhan,
: ang aking puso ay nagugulumihanan;
: sapagkat ako'y lubhang naghimagsik.
: Sa lansangan ang tabak ay pumapatay;
: ito'y gaya ng kamatayan sa bahay.
21: Nabalitaan nila na ako'y dumaraing;
: walang sinumang umaliw sa akin;
: narinig ng lahat ng aking mga kaaway ang aking kabagabagan;
: sila'y natutuwa na iyong ginawa iyon.
: Paratingin mo ang araw na iyong ipinahayag,
: at sila'y magiging gaya ko.
22: Dumating nawa ang lahat nilang kasamaan sa harapan mo;
: at gawin mo sa kanila
: ang gaya ng sa akin ay ginawa mo,
: dahil sa lahat kong mga pagsuway;
: sapagkat marami ang mga daing ko,
: at nanghihina ang puso ko.