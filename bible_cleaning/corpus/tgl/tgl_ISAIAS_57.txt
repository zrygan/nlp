1: Ang matuwid ay namamatay,
: at walang taong nagdaramdam;
: ang mga taong tapat ay pumapanaw,
: samantalang walang nakakaunawa.
: Sapagkat ang matuwid na tao ay inilalayo sa kasamaan.
2: Siya'y pumapasok sa kapayapaan;
: sila'y nagpapahinga sa kanilang mga higaan
: bawat isa'y lumalakad sa kanyang katuwiran.
3: Ngunit kayo, magsilapit kayo rito,
: kayong mga anak ng babaing manghuhula,
: mga supling ng masamang babae at mangangalunya.
4: Sino ang inyong tinutuya?
: Laban kanino kayo nagbubukas ng bibig,
: at naglalawit ng dila?
: Hindi ba kayo'y mga anak ng pagsuway,
: supling ng pandaraya,
5: kayong mga nag-aalab na may pagnanasa sa gitna ng mga ensina,
: sa ilalim ng bawat luntiang punungkahoy;
: na pumapatay ng inyong mga anak sa mga libis,
: sa mga bitak ng mga bato sa mga bangin?
6: Sa gitna ng mga makinis na bato sa libis ang iyong bahagi;
: sila, sila ang iyong bahagi;
: sa kanila ka nagbuhos ng inuming handog,
: ikaw ay nag-alay ng handog na butil.
: Mapapayapa ba ako sa mga bagay na ito?
7: Sa isang mataas at matayog na bundok
: ay inilagay mo ang iyong higaan;
: doon ka naman sumampa upang maghandog ng alay.
8: At sa likod ng mga pintuan at ng mga hamba
: ay itinaas mo ang iyong sagisag;
: sapagkat hinubaran mo ang iyong sarili sa iba kaysa akin,
: at ikaw ay sumampa roon,
: iyong pinaluwang ang iyong higaan;
: at nakipagtipan ka sa kanila,
: iyong inibig ang kanilang higaan,
: minasdan mo ang kanilang pagkalalaki.
9: Ikaw ay naglakbay sa hari na may dalang langis,
: at pinarami mo ang iyong mga pabango;
: at iyong ipinadala ang iyong mga sugo sa malayo,
: at iyong pinababa hanggang sa Sheol.
10: Ikaw ay napagod sa kahabaan ng iyong lakad,
: gayunma'y hindi mo sinabi, Ito'y walang pag-asa;
: ikaw ay nakasumpong ng bagong buhay para sa iyong lakas,
: kaya't hindi ka nanlupaypay.
11: At kanino ka nangilabot at natakot,
: anupa't ikaw ay nagsinungaling,
: at hindi mo ako inalaala,
: o inisip mo man?
: Hindi ba ako tumahimik nang matagal na panahon,
: at hindi mo ako kinatatakutan?
12: Aking ipahahayag ang iyong katuwiran at ang iyong mga gawa,
: ngunit hindi mo mapapakinabangan.
13: Kapag ikaw ay sumigaw, iligtas ka nawa ng mga diyus-diyosang iyong tinipon!
: Ngunit tatangayin sila ng hangin,
: isang hinga ang tatangay sa kanila.
: Ngunit siyang nanganganlong sa akin ay mag-aari ng lupain,
: at magmamana ng aking banal na bundok.
14: At kanyang sasabihin,
: Inyong patagin, inyong patagin, ihanda ninyo ang lansangan,
: inyong alisin ang bawat sagabal sa lansangan ng aking bayan.
15: Sapagkat ganito ang sabi ng Mataas at Matayog
: na tumatahan sa walang hanggan, na ang pangalan ay Banal
: Ako'y naninirahan sa mataas at banal na dako,
: at gayundin sa may pagsisisi at mapagpakumbabang-loob,
: upang buhayin ang loob ng mapagpakumbaba,
: at upang buhayin ang puso ng may pagsisisi.
16: Sapagkat hindi ako makikipagtalo magpakailanman,
: o magagalit man akong lagi;
: sapagkat ang espiritu ay manlulupaypay sa harap ko,
: at ang mga kaluluwa na aking ginawa.
17: Dahil sa kasamaan ng kanyang kasakiman ay nagalit ako,
: sinaktan ko siya, ikinubli ko ang aking mukha at ako'y nagalit;
: ngunit nagpatuloy siya sa pagtalikod sa lakad ng kanyang puso.
18: Aking nakita ang kanyang mga lakad, ngunit pagagalingin ko siya;
: aking papatnubayan siya, at panunumbalikin ko sa kanya ang kaaliwan,
: at sa mga nananangis sa kanya.
19: Aking nilikha ang bunga ng mga labi.
: Kapayapaan, kapayapaan, sa kanya na malayo at sa kanya na malapit, sabi ng Panginoon ;
: at aking pagagalingin siya.
20: Ngunit ang masama ay parang maunos na dagat;
: sapagkat hindi matatahimik,
: at ang kanyang tubig ay naglalabas ng burak at dumi.
21: Walang kapayapaan, sabi ng aking Diyos, para sa masasama.