1: O Diyos, huwag kang tumahimik;
: huwag kang manahimik o maging walang kibo, O Diyos!
2: Sapagkat ang mga kaaway mo'y nagkakagulo,
: silang napopoot sa iyo ay nagtaas ng kanilang mga ulo.
3: Sila'y naghanda ng mga tusong panukala laban sa iyong bayan,
: sila'y nagsanggunian laban sa iyong mga iniingatan.
4: Kanilang sinasabi, Pumarito kayo, bilang isang bansa'y pawiin natin sila,
: upang ang pangalan ng Israel ay huwag nang maalala pa!
5: Oo, sila'y nagsabwatan na may pagkakaisa,
: laban sa iyo ay nagtipanan sila
6: ang mga tolda ng Edom at ng mga Ismaelita;
: ang Moab at ang mga Hagrita,
7: ang Gebal, ang Ammon, at ang Amalek;
: ang Filisteo at ang mga taga-Tiro;
8: ang Asiria ay kumampi rin sa kanila;
: sila ay maging bisig sa mga anak ni Lot. Selah
9: Gawin mo sa kanila ng gaya sa Midian;
: gaya ng kay Sisera at kay Jabin sa ilog ng Kison,
10: na namatay sa Endor;
: na naging dumi para sa lupa.
11: Gawin ang kanilang mga maharlika na gaya nina Oreb at Zeeb;
: lahat nilang mga pinuno na gaya nina Zeba at Zalmuna;
12: na nagsabi, Angkinin natin para sa ating sarili
: ang mga pastulan ng Diyos.
13: O Diyos ko, gawin mo silang gaya ng alabok na paikut-ikot,
: parang dayami sa harap ng hangin.
14: Gaya ng apoy na sumusunog ng gubat,
: gaya ng liyab na tumutupok ng mga bundok;
15: kaya't habulin mo sila ng iyong bagyo,
: at takutin mo sila ng iyong buhawi!
16: Punuin mo ang kanilang mga mukha ng kahihiyan,
: O Panginoon , upang hanapin nila ang iyong pangalan.
17: Mapahiya at masiraan nawa sila ng loob magpakailanman;
: malipol nawa sila at mapahiya.
18: Malaman nawa nila na ikaw lamang,
: na Panginoon ang pangalan,
: ang sa buong lupa ay Kataas-taasan.