1: Huwag kang magalak, O Israel!
: Huwag kang matuwa, na gaya ng ibang mga bayan;
: sapagkat ikaw ay naging bayarang babae, tinalikuran mo ang iyong Diyos;
: iyong inibig ang bayad sa bayarang babae
: sa ibabaw ng lahat ng giikan.
2: Ang giikan at ang pisaan ng ubas ay hindi magpapakain sa kanila,
: at ang bagong alak ay kukulangin sa kanya.
3: Sila'y hindi mananatili sa lupain ng Panginoon ;
: kundi ang Efraim ay babalik sa Ehipto,
: at sila'y kakain ng maruming pagkain sa Asiria.
4: Hindi sila magbubuhos ng inuming handog sa Panginoon ,
: ni makalulugod man sa kanya ang kanilang mga alay.
: Ang kanilang mga handog ay magiging parang tinapay ng nagluluksa;
: lahat ng kumakain niyon ay madudungisan;
: sapagkat ang kanilang tinapay ay para lamang sa kanilang gutom;
: hindi iyon papasok sa bahay ng Panginoon .
5: Ano ang inyong gagawin sa araw ng takdang kapulungan,
: at sa araw ng kapistahan ng Panginoon ?
6: Sapagkat, narito, sila'y nakatakas mula sa pagkawasak,
: gayunma'y titipunin sila ng Ehipto,
: sila'y ililibing ng Memfis;
: ang kanilang mahahalagang bagay na pilak ay aariin ng dawag;
: magkakaroon ng mga tinik ang kanilang mga tolda.
7: Ang mga araw ng pagpaparusa ay dumating na,
: sumapit na ang mga araw ng paniningil;
: hayaang malaman iyon ng Israel.
: Ang propeta ay hangal,
: ang lalaking may espiritu ay ulol,
: dahil sa iyong malaking kasamaan,
: at malaking poot.
8: Ang propeta ang bantay sa Efraim, ang bayan ng aking Diyos,
: gayunma'y nasa lahat ng kanyang daan ang bitag ng manghuhuli,
: at ang pagkamuhi ay nasa bahay ng kanyang Diyos.
9: Pinasama nila nang lubusan ang kanilang mga sarili.
: na gaya nang mga araw ng Gibea;
: kanyang aalalahanin ang kanilang kasamaan,
: kanyang parurusahan sila dahil sa kanilang mga kasalanan.
10: Aking natagpuan ang Israel na parang ubas sa ilang.
: Aking nakita ang inyong mga magulang
: na parang unang bunga sa puno ng igos
: sa kanyang unang kapanahunan.
: Ngunit sila'y pumaroon kay Baal-peor,
: at itinalaga ang kanilang sarili sa kahihiyan,
: at naging kasuklamsuklam na gaya ng bagay na kanilang inibig.
11: Ang kaluwalhatian ng Efraim, ay lilipad papalayo na parang ibon;
: walang panganganak, walang pagbubuntis, at walang paglilihi!
12: Kahit magpalaki pa sila ng mga anak,
: aalisan ko sila ng anak hanggang walang matira.
: Oo, kahabag-habag sila
: kapag ako'y humiwalay sa kanila!
13: Ang Efraim, gaya nang aking makita ang Tiro, na natatanim sa magandang dako,
: ngunit ilalabas ng Efraim ang kanyang mga anak sa katayan.
14: Bigyan mo sila, O Panginoon anong iyong ibibigay?
: Bigyan mo sila ng mga sinapupunang maaagasan
: at ng mga tuyong suso.
15: Lahat nilang kasamaan ay nasa Gilgal;
: doo'y nagsimula kong kapootan sila.
: Dahil sa kasamaan ng kanilang mga gawa,
: palalayasin ko sila sa aking bahay.
: Hindi ko na sila iibigin;
: lahat ng kanilang pinuno ay mga mapanghimagsik.
16: Ang Efraim ay nasaktan,
: ang kanilang ugat ay natuyo,
: sila'y hindi magbubunga.
: Kahit sila'y manganak,
: aking papatayin ang minamahal na bunga ng kanilang sinapupunan.
17: Itatakuwil sila ng aking Diyos,
: sapagkat hindi sila nakinig sa kanya;
: at sila'y magiging mga palaboy sa gitna ng mga bansa.