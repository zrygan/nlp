1: Sumigaw ka nang malakas, huwag kang magpigil,
: ilakas mo ang iyong tinig na parang trumpeta;
: at iyong ipahayag sa aking bayan ang kanilang pagsuway,
: at sa sambahayan ni Jacob ang kanilang mga kasalanan.
2: Gayunma'y hinahanap nila ako araw-araw,
: at kinalulugdan nilang malaman ang aking mga daan;
: na parang sila'y isang bansa na gumawa ng kabutihan,
: at ang tuntunin ng kanilang Diyos ay hindi tinalikuran;
: hinihingan nila ako ng matutuwid na kahatulan,
: sila'y nalulugod sa paglapit sa Diyos.
3: Bakit kami ay nag-ayuno, at hindi mo nakikita?
: Bakit hindi mo napapansin ang aming pagpapakumbaba?
: Sa araw ng inyong pag-aayuno ay hinahanap ninyo ang inyong sariling kalayawan,
: at inyong pinahihirapan ang lahat ninyong mga manggagawa.
4: Narito, kayo'y nag-aayuno upang makipag-away at makipagtalo,
: at upang manakit ng masamang kamao.
: Hindi kayo nag-aayuno sa araw na ito,
: upang maiparinig ang inyong tinig sa itaas.
5: Iyan ba ang ayuno na aking pinili?
: Isang araw upang magpakumbaba ang tao sa kanyang sarili?
: Iyon ba'y ang iyuko ang kanyang ulo na parang yantok,
: at maglatag ng damit-sako at abo sa ilalim niya?
: Iyo bang tatawagin ito na ayuno,
: at araw na katanggap-tanggap sa Panginoon ?
6: Hindi ba ito ang ayuno na aking pinili
: na kalagin ang mga tali ng kasamaan,
: na kalasin ang mga panali ng pamatok,
: na palayain ang naaapi,
: at baliin ang bawat pamatok?
7: Hindi ba ito ay upang ibahagi ang iyong tinapay sa nagugutom,
: at dalhin sa iyong bahay ang dukha na walang tuluyan?
: Kapag nakakita ka ng hubad, iyong bihisan;
: at huwag kang magkubli sa iyong sariling laman?
8: Kung magkagayo'y sisikat ang iyong liwanag na parang umaga,
: at ang iyong kagalingan ay biglang lilitaw;
: at ang iyong katuwiran ay mangunguna sa iyo;
: ang kaluwalhatian ng Panginoon ay magiging iyong bantay sa likod.
9: Kung magkagayo'y tatawag ka at ang Panginoon ay sasagot;
: ikaw ay dadaing, at siya'y magsasabi, Narito ako.
: Kung iyong alisin sa gitna mo ang pamatok,
: ang pang-alipusta, at ang pagsasalita ng masama;
10: kung magmamagandang-loob ka sa gutom,
: at iyong tugunin ang nais ng nagdadalamhati,
: kung magkagayo'y sisilang ang iyong liwanag sa kadiliman,
: at ang iyong kadiliman ay magiging parang katanghaliang-tapat.
11: At patuloy na papatnubayan ka ng Panginoon ,
: at masisiyahan ang iyong kaluluwa sa tuyong dako,
: at palalakasin ang iyong mga buto;
: at ikaw ay magiging parang halamanang nadilig,
: at parang bukal na ang tubig ay hindi nauubos.
12: At mula sa inyo ay itatayo ang dating sirang dako;
: ikaw ay magbabangon ng mga saligan ng maraming salinlahi;
: at ikaw ay tatawaging tagapag-ayos ng sira,
: ang tagapagsauli ng mga landas na matatahanan.
13: Kapag iyong iurong ang iyong paa dahil sa Sabbath,
: sa paggawa ng iyong kalayawan sa aking banal na araw;
: at iyong tinawag ang Sabbath bilang isang kasiyahan,
: at marangal ang banal na araw ng Panginoon ,
: at ito'y iyong pinarangalan, na hindi ka lalakad sa iyong mga sariling lakad,
: ni hahanap ng iyong sariling kalayawan ni magsasalita ng iyong mga salita;
14: kung magkagayo'y malulugod ka sa Panginoon ,
: at pasasakayin kita sa mga matataas na dako sa lupa;
: at pakakainin kita ng mana ni Jacob na iyong ama,
: sapagkat sinalita ng bibig ng Panginoon .