1: Pakinggan ninyo ang salitang ito na aking itinataghoy sa inyo, O sambahayan ni Israel
2: Siya'y bumagsak na,
: hindi na siya babangon pa, ang birhen ng Israel;
: siya'y itinakuwil sa kanyang lupain,
: walang magbangon sa kanya.
3: Sapagkat ganito ang sabi ng Panginoong Diyos
: Ang lunsod na lumabas na isang libo ay magkakaroon ng isandaang maiiwan,
: at ang lumabas na isandaan ay magkakaroon ng sampung maiiwan,
: sa sambahayan ni Israel.
4: Sapagkat ganito ang sabi ng Panginoon sa sambahayan ni Israel,
: Hanapin ninyo ako, at kayo'y mabubuhay;
5: ngunit huwag ninyong hanapin ang Bethel,
: at huwag pumasok sa Gilgal,
: ni dumaan sa Beer-seba;
: sapagkat ang Gilgal ay tiyak na patungo sa pagkabihag,
: at ang Bethel ay mauuwi sa wala.
6: Inyong hanapin ang Panginoon , at kayo'y mabubuhay;
: baka siya'y magsiklab na parang apoy sa sambahayan ni Jose,
: at lalamunin nito ang Bethel, at walang makakapatay niyon.
7: O kayo na ginagawa ninyong mapait na kahoy ang katarungan,
: at inihahagis sa lupa ang katuwiran!
8: Siya na lumikha ng Pleyades at Orion,
: at ang gabing malalim ay ginagawang umaga,
: at pinadidilim ang araw upang maging gabi,
: na tinatawag ang mga tubig ng dagat,
: at ibinubuhos ang mga iyon sa ibabaw ng lupa
: ang Panginoon ang kanyang pangalan;
9: siya ang nagdadala ng biglang pagkawasak laban sa malakas,
: anupa't ang pagkawasak ay dumarating sa tanggulan.
10: Kanilang kinapopootan ang nananaway sa pintuan,
: at kanilang kinasusuklaman ang nagsasalita ng katotohanan.
11: Kaya't yamang inyong niyayapakan ang dukha,
: at pinagbubuwis ninyo siya ng trigo,
: kayo'y nagtayo ng mga bahay na batong tinabas,
: ngunit hindi ninyo iyon tatahanan;
: kayo'y nagtanim ng magagandang ubasan,
: ngunit hindi ninyo iinumin ang alak niyon.
12: Sapagkat alam ko kung gaano karami ang inyong mga pagsuway,
: at kung gaano kalaki ang inyong mga kasalanan
: kayong nagpapahirap sa matuwid, kayo na kumukuha ng suhol,
: at itinutulak sa isang tabi ng pintuan ang nangangailangan.
13: Kaya't siya na mabait ay tatahimik sa panahong iyon;
: sapagkat iyon ay masamang panahon.
14: Hanapin ninyo ang mabuti at hindi ang masama,
: upang kayo'y mabuhay;
: at sa gayo'y ang Panginoon , ang Diyos ng mga hukbo, ay magiging kasama ninyo,
: gaya ng inyong sinasabi.
15: Inyong kapootan ang masama,
: at ibigin ang mabuti, at kayo'y magpairal ng katarungan sa pintuang-bayan.
: Marahil ang Panginoon , ang Diyos ng mga hukbo,
: ay magiging mapagpala sa mga nalabi sa Jose.
16: Kaya't ganito ang sabi ng Panginoon , ng Diyos ng mga hukbo, ang Panginoon
: Magkakaroon ng panaghoy sa lahat ng mga liwasan,
: at sila'y magsasabi sa lahat ng lansangan, Kahabag-habag! Kahabag-habag!
: Kanilang tatawagin ang magbubukid upang magdalamhati,
: at sa pagtangis ang mga bihasa sa panaghoy.
17: At sa lahat ng ubasan ay magkakaroon ng panaghoy;
: sapagkat ako'y daraan sa gitna mo, sabi ng Panginoon .
18: Kahabag-habag kayong nagnanais ng araw ng Panginoon !
: Sa anong layunin ang araw ng Panginoon sa inyo?
: Iyon ay kadiliman at hindi kaliwanagan,
19: gaya ng isang tao na tumakas sa leon,
: at sinalubong siya ng oso,
: o pumasok sa bahay at ikinapit ang kanyang kamay sa dingding,
: at isang ahas ang tumuka sa kanya.
20: Hindi ba kadiliman ang araw ng Panginoon , at hindi kaliwanagan,
: at kadiliman na walang ningning doon?
21: Aking kinapopootan, aking hinahamak ang inyong mga kapistahan,
: at hindi ako malulugod sa inyong mga takdang pagtitipon.
22: Bagaman inyong inihahandog sa akin ang inyong mga handog na sinusunog at mga handog na butil,
: hindi ko iyon tatanggapin;
: ni akin mang pagmamasdan
: ang mga handog pangkapayapaan ng inyong mga pinatabang hayop.
23: Ilayo mo sa akin ang ingay ng iyong mga awit;
: hindi ako makikinig sa himig ng iyong mga alpa.
24: Kundi paagusin ninyo ang katarungan na parang tubig,
: at ang katuwiran na parang batis na patuloy na umaagos.
25: Nagdala ba kayo sa akin ng mga alay, at mga handog sa ilang sa loob ng apatnapung taon, O sambahayan ni Israel?
26: Inyong dinala si Sakkuth na inyong hari, at si Kaiwan na inyong mga larawan, ang bituin ng inyong diyos, na inyong ginawa para sa inyong sarili.
27: Kaya't kayo'y aking dadalhin sa pagkabihag sa kabila ng Damasco, sabi ng Panginoon , na ang pangalan ay Diyos ng mga hukbo.