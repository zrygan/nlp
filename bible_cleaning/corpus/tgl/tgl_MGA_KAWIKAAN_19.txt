1: Mas mabuti ang dukha na lumalakad sa kanyang katapatan,
: kaysa isang taong masama ang pananalita, at isang hangal.
2: Hindi mabuti para sa isang tao ang walang kaalaman,
: at siyang nagmamadali sa kanyang mga paa ay naliligaw.
3: Ang kahangalan ng tao ang sumisira sa kanyang landas,
: at ang kanyang puso ay nagagalit laban sa Panginoon .
4: Ang kayamanan ay nagdaragdag ng maraming bagong kaibigan,
: ngunit ang dukha ay iniiwan ng kanyang kaibigan.
5: Ang bulaang saksi ay tiyak na parurusahan,
: at hindi makakatakas ang nagsasalita ng mga kasinungalingan.
6: Marami ang naghahangad ng pagpapala ng taong may magandang-loob,
: at ang bawat tao'y kaibigan ng nagbibigay ng mga handog.
7: Kinamumuhian ang mahirap ng lahat ng kanyang kapatid,
: gaano pa kaya ang ilalayo sa kanya ng kanyang mga kaibigan!
: Kanyang hinahabol sila ng mga salita, ngunit wala na sila.
8: Siyang kumukuha ng karunungan ay umiibig sa sariling kaluluwa,
: siyang nag-iingat ng pang-unawa ay sasagana.
9: Ang sinungaling na saksi ay tiyak na parurusahan,
: at ang nagsasalita ng mga kasinungalingan ay mamamatay.
10: Hindi nababagay sa hangal ang mamuhay na marangya,
: lalo na sa alipin na sa mga pinuno ay mamahala.
11: Ang matinong pag-iisip ng tao sa galit ay nagpapabagal,
: at kanyang kaluwalhatian na di pansinin ang kamalian.
12: Ang poot ng hari ay parang ungal ng leon,
: ngunit parang hamog sa damo ang kanyang pagsang-ayon.
13: Ang hangal na anak, sa kanyang ama ay kasiraan,
: at ang pakikipagtalo ng asawa ay patuloy na pagpatak ng ulan.
14: Bahay at kayamanan ay minamana sa mga magulang,
: ngunit galing sa Panginoon ang asawa na may katalinuhan.
15: Ang katamaran ay nagbubulid sa tulog na mahimbing;
: at ang taong tamad, gutom ay daranasin.
16: Ang nag-iingat ng utos ay kaluluwa niya ang iniingatan,
: ngunit ang humahamak sa salita ay mamamatay.
17: Ang mabait sa dukha ay sa Panginoon nagpapautang,
: at ang kanyang mabuting gawa sa kanya ay babayaran.
18: Supilin mo ang iyong anak, habang may pag-asa;
: at huwag mong ilagak ang iyong puso sa ikapapahamak niya.
19: Ang taong may malaking poot sa parusa ay pagbabayarin,
: sapagkat kung iyong iligtas siya, muli mo lamang iyong gagawin.
20: Makinig ka sa payo, at sa pangaral ay tumanggap,
: upang magtamo ka ng karunungan para sa hinaharap.
21: Sa puso ng isang tao, ang panukala'y marami,
: ngunit ang layunin ng Panginoon ang siyang mananatili.
22: Ang kanais-nais sa isang tao ay ang kanyang katapatan,
: at ang isang dukha ay mas mabuti kaysa isang bulaan.
23: Ang takot sa Panginoon ay patungo sa buhay;
: at ang mayroon niyon ay magpapahingang may kasiyahan;
: hindi siya dadalawin ng kapinsalaan.
24: Ibinabaon ng tamad ang kanyang kamay sa pinggan,
: at hindi niya ibabalik pa sa kanyang bibig man lamang.
25: Saktan mo ang manlilibak, at ang walang muwang ay matututo ng karunungan;
: sawayin mo ang may unawa, at siya'y magkakaroon ng kaalaman.
26: Ang gumagawa ng karahasan sa kanyang ama, at nagpapalayas sa kanyang ina,
: ay anak na nakakahiya at kakutyaan ang dala.
27: Tumigil ka, anak ko, upang makinig ng aral
: upang hindi ka maligaw mula sa mga salita ng kaalaman.
28: Ang walang kabuluhang saksi ay lumilibak sa katarungan,
: at ang bibig ng masama ay lumalamon ng kasamaan.
29: Nakahanda sa mga manlilibak ang kahatulan,
: ang paghagupit ay sa mga likod ng mga hangal.