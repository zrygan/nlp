1: O Diyos, pawalang-sala mo ako, at ang aking usapin ay ipagtanggol mo
: laban sa isang bayang masama;
: iligtas mo ako sa mga taong hindi makatarungan at mandaraya.
2: Sapagkat ikaw ang Diyos na aking kalakasan,
: bakit mo ako itinakuwil?
: Bakit ako lalakad na tumatangis
: dahil sa kaaway kong malupit?
3: O suguin mo ang iyong liwanag at iyong katotohanan;
: patnubayan nawa ako ng mga iyon,
: dalhin nawa nila ako sa iyong banal na bundok,
: at sa iyong tirahan!
4: Kung magkagayo'y pupunta ako sa dambana ng Diyos,
: sa Diyos na aking malabis na kagalakan;
: at pupurihin kita ng alpa,
: O Diyos, aking Diyos.
5: Bakit ka nanlulumo, O kaluluwa ko?
: At bakit ka nababagabag sa loob ko?
: Umasa ka sa Diyos; sapagkat ikaw ay muling pupurihin ko,
: ang tulong sa aking harapan, at Diyos ko.