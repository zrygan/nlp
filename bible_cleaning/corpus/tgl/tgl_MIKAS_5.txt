1: Ngayon ay magtipun-tipon kayo sa mga hukbo, O anak na babae ng mga hukbo,
: sila'y naglagay ng pagkubkob laban sa atin;
: kanilang hahampasin ng tungkod
: ang pisngi ng hukom ng Israel.
2: Ngunit ikaw, Bethlehem sa Efrata,
: na maliit upang mapabilang sa mga angkan ng Juda,
: mula sa iyo ay lalabas para sa akin
: ang isa na magiging pinuno sa Israel;
: na ang pinagmulan ay mula nang una,
: mula nang walang hanggan.
3: Kaya't kanyang ibibigay sila hanggang sa panahon
: na siya na nagdaramdam ay manganak;
: kung magkagayon ang nalabi sa kanyang mga kapatid ay babalik
: sa mga anak ni Israel.
4: At siya'y titindig at pakakainin ang kanyang kawan sa lakas ng Panginoon ,
: sa kamahalan ng pangalan ng Panginoon niyang Diyos.
: At sila'y mananatili, sapagkat sa panahong iyon siya'y magiging dakila
: hanggang sa mga dulo ng lupa.
5: At ang isang ito ay magiging kapayapaan.
: Kapag ang taga-Asiria ay sumalakay sa ating lupain,
: at kapag tinapakan niya ang ating mga muog,
: kung gayon tayo ay maglalagay laban sa kanya ng pitong pastol,
: at walong pinuno ng mga tao.
6: Kanilang pamumunuan ng tabak ang lupain ng Asiria,
: at ang lupain ng Nimrod sa mga pasukan niyon,
: at kanyang ililigtas tayo sa taga-Asiria,
: kapag siya'y sumalakay sa ating lupain,
: at kapag siya'y tumapak sa ating nasasakupan.
7: At ang nalabi sa Jacob
: ay magiging parang hamog na mula sa Panginoon
: sa gitna ng maraming bayan,
: parang ulan sa damo
: na hindi naghihintay sa tao,
: ni naghihintay man sa mga anak ng tao.
8: At ang nalabi sa Jacob
: ay makakasama ng mga bansa,
: sa gitna ng maraming bayan,
: parang leon sa gitna ng mga hayop sa gubat,
: parang batang leon sa gitna ng mga kawan ng mga tupa;
: na kapag siya'y dumaan, yumapak
: at lumapa, at walang magligtas.
9: Itataas ang iyong kamay sa iyong mga kaaway,
: at lilipulin ang lahat ng iyong mga kaaway.
10: At sa araw na iyon, sabi ng Panginoon ,
: aking aalisin sa iyo ang mga kabayo mo,
: at aking sisirain ang iyong mga karwahe,
11: at aking wawasakin ang mga lunsod ng iyong lupain,
: at aking ibabagsak ang lahat ng iyong tanggulan.
12: Aalisin ko ang mga panghuhula sa iyong kamay;
: at hindi ka na magkakaroon ng mga manghuhula
13: Aalisin ko ang iyong mga larawang inanyuan
: at ang iyong mga haligi sa gitna ninyo,
: at hindi ka na sasamba
: sa gawa ng iyong mga kamay;
14: at aking bubunutin ang iyong mga Ashera mula sa gitna mo;
: at aking wawasakin ang iyong mga bayan.
15: Sa galit at poot ay maglalapat ako ng paghihiganti
: sa mga bansa na hindi nakinig.