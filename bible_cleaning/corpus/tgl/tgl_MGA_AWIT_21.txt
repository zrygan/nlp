1: Ang hari ay nagagalak, O Panginoon , sa iyong kalakasan,
: at sa iyong pagliligtas ay napakalaki ng kanyang kagalakan!
2: Ang nais ng kanyang puso, sa kanya'y iyong ipinagkaloob,
: at ang hiling ng kanyang mga labi ay di mo ipinagdamot. Selah
3: Sapagkat sinasalubong mo siya ng mabubuting pagpapala,
: pinuputungan mo siya ng koronang dalisay na ginto sa ulo niya.
4: Siya'y humingi sa iyo ng buhay, sa kanya'y iyong ibinigay,
: haba ng mga araw magpakailanman.
5: Sa pamamagitan ng iyong pagliligtas dakila ang kanyang kaluwalhatian,
: ipinagkakaloob mo sa kanya, karangalan at kamahalan.
6: Oo, ginagawa mo siyang pinakamapalad magpakailanman;
: iyong pinasasaya siya ng kagalakan sa iyong harapan.
7: Sapagkat ang hari ay nagtitiwala sa Panginoon ,
: at sa pamamagitan ng tapat na pag-ibig ng Kataas-taasan ay hindi siya matitinag.
8: Matatagpuan ng iyong kamay ang lahat ng iyong mga kaaway;
: ang mga napopoot sa iyo'y masusumpungan ng iyong kanang kamay.
9: Gagawin mo silang gaya ng mainit na pugon
: kapag ikaw ay lumitaw.
: Sasakmalin sila ng Panginoon sa kanyang kagalitan;
: at sa apoy sila'y malulusaw.
10: Pupuksain mo ang kanilang bunga mula sa mundo,
: at ang kanilang binhi ay mula sa mga anak ng mga tao.
11: Kapag laban sa iyo sila'y magbalak ng kasamaan,
: kapag sila'y nagpakana ng masama, hindi sila magtatagumpay.
12: Sapagkat iyong patatalikurin sila,
: iyong iaakma sa kanilang mga mukha ang iyong mga pana.
13: Mataas ka, O Panginoon , sa iyong kalakasan!
: Aming aawitin at pupurihin ang iyong kapangyarihan.