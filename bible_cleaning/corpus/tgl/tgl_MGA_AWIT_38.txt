1: O Panginoon , sa pagkagalit mo ay huwag mo akong sawayin,
: ni sa iyong pagkapoot ay huwag mo akong supilin!
2: Sapagkat ang iyong mga palaso sa akin ay tumimo,
: at pumisil sa akin ang kamay mo.
3: Walang kaginhawahan sa aking laman
: dahil sa iyong kapootan;
: walang kalusugan sa aking mga buto
: dahil sa aking kasalanan.
4: Sapagkat ang mga kasamaan ko ay nakarating sa ibabaw ng aking ulo,
: ang mga iyon ay gaya ng isang pasan na napakabigat para sa akin.
5: Ang aking mga sugat ay mabaho at nagnanana,
: dahil sa aking kahangalan.
6: Ako'y yukong-yuko at nakabulagta,
: ako'y tumatangis buong araw.
7: Sapagkat nag-iinit ang aking mga balakang,
: at walang kaginhawahan sa aking laman.
8: Nanghihina at bugbog ako;
: ako'y dumaing dahil sa bagabag ng aking puso.
9: Panginoon, lahat ng aking inaasam ay batid mo;
: ang aking hinagpis ay hindi lingid sa iyo.
10: Ang aking puso ay kakaba-kaba, ang aking lakas ay kinakapos,
: at ang liwanag ng aking paningin, sa akin ay nawala din.
11: Ang aking mga kaibigan at mga kasamahan ay walang malasakit sa aking kapighatian,
: at nakatayong napakalayo ang aking kamag-anakan.
12: Yaong mga nagtatangka sa aking buhay ay naglagay ng kanilang mga bitag,
: silang nagsisihanap ng aking ikapapahamak ay nagsasalita ng pagkawasak,
: at nag-iisip ng kataksilan sa buong araw.
13: Ngunit ako'y gaya ng taong bingi, hindi ako nakakarinig;
: gaya ng taong pipi na hindi nagbubuka ng kanyang bibig.
14: Oo, ako'y gaya ng tao na hindi nakakarinig,
: at walang pangangatuwiran sa aking bibig.
15: Ngunit sa iyo ako naghihintay, O Panginoon ,
: ikaw, O Panginoon kong Diyos ang siyang tutugon.
16: Sapagkat aking sinabi, Huwag mo lamang hayaang sila'y magalak laban sa akin,
: na laban sa akin ay nagmamataas kapag ang paa ko ay nadudulas!
17: Sapagkat ako'y malapit nang matumba,
: at ang aking kirot ay nasa akin tuwina.
18: Ipinahahayag ko ang aking kasamaan;
: ako'y pun ng kabalisahan dahil sa aking kasalanan.
19: Yaong aking mga kaaway na walang kadahilanan ay makapangyarihan,
: at marami silang napopoot sa akin na wala sa katuwiran.
20: Silang gumaganti ng kasamaan sa aking kabutihan,
: ay aking mga kaaway sapagkat sinusunod ko ang kabutihan.
21: O Panginoon , huwag mo akong pabayaan;
: O Diyos ko, huwag mo akong layuan!
22: Magmadali kang ako'y tulungan,
: O Panginoon, aking kaligtasan!