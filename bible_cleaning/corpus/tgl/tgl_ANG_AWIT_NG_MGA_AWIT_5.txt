1: Ako'y dumating sa aking halamanan, kapatid ko, kasintahan ko,
: aking tinipon ang aking mira pati ang aking pabango,
: kinain ko ang aking pulot-pukyutan pati ang aking pulot;
: ininom ko ang aking alak pati ang aking gatas.
: Magsikain kayo, O mga kaibigan; at magsiinom
: magsiinom kayo nang sagana, mga mangingibig!
2: Ako'y nakatulog, ngunit ang aking puso ay gising.
: Makinig! ang aking sinta ay tumutuktok.
: Pagbuksan mo ako, kapatid ko, sinta ko,
: kalapati ko, ang aking walang kapintasan,
: sapagkat ang aking ulo ay basa ng hamog,
: ang bungkos ng aking buhok ng mga patak ng gabi.
3: Hinubad ko na ang aking kasuotan,
: paano ko ito isusuot?
: Hinugasan ko ang aking mga paa
: paano ko sila parurumihin?
4: Isinuot ng aking sinta ang kanyang kamay sa butas ng pintuan,
: at ang aking puso ay nanabik sa kanya.
5: Ako'y bumangon upang pagbuksan ang aking sinta;
: at sa aking mga kamay ay tumulo ang mira,
: at sa aking mga daliri ang lusaw na mira,
: sa mga hawakan ng trangka.
6: Pinagbuksan ko ang aking sinta,
: ngunit ang aking sinta ay tumalikod at umalis na.
: Pinanghina na ako ng aking kaluluwa nang siya'y magsalita.
: Aking hinanap siya, ngunit hindi ko siya natagpuan;
: tinawag ko siya, ngunit hindi siya sumagot.
7: Natagpuan ako ng mga tanod,
: habang sila'y naglilibot sa lunsod,
: binugbog nila ako, ako'y kanilang sinugatan,
: inagaw nila ang aking balabal,
: ng mga bantay na iyon sa pader.
8: Pinagbibilinan ko kayo, O mga anak na babae ng Jerusalem,
: kung inyong matagpuan ang aking sinta,
: inyong saysayin sa kanya,
: na ako'y may sakit na pagsinta.
9: Ano ang iyong mahal na higit kaysa ibang mahal,
: O ikaw na pinakamaganda sa mga babae?
: Ano ang iyong mahal na higit kaysa ibang mahal,
: na gayon ang iyong bilin sa amin?
10: Ang aking minamahal ay maningning at mamula-mula,
: na namumukod-tangi sa sampung libo.
11: Ang kanyang ulo ay pinakamainam na ginto;
: ang bungkos ng kanyang buhok ay maalon-alon
: at kasing-itim ng uwak.
12: Ang kanyang mga mata ay tulad ng mga kalapati
: sa tabi ng mga bukal ng tubig;
: na hinugasan ng gatas
: at tamang-tama ang pagkalagay.
13: Ang kanyang mga pisngi ay gaya ng pitak ng mga pabango,
: na nagsasabog ng halimuyak.
: Ang kanyang mga labi ay mga liryo,
: na nagbibigay ng lusaw na mira.
14: Ang kanyang mga kamay ay mga singsing na ginto,
: na nilagyan ng mga hiyas.
: Ang kanyang katawan ay gaya ng yaring garing
: na binalot ng mga zafiro.
15: Ang kanyang hita ay mga haliging alabastro,
: na inilagay sa mga patungang ginto.
: Ang kanyang anyo ay gaya ng Lebanon
: na marilag na gaya ng mga sedro.
16: Ang kanyang pananalita ay pinakamatamis;
: at siya'y totoong kanais-nais.
: Ito'y aking sinta at ito'y aking kaibigan,
: O mga anak na babae ng Jerusalem.