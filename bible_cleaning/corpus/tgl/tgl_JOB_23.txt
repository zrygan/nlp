1: Nang magkagayo'y sumagot si Job, at sinabi,
2: Ang aking sumbong ngayo'y mapait din,
: ang kamay niya'y mabigat sa kabila ng aking pagdaing.
3: O kung alam ko lamang kung saan ko siya matatagpuan,
: upang ako'y makalapit maging sa kanyang upuan!
4: Ilalagay ko ang aking usapin sa kanyang harapan,
: at pupunuin ko ang aking bibig ng mga pangangatuwiran.
5: Malalaman ko kung ano ang kanyang isasagot sa akin,
: at mauunawaan ko kung ano ang kanyang sasabihin sa akin.
6: Makikipagtalo ba siya sa akin sa laki ng kanyang kapangyarihan?
: Hindi; kundi ako'y kanyang papakinggan.
7: Makakapangatuwiran sa kanya ang matuwid doon;
: at ako'y pawawalang-sala magpakailanman ng aking hukom.
8: Ako'y lumalakad pasulong ngunit wala siya roon;
: at pabalik, ngunit hindi ko siya maunawaan;
9: sa kaliwa ay hinahanap ko siya, ngunit hindi ko siya namataan,
: bumaling ako sa kanan, ngunit hindi ko siya mamasdan.
10: Ngunit nalalaman niya ang daang nilalakaran ko;
: kapag ako'y kanyang nasubok, ay lalabas akong parang ginto.
11: Lubos na sumunod sa kanyang mga hakbang ang mga paa ko,
: ang kanyang landas ay aking iningatan, at hindi ako lumiko.
12: Ako'y hindi humiwalay sa utos ng kanyang mga labi;
: pinagyaman ko ang mga salita ng kanyang bibig sa aking dibdib.
13: Ngunit siya'y hindi nagbabago, at sinong makakahimok sa kanya?
: Kung ano ang kanyang ninanasa, iyon ang kanyang ginagawa.
14: Sapagkat kanyang lulubusin ang itinakda niya para sa akin;
: at maraming gayong mga bagay ang nasa kanyang isipan.
15: Kaya't sa kanyang harapan ako'y nanghihilakbot;
: kapag aking binubulay, sa kanya ako'y natatakot.
16: Pinapanlupaypay ng Diyos ang aking puso,
: tinakot ako ng Makapangyarihan sa lahat;
17: gayunma'y hindi ako inihiwalay sa kadiliman,
: at takpan ng makapal na kadiliman ang mukha ko!