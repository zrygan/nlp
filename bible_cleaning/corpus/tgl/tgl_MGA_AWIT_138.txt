1: Ako'y nagpapasalamat sa iyo, O Panginoon , ng aking buong puso;
: sa harapan ng mga diyos ay aawit ako ng mga papuri sa iyo.
2: Ako'y yuyukod paharap sa iyong banal na templo,
: at magpapasalamat sa iyong pangalan dahil sa iyong tapat na pag-ibig at katapatan,
: sapagkat iyong pinadakila ang iyong salita sa iyong buong pangalan.
3: Nang araw na ako'y tumawag ay sinagot mo ako,
: iyong pinatapang ako ng kalakasan sa aking kaluluwa.
4: Lahat ng mga hari sa lupa ay magpupuri sa iyo, O Panginoon ,
: sapagkat kanilang narinig ang mga salita ng iyong bibig;
5: at sila'y magsisiawit tungkol sa mga pamamaraan ng Panginoon ;
: sapagkat dakila ang kaluwalhatian ng Panginoon .
6: Bagaman ang Panginoon ay mataas, kanyang pinapahalagahan ang mababa;
: ngunit ang palalo ay nakikilala niya mula sa malayo.
7: Bagaman ako'y lumalakad sa gitna ng kaguluhan,
: ako'y iyong muling bubuhayin,
: iyong iniuunat ang iyong kamay laban sa poot ng aking mga kaaway,
: at ililigtas ako ng iyong kanang kamay.
8: Tutuparin ng Panginoon ang kanyang layunin para sa akin;
: ang iyong tapat na pag-ibig, O Panginoon , ay magpakailanman.
: Huwag mong pabayaan ang mga gawa ng iyong mga kamay.