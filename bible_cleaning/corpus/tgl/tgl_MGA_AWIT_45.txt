1: Ang aking puso ay nag-uumapaw sa mabuting paksa,
: ipinatutungkol ko ang aking mga salita sa hari;
: ang aking dila ay gaya ng panulat ng bihasang manunulat.
2: Ikaw ang pinakamaganda sa mga anak ng mga tao;
: ang biyaya ay ibinubuhos sa mga labi mo,
: kaya't pinagpala ka ng Diyos magpakailanman.
3: Ibigkis mo ang iyong tabak sa iyong hita, O makapangyarihan,
: sa iyong kaluwalhatian at kamahalan!
4: At sa iyong kamahalan ay sumakay kang nananagumpay
: para sa mga bagay ng katotohanan, at kaamuan at katuwiran;
: ang iyong kanang kamay nawa ay magturo sa iyo ng kakilakilabot na mga gawa!
5: Ang iyong mga palaso ay matalas
: sa puso ng mga kaaway ng hari,
: ang mga bayan ay nabuwal sa ilalim mo.
6: Ang iyong banal na trono ay magpakailanpaman.
: Ang iyong setro ng kaharian ay setro ng katarungan;
7: iyong iniibig ang katuwiran at kinasusuklaman ang kasamaan.
: Kaya't ang Diyos, ang iyong Diyos, ay pinahiran ka ng langis,
: ng langis ng kagalakan na higit kaysa iyong mga kasamahan.
8: Lahat ng iyong mga damit ay mabango dahil sa mira, mga aloe, at kasia.
: Mula sa palasyong garing ay pinasasaya ka ng mga panugtog na may kuwerdas.
9: Ang mga anak na babae ng mga hari ay kabilang sa iyong mararangal na babae;
: sa iyong kanang kamay ay nakatayo ang reyna na may ginto ng Ofir.
10: Pakinggan mo, O anak na babae, iyong isaalang-alang, at ikiling mo ang iyong pandinig,
: kalimutan mo ang iyong bayan at ang bahay ng iyong magulang;
11: at nanasain ng hari ang iyong ganda;
: yamang siya'y iyong panginoon, yumukod ka sa kanya.
12: At ang anak na babae ng Tiro ay magsisikap na kunin ang iyong pagtatangi na may kaloob;
: at ang pinakamayaman sa mga bayan ay hahanap ng iyong kagandahang-loob.
13: Ang anak na babae ng hari ay puspos ng kaluwalhatian sa loob niya, mga gintong hinabi ang kasuotang nasa kanya.
14: Siya'y inihahatid sa hari na may kasuotang makulay,
: ang mga birhen, kanyang mga kasama na sumusunod sa kanya, ay dadalhin sa kanya.
15: May kasayahan at kagalakan na inihahatid sila
: habang sila'y nagsisipasok sa palasyo ng hari.
16: Sa halip ng iyong mga magulang ay ang iyong mga anak,
: gagawin mo silang mga pinuno sa buong lupa.
17: Aking ipapaalala sa lahat ng salinlahi ang iyong pangalan,
: kaya't ang mga bayan ay magpapasalamat sa iyo magpakailanpaman.