1: At sumagot si Elihu, at sinabi,
2: Pakinggan ninyo ang aking mga salita, kayong mga matatalino;
: kayong mga nakakaalam, pakinggan ninyo ako;
3: sapagkat ang tainga ang sumusubok sa mga salita,
: gaya ng ngalangala na sa pagkain ay lumalasa.
4: Piliin natin kung ano ang matuwid;
: ating alamin sa ating mga sarili kung ano ang mabuti.
5: Sapagkat sinabi ni Job, Ako'y walang kasalanan,
: at inalis ng Diyos ang aking karapatan;
6: itinuring akong sinungaling sa kabila ng aking katuwiran,
: at ang sugat ko'y walang lunas bagaman ako'y walang pagsuway.
7: Sinong tao ang katulad ni Job,
: na ang panunuya ay tila tubig na iniinom,
8: na nakikisama sa mga gumagawa ng masama,
: at lumalakad na kasama ng taong masasama?
9: Sapagkat kanyang sinabi, Ang tao'y walang mapapakinabang,
: kung ang Diyos ay kanyang kalugdan.
10: Kaya't dinggin ninyo ako, kayong mga lalaking may unawa,
: malayo nawa sa Diyos na siya'y gumawa ng masama,
: at sa Makapangyarihan sa lahat, na ang kamalian ay kanyang magawa.
11: Sapagkat sisingilin niya ang tao ayon sa kanyang gawa,
: at kanyang igagawad sa bawat tao ang ayon sa mga lakad niya.
12: Sa katotohanan, ang Diyos ay hindi gagawa ng kasamaan,
: at hindi babaluktutin ng Makapangyarihan sa lahat ang katarungan.
13: Sinong nagbigay sa kanya ng pamamahala sa lupa?
: O sinong naglagay ng buong sanlibutan sa kanya?
14: Kung ibabalik niya ang kanyang diwa sa sarili niya,
: at titipunin sa kanyang sarili ang kanyang hininga;
15: lahat ng laman ay magkakasamang mamamatay,
: at babalik sa alabok ang sangkatauhan.
16: Kung mayroon kang pang-unawa ay dinggin mo ito;
: ang aking sinasabi ay pakinggan mo.
17: Mamamahala ba ang namumuhi sa katarungan?
: Parurusahan mo ba ang ganap at makapangyarihan,
18: na nagsasabi sa isang hari: Walang kuwentang tao,
: at sa mga maharlika: Masamang tao;
19: na hindi nagpapakita ng pagtatangi sa mga pinuno,
: ni pinapahalagahan man nang higit kaysa mahirap ang mayaman,
: sapagkat silang lahat ay gawa ng kanyang mga kamay?
20: Sa isang sandali sila'y namamatay;
: sa hatinggabi ang taong-bayan ay inuuga at pumapanaw,
: at ang makapangyarihan ay inaalis, ngunit hindi ng kamay ng tao.
21: Sapagkat ang kanyang mga mata ay nasa lakad ng tao,
: at nakikita niya ang lahat ng mga hakbang nito.
22: Walang dilim ni malalim na kadiliman,
: na mapagtataguan ng mga gumagawa ng kasamaan.
23: Sapagkat hindi pa siya nagtalaga para sa tao ng panahon,
: upang siya'y humarap sa Diyos sa paghuhukom.
24: Kanyang dinudurog ang malakas kahit walang pagsisiyasat,
: at naglalagay ng iba na kanilang kahalili.
25: Kaya't palibhasa'y alam niya ang kanilang mga gawa,
: kanyang dinadaig sila sa gabi, at sila'y napupuksa.
26: Kanyang hinahampas sila dahil sa kanilang kasamaan
: sa paningin ng mga tao,
27: sapagkat sila'y lumihis sa pagsunod sa kanya,
: at hindi pinahalagahan ang anuman sa mga lakad niya,
28: anupa't pinarating nila ang daing ng dukha sa kanya,
: at ang daing ng napipighati ay narinig niya
29: sino ngang makakahatol kapag tahimik siya?
: Kapag ikinukubli niya ang kanyang mukha, sinong makakatingin sa kanya?
: Maging ito'y isang tao o isang bansa?
30: upang huwag maghari ang taong walang diyos,
: upang ang bayan ay hindi niya malinlang.
31: Sapagkat sa Diyos ay may nakapagsabi na ba,
: Ako'y nagpasan na ng parusa; hindi na ako magkakasala pa;
32: ituro mo sa akin yaong hindi ko nakikita,
: kung ako'y nakagawa ng kasamaan, hindi ko na ito gagawin pa?
33: Gagantihin ka ba niya nang nababagay sa iyo,
: sapagkat ito ay iyong tinanggihan?
: Sapagkat ikaw ang marapat pumili at hindi ako;
: kaya't ipahayag mo kung ano ang iyong nalalaman.
34: Sasabihin sa akin ng mga taong may kaunawaan,
: at ang mga pantas na nakikinig sa akin ay magsasaysay
35: Si Job ay nagsasalita nang walang kaalaman,
: ang kanyang mga salita ay walang karunungan.
36: Si Job nawa'y litisin hanggang sa katapusan,
: sapagkat siya'y sumasagot na gaya ng mga taong tampalasan.
37: Sapagkat dinaragdagan niya ng paghihimagsik ang kanyang kasalanan,
: ipinapalakpak niya ang kanyang mga kamay sa ating kalagitnaan,
: at ang mga salita niya laban sa Diyos ay kanyang lalong dinaragdagan.