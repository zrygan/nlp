1: Pakinggan ninyo ang salita na sinasabi ng Panginoon sa inyo, O sambahayan ng Israel.
2: Ganito ang sabi ng Panginoon
: Huwag ninyong pag-aralan ang lakad ng mga bansa,
: ni mabagabag sa mga tanda ng mga langit,
: sapagkat ang mga bansa ay nababagabag sa mga iyon,
3: sapagkat ang mga kaugalian ng mga sambayanan ay walang kabuluhan.
: Isang punungkahoy mula sa gubat ang pinuputol,
: at nilililok sa pamamagitan ng palakol ng mga kamay ng manlililok.
4: Ginagayakan ito ng mga tao ng pilak at ginto;
: pinatatatag nila ito ng martilyo at mga pako,
: upang huwag itong makilos.
5: Sila ay gaya ng mga panakot-uwak sa gitna ng taniman ng pipino,
: at hindi sila makapagsalita.
: Kailangan silang pasanin,
: sapagkat hindi sila makalakad.
: Huwag ninyong katakutan ang mga iyon,
: sapagkat sila'y hindi makakagawa ng masama,
: ni wala ring magagawang mabuti.
6: Walang gaya mo, O Panginoon ;
: ikaw ay dakila, at ang iyong pangalan ay dakila sa kapangyarihan.
7: Sinong hindi matatakot sa iyo, O Hari ng mga bansa?
: Sapagkat ito'y nararapat sa iyo;
: sapagkat sa lahat ng mga pantas ng mga bansa
: at sa lahat nilang mga kaharian
: ay walang gaya mo.
8: Sila'y pawang mga mangmang at hangal,
: ang turo ng mga diyus-diyosan ay kahoy lamang!
9: Pinitpit na pilak ang dinadala mula sa Tarsis,
: at ginto mula sa Uphaz.
: Ang mga ito'y gawa ng manlililok at ng mga kamay ng platero;
: ang kanilang damit ay bughaw at kulay ube;
: ang mga ito'y gawang lahat ng mga bihasang manggagawa.
10: Ngunit ang Panginoon ang tunay na Diyos;
: siya ang buhy na Diyos at walang hanggang Hari.
: Sa kanyang poot ang lupa'y nayayanig,
: at hindi matatagalan ng mga bansa ang kanyang galit.
11: Kaya't ganito ang inyong sasabihin sa kanila: Ang mga diyos na hindi gumawa ng langit at ng lupa ay malilipol sa lupa, at sa silong ng mga langit.
12: Siya ang gumawa ng lupa sa pamamagitan ng kanyang kapangyarihan,
: na nagtatag ng sanlibutan sa pamamagitan ng kanyang karunungan,
: at sa pamamagitan ng kanyang kaunawaan ay iniladlad niya ang kalangitan.
13: Kapag siya'y nagsasalita
: ay may hugong ng tubig sa mga langit,
: at kanyang pinaiilanglang ang mga singaw mula sa mga dulo ng lupa.
: Gumagawa siya ng mga kidlat para sa ulan,
: at naglalabas siya ng hangin mula sa kanyang mga kamalig.
14: Bawat tao ay hangal at walang kaalaman;
: bawat platero ay inilalagay sa kahihiyan ng kanyang mga diyus-diyosan;
: sapagkat ang kanyang mga larawan ay kabulaanan,
: at walang hininga sa mga iyon.
15: Sila'y walang kabuluhan, isang gawa ng panlilinlang;
: sa panahon ng pagpaparusa sa kanila ay malilipol sila.
16: Hindi gaya ng mga ito ang bahagi ng Jacob,
: sapagkat siya ang nag-anyo sa lahat ng mga bagay;
: at ang Israel ay siyang lipi ng kanyang mana;
: ang Panginoon ng mga hukbo ang kanyang pangalan.
17: Pulutin mo ang iyong balutan mula sa lupa,
: O ikaw na nakukubkob!
18: Sapagkat ganito ang sabi ng Panginoon
: Narito, aking ihahagis palabas ang mga naninirahan sa lupain
: sa panahong ito,
: at ako'y magdadala ng kahirapan sa kanila
: upang ito'y maramdaman nila.
19: Kahabag-habag ako dahil sa aking sugat!
: Malubha ang aking sugat.
: Ngunit aking sinabi, Tunay na ito ay isang paghihirap,
: at dapat kong tiisin.
20: Ang aking tolda ay nagiba,
: at lahat ng panali ko ay napatid;
: iniwan ako ng aking mga anak,
: at sila'y wala na;
: wala nang magtatayo pa ng aking tolda,
: at magtataas ng aking mga tabing.
21: Sapagkat ang mga pastol ay naging hangal,
: at hindi sumasangguni sa Panginoon ;
: kaya't hindi sila umuunlad,
: at lahat nilang kawan ay nakakalat.
22: Pakinggan ninyo, isang ingay! Tingnan ninyo, ito'y dumarating
: isang malaking kaguluhan mula sa hilagang lupain,
: upang wasakin ang mga lunsod ng Juda,
: at gawing tahanan ng mga asong-gubat.
23: Alam ko, O Panginoon , na ang lakad ng tao ay wala sa kanyang sarili;
: wala sa taong lumalakad ang magtuwid ng kanyang mga hakbang.
24: Ituwid mo ako, O Panginoon , ngunit sa katarungan,
: huwag sa iyong galit, baka ako'y iuwi mo sa wala.
25: Ibuhos mo ang iyong poot sa mga bansang hindi nakakakilala sa iyo,
: at sa mga bayan na hindi tumatawag sa iyong pangalan;
: sapagkat kanilang nilamon ang Jacob,
: kanilang nilamon siya, at nilipol siya,
: at winasak ang kanyang tahanan.