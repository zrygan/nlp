1: Sa iyo, O Panginoon , ako'y humahanap ng kanlungan;
: huwag mong hayaang ako'y mapahiya kailanman;
: iligtas mo ako sa pamamagitan ng iyong katuwiran!
2: Ikiling mo ang iyong pandinig sa akin;
: iligtas mo ako agad!
: Maging batong kanlungan ka nawa sa akin,
: isang matibay na muog upang ako'y iligtas.
3: Oo, ikaw ang aking malaking bato at aking tanggulan;
: alang-alang sa iyong pangalan ako'y iyong akayin at patnubayan.
4: Alisin mo ako sa bitag na kanilang lihim na inilagay para sa akin;
: sapagkat ikaw ang aking kalakasan.
5: Sa iyong kamay ay ipinagkakatiwala ko ang aking espiritu,
: O Panginoon , tapat na Diyos, tinubos mo ako.
6: Kinapopootan ko ang mga nagpapahalaga sa mga walang kabuluhang diyus-diyosan,
: ngunit nagtitiwala ako sa Panginoon .
7: Ako'y matutuwa at magagalak dahil sa iyong tapat na pag-ibig,
: sapagkat nakita mo ang aking kapighatian,
: iyong binigyang-pansin ang aking mga kahirapan,
8: at hindi mo ako ibinigay sa kamay ng kaaway;
: inilagay mo ang aking mga paa sa dakong malawak.
9: Maawa ka sa akin, O Panginoon , sapagkat ako'y nasa kahirapan;
: ang aking mata ay namumugto dahil sa kapanglawan,
: gayundin ang aking kaluluwa at katawan.
10: Sapagkat ang aking buhay ay pagod na sa lungkot,
: at ang aking mga taon sa paghihimutok;
: dahil sa aking kasalanan, lakas ko'y nauubos,
: at ang aking mga buto ay nanghihina.
11: Sa lahat kong mga kaaway, ako ang tampulan ng pagkutya,
: lalung-lalo na sa aking mga kapwa,
: sa aking mga kakilala ay bagay na kinasisindakan,
: yaong mga nakakakita sa akin sa lansangan sa aki'y naglalayuan.
12: Ako'y lumipas na sa isip gaya ng isang patay;
: ako'y naging gaya ng isang basag na sisidlan.
13: Oo, aking naririnig ang bulungan ng marami
: kakilabutan sa bawat panig!
: habang sila'y magkakasamang nagpapanukala laban sa akin,
: habang sila'y nagsasabwatan upang buhay ko'y kunin.
14: Ngunit nagtitiwala ako sa iyo, O Panginoon ,
: sinasabi ko, Ikaw ang aking Diyos.
15: Ang aking mga panahon ay nasa iyong kamay;
: iligtas mo ako sa mga umuusig sa akin at sa kamay ng aking mga kaaway!
16: Sa iyong lingkod, mukha mo nawa'y magliwanag,
: iligtas mo ako ng iyong pag-ibig na tapat!
17: Huwag mong hayaang malagay ako sa kahihiyan, O Panginoon ,
: sapagkat sa iyo ako'y nananawagan,
: hayaang malagay ang masasama sa kahihiyan,
: na magsitahimik nawa sila sa Sheol.
18: Mapipi nawa ang mga sinungaling na labi,
: na walang pakundangang nagsasalita
: laban sa matuwid nang may kapalaluan at paglait.
19: O napakasagana ng kabutihan mo,
: na iyong inilaan para sa mga natatakot sa iyo,
: at ginawa para doon sa nanganganlong sa iyo,
: sa lihim na dako ng iyong harapan, sila'y iyong ikubli!
20: Sa iyong harapan ay palihim mo silang ikinubli
: sa mga banta ng mga tao;
: ligtas mo silang iniingatan sa lilim ng iyong tirahan
: mula sa palaaway na mga dila.
21: Purihin ang Panginoon ,
: sapagkat kahanga-hanga niyang ipinakita sa akin ang kanyang kagandahang-loob
: sa isang lunsod na nakubkob.
22: Tungkol sa akin, sa pagkatakot ay aking sinabi,
: Ako ay inilayo mula sa iyong paningin.
: Gayunma'y pinakinggan mo ang mga tinig ng aking mga daing,
: nang ako'y dumaing sa iyo.
23: Ibigin ninyo ang Panginoon , kayong lahat niyang mga banal!
: Iniingatan ng Panginoon ang tapat,
: ngunit lubos niyang ginagantihan ang gumagawa na may kapalaluan.
24: Kayo'y magpakalakas, at magpakatapang ang inyong puso,
: kayong lahat na umaasa sa Panginoon !