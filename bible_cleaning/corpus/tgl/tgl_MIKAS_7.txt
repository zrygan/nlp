1: Kahabag-habag ako! Sapagkat ako'y naging gaya
: nang tipunin ang mga bunga sa tag-init,
: gaya nang pulutin ang ubas sa ubasan,
: walang kumpol na makakain
: walang unang hinog na bunga ng igos na aking kinasabikan.
2: Ang mabuting tao ay namatay sa lupa,
: at wala nang matuwid sa mga tao;
: silang lahat ay nag-aabang upang magpadanak ng dugo;
: hinuhuli ng bawat isa ang kanyang kapatid sa pamamagitan ng lambat.
3: Ang kanilang mga kamay ay nasa kasamaan upang sikaping isagawa;
: ang pinuno at ang hukom ay humihingi ng suhol;
: at ang dakilang tao ay nagsasalita ng masamang pagnanasa ng kanyang kaluluwa,
: ganito nila ito pinagtatagni-tagni.
4: Ang pinakamahusay sa kanila ay parang dawag;
: ang pinakamatuwid sa kanila ay gaya ng bakod na tinikan.
: Ang araw ng kanilang mga bantay, ang araw ng kanilang kaparusahan ay dumating;
: ngayo'y dumating na ang kanilang pagkalito.
5: Huwag kayong magtitiwala sa kapitbahay;
: huwag kayong magtiwala sa kaibigan;
: ingatan mo ang mga pintuan ng iyong bibig
: sa kanya na humihiga sa iyong sinapupunan,
6: sapagkat lalapastanganin ng anak na lalaki ang ama,
: ang anak na babae ay titindig laban sa kanyang ina,
: ang manugang na babae ay laban sa kanyang biyenang babae;
: ang mga kaaway ng tao ay ang kanyang sariling kasambahay.
7: Ngunit sa ganang akin, ako'y titingin sa Panginoon ;
: ako'y maghihintay sa Diyos ng aking kaligtasan;
: papakinggan ako ng aking Diyos.
8: Huwag kang magalak laban sa akin, O aking kaaway;
: kapag ako'y nabuwal, ako'y babangon;
: kapag ako'y naupo sa kadiliman,
: ang Panginoon ay magiging aking ilaw.
9: Aking papasanin ang galit ng Panginoon ,
: sapagkat ako'y nagkasala laban sa kanya,
: hanggang sa kanyang ipagsanggalang ang aking usapin,
: at lapatan ako ng hatol.
: Kanyang ilalabas ako sa liwanag,
: at aking mamasdan ang kanyang pagliligtas.
10: Kung magkagayo'y makikita ng aking kaaway,
: at kahihiyan ang tatakip sa kanya na nagsabi sa akin,
: Nasaan ang Panginoon mong Diyos?
: Makikita ng aking mga mata ang nais ko sa kanya;
: siya'y yayapakan
: na parang putik sa mga lansangan.
11: Isang araw para sa pagtatayo ng iyong mga kuta!
: Sa araw na iyon ay palalawakin ang iyong hangganan.
12: Sa araw na iyon ay pupunta sila sa iyo
: mula sa Asiria at sa mga lunsod ng Ehipto,
: at mula sa Ehipto hanggang sa Ilog,
: at mula sa dagat hanggang sa dagat, at mula sa bundok hanggang sa bundok.
13: Ngunit masisira ang lupa
: dahil sa kanila na naninirahan doon,
: dahil sa bunga ng kanilang mga gawa.
14: Pastulin mo ang iyong bayan sa pamamagitan ng iyong tungkod,
: ang kawan na iyong mana,
: na mag-isang naninirahan sa gubat
: sa gitna ng mabungang lupain;
: pakainin mo sila sa Basan at sa Gilead,
: gaya ng mga araw noong una.
15: Gaya ng mga araw nang ikaw ay lumabas sa lupain ng Ehipto
: ay pagpapakitaan ko sila ng mga kagila-gilalas na bagay.
16: Makikita ng mga bansa at mapapahiya
: sa lahat nilang kapangyarihan;
: kanilang ilalagay ang kanilang kamay sa kanilang bibig,
: ang kanilang mga tainga ay mabibingi.
17: Hihimurin nila ang alabok na parang ahas;
: gaya ng gumagapang na mga hayop sa lupa;
: sila'y lalabas na nanginginig mula sa kanilang mga kulungan;
: sila'y lalapit na may takot sa Panginoon nating Diyos
: at sila'y matatakot dahil sa iyo.
18: Sino ang Diyos na gaya mo, na nagpapatawad ng kasamaan,
: at pinalalampas ang pagsuway ng nalabi sa kanyang mana?
: Hindi niya pinananatili ang kanyang galit magpakailanman,
: sapagkat siya'y nalulugod sa tapat na pag-ibig.
19: Siya'y muling mahahabag sa atin;
: kanyang tatapakan ang ating kasamaan.
: Kanyang ihahagis ang lahat nating kasalanan
: sa mga kalaliman ng dagat.
20: Igawad mo ang katotohanan kay Jacob,
: at tapat na pag-ibig kay Abraham,
: na iyong isinumpa sa aming mga ninuno
: mula pa nang unang panahon.