1: Huwag kang maiinggit sa taong masasama,
: ni maghangad man na sila'y makasama.
2: Sapagkat ang kanilang puso ay nagbabalak ng karahasan,
: at ang kanilang mga labi ay nagsasalita ng kalikuan.
3: Sa pamamagitan ng karunungan ay naitatayo ang bahay;
: at naitatatag sa pamamagitan ng kaunawaan.
4: Napupuno ang mga silid sa pamamagitan ng kaalaman,
: ng lahat ng mahahalaga at kaaya-ayang kayamanan.
5: Ang taong pantas ay mas makapangyarihan kaysa sa malakas,
: at ang taong may kaalaman kaysa sa may kalakasan.
6: Sapagkat maaari kang makidigma kapag may matalinong pamamatnubay,
: at sa karamihan ng mga tagapayo ay mayroong tagumpay.
7: Ang karunungan ay napakataas para sa isang hangal;
: hindi niya ibinubuka ang kanyang bibig sa may pintuang-bayan.
8: Siyang nagbabalak ng paggawa ng kasamaan,
: ay tatawaging manggagawa ng kalokohan.
9: Ang pagbabalak ng kahangalan ay kasalanan,
: at ang manlilibak, sa mga tao ay karumaldumal.
10: Kung manlupaypay ka sa araw ng kahirapan,
: maliit ang iyong kalakasan.
11: Iligtas mo silang dinadala sa kamatayan,
: pigilan mo silang natitisod patungo sa katayan.
12: Kung iyong sinasabi, Narito, hindi namin ito nalalaman.
: Hindi ba niya alam ang sa mga puso'y tumitimbang?
: At siyang nagbabantay sa iyong kaluluwa, hindi ba niya nalalaman?
: At ang bawat tao ayon sa gawa niya ay di ba niya gagantihan?
13: Anak ko, kumain ka ng pulot, sapagkat ito'y mainam,
: at matamis sa iyong panlasa ang tulo ng pulot-pukyutan.
14: Alamin mo na gayon sa iyo ang karunungan;
: kung ito'y iyong matagpuan, mayroong kinabukasan,
: at ang iyong pag-asa ay hindi mahihiwalay.
15: Tulad ng masamang tao, ang tahanan ng matuwid ay huwag mong tambangan,
: huwag mong gawan ng dahas ang kanyang tahanan.
16: Sapagkat ang matuwid ay makapitong nabubuwal at bumabangon na naman,
: ngunit ang masama ay nabubuwal sa pamamagitan ng kasakunaan.
17: Kapag nabubuwal ang iyong kaaway ay huwag kang magalak,
: at huwag matuwa ang iyong puso kapag siya'y bumabagsak;
18: baka ito'y makita ng Panginoon , at ikagalit niya,
: at kanyang alisin ang poot niya sa kanya.
19: Huwag kang mayamot dahil sa mga gumagawa ng kasamaan,
: at ang masamang tao ay huwag mong kainggitan.
20: Sapagkat ang masamang tao'y walang bukas na haharapin,
: at ang ilawan ng masama ay papatayin.
21: Anak ko, sa Panginoon at sa hari ay matakot ka,
: sa mga pabagu-bago ay huwag kang makisama.
22: Sapagkat biglang dumarating mula sa kanila ang kapahamakan,
: at ang pagkawasak na nagmumula sa kanila, ay sinong nakakaalam?
23: Ang mga ito ay mga kasabihan din ng pantas
: Ang pagtatangi sa paghatol ay hindi mabuti.
24: Siyang nagsasabi sa masama, Matuwid ka,
: ay susumpain ng mga bayan, kapopootan ng mga bansa;
25: ngunit silang sumasaway sa masama ay magkakaroon ng tuwa,
: at sa kanila'y darating ang mabuting pagpapala.
26: Ang nagbibigay ng tamang sagot
: ay humahalik sa mga labi.
27: Ihanda mo sa labas ang iyong gawa,
: at ihanda mo para sa sarili mo sa parang;
: at pagkatapos ay gawin mo ang iyong bahay.
28: Huwag kang sumaksi laban sa iyong kapwa nang walang kadahilanan;
: at sa pamamagitan ng iyong mga labi ay huwag kang manlinlang.
29: Huwag mong sabihin, Gagawin ko sa kanya ang ginawa niya sa akin;
: kung anong ginawa niya, iyon ang igaganti ko sa kanya.
30: Sa bukid ng tamad ako'y napadaan,
: at sa ubasan ng taong salat sa katinuan;
31: at, narito, tinubuang lahat ng mga tinik,
: ang ibabaw niyon ay natatakpan ng mga dawag,
: at ang batong bakod nito ay bumagsak.
32: Pagkatapos ay nakita ko at aking pinag-isipan,
: ako'y tumingin at tumanggap ng pangaral.
33: Kaunting tulog, kaunti pang pag-idlip,
: kaunting paghahalukipkip ng mga kamay upang magpahinga,
34: at darating ang iyong karalitaan na parang magnanakaw;
: at ang kahirapan na parang taong may sandata.