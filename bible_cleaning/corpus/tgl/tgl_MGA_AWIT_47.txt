1: Ipalakpak ang inyong mga kamay, kayong lahat na mga bayan!
: Sumigaw kayo sa Diyos nang malakas na tinig ng kagalakan!
2: Sapagkat ang Panginoon , ang Kataas-taasan, ay kakilakilabot;
: isang dakilang hari sa buong lupa.
3: Ang mga bayan sa ilalim natin ay pinasusuko niya,
: at ang mga bansa sa ilalim ng ating mga paa.
4: Kanyang pinili ang pamanang para sa atin,
: ang kaluwalhatian ni Jacob na kanyang minamahal. Selah
5: Ang Diyos ay pumailanglang na may sigaw,
: ang Panginoon na may tunog ng trumpeta.
6: Kayo'y magsiawit ng mga papuri sa Diyos, kayo'y magsiawit ng mga papuri!
: Kayo'y magsiawit ng mga papuri sa ating Hari, kayo'y magsiawit ng mga papuri!
7: Sapagkat ang Diyos ang hari ng buong lupa;
: magsiawit kayo ng mga papuri na may awit!
8: Ang Diyos ay naghahari sa mga bansa;
: ang Diyos ay nakaupo sa kanyang banal na trono.
9: Ang mga pinuno ng mga bayan ay nagtipun-tipon
: bilang bayan ng Diyos ni Abraham;
: sapagkat ang mga kalasag ng lupa ay sa Diyos;
: siya'y napakadakila.