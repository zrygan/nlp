1: Bakit ka naghahambog, O makapangyarihang tao?
: Ang kagandahang-loob ng Diyos ay sa buong araw.
: Sa buong araw
2: ang dila mo'y nagbabalak ng pagkawasak.
: Ang dila mo'y gaya ng matalas na labaha,
: ikaw na gumagawa ng kataksilan.
3: Iniibig mo ang kasamaan ng higit kaysa kabutihan;
: at ang pagsisinungaling kaysa pagsasalita ng katotohanan. Selah
4: Iniibig mo ang lahat ng mga nananakmal na salita,
: O ikaw na mandarayang dila.
5: Ngunit ilulugmok ka ng Diyos magpakailanman,
: aagawin at hahatakin ka niya mula sa iyong tolda,
: at bubunutin ka niya sa lupain ng mga buhy. Selah
6: Makikita ng matuwid, at matatakot,
: at pagtatawanan siya, na nagsasabi,
7: Pagmasdan ninyo ang tao na hindi niya ginawang kanlungan ang Diyos;
: kundi nagtiwala sa kasaganaan ng kanyang mga kayamanan,
: at nagpakalakas sa kanyang nasa.
8: Ngunit ako'y gaya ng sariwang punungkahoy ng olibo
: sa bahay ng Diyos.
: Nagtitiwala ako sa tapat na pag-ibig ng Diyos
: magpakailanpaman.
9: Ako'y magpapasalamat sa iyo magpakailanman,
: sapagkat iyon ay iyong ginawa.
: At ako'y maghihintay sa iyong pangalan sapagkat ito'y mabuti,
: sa harapan ng mga banal.