1: Nang magkagayo'y sumagot si Elifaz na Temanita, at sinabi,
2: Sasagot ba ang isang pantas ng may mahanging kaalaman,
: at pupunuin ang kanyang sarili ng hanging silangan?
3: Makikipagtalo ba siya sa walang kabuluhang pag-uusap,
: o ng mga salita na hindi siya makakagawa ng mabuti?
4: Ngunit inaalis mo ang takot sa Diyos,
: at iyong pinipigil ang pagbubulay-bulay sa harap ng Diyos.
5: Sapagkat ang iyong kasamaan ang nagtuturo sa bibig mo,
: at iyong pinipili ang dila ng tuso.
6: Ang iyong sariling bibig ang humahatol sa iyo, at hindi ako;
: ang iyong sariling mga labi ang nagpapatotoo laban sa iyo.
7: Ikaw ba ang unang tao na ipinanganak?
: O lumabas ka bang una kaysa mga burol?
8: Nakinig ka na ba sa lihim na payo ng Diyos?
: At iyo bang hinahangganan ang karunungan sa iyong sarili?
9: Anong nalalaman mo na di namin nalalaman?
: Anong nauunawaan mo na sa amin ay hindi malinaw?
10: Kasama namin kapwa ang mga may uban at ang matatanda,
: mas matanda pa kaysa iyong ama.
11: Ang mga pag-aliw ba ng Diyos ay napakaliit para sa iyo,
: o ang salitang napakabuti sa iyo?
12: Bakit ka napadadala sa iyong puso,
: at bakit kumikindat ang iyong mga mata,
13: na lumalaban sa Diyos ang iyong espiritu,
: at binibigkas mo ang ganyang mga salita sa bibig mo?
14: Ano ang tao na siya'y magiging malinis?
: O siyang ipinanganak ng babae, na siya'y magiging matuwid?
15: Ang Diyos ay hindi nagtitiwala sa kanyang mga banal;
: at ang langit ay hindi malinis sa kanyang paningin.
16: Gaano pa nga kaliit ang karumaldumal at hamak,
: ang taong umiinom ng kasamaan na parang tubig!
17: Ipapakilala ko sa iyo, dinggin mo ako;
: at ang aking nakita ay ipahahayag ko.
18: Ang isinaysay ng mga pantas,
: at hindi inilingid ng kanilang mga magulang,
19: sa mga iyon lamang ibinigay ang lupain,
: at walang dayuhan na dumaan sa gitna nila.
20: Ang masamang tao ay nagdaramdam ng sakit sa lahat ng kanyang araw,
: sa lahat ng mga taon na itinakda sa malulupit.
21: Ang mga nakakatakot na ugong ay nasa kanyang mga pakinig;
: sa kaginhawahan ay daratnan siya ng mangwawasak.
22: Siya'y hindi naniniwala na babalik siya mula sa kadiliman,
: at siya'y nakatakda para sa tabak.
23: Siya'y lumalaboy dahil sa tinapay, na nagsasabi: Nasaan iyon?
: Kanyang nalalaman na ang araw ng kadiliman ay handa sa kanyang kamay;
24: kahirapan at dalamhati ang tumatakot sa kanya;
: sila'y nananaig laban sa kanya, na gaya ng isang hari na handa sa pakikipaglaban.
25: Sapagkat iniunat niya ang kanyang kamay laban sa Diyos,
: at hinamon ang Makapangyarihan sa lahat;
26: tumatakbo na may katigasan laban sa kanya
: na may makapal na kalasag;
27: sapagkat tinakpan niya ang kanyang mukha ng kanyang katabaan,
: at nagtipon ng taba sa kanyang mga pigi;
28: at siya'y tumahan sa mga sirang bayan,
: sa mga bahay na walang taong dapat tumahan,
: na nakatakdang magiging mga bunton ng guho;
29: hindi siya yayaman, o mamamalagi man ang kanyang kayamanan,
: ni di lalawak sa lupa ang kanyang mga ari-arian.
30: Siya'y hindi tatakas sa kadiliman;
: tutuyuin ng apoy ang kanyang mga sanga,
: at ang kanyang bulaklak ay tatangayin ng hangin.
31: Huwag siyang magtiwala sa kawalang kabuluhan, na dinadaya ang sarili;
: sapagkat ang kahungkagan ay magiging ganti sa kanya.
32: Ganap itong mababayaran bago dumating ang kanyang kapanahunan,
: at ang kanyang sanga ay hindi mananariwa.
33: Lalagasin niya ang kanyang mga hilaw na ubas na gaya ng puno ng ubas,
: at lalagasin ang kanyang bulaklak na gaya ng punong olibo.
34: Sapagkat ang pulutong ng masasama ay baog,
: at tutupukin ng apoy ang mga toldang suhulan.
35: Sila'y nag-iisip ng kapilyuhan at naglalabas ng kasamaan,
: at naghahanda ng pandaraya ang kanilang kalooban.