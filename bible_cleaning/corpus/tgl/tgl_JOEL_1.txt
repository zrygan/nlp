1: Ang salita ng Panginoon na dumating kay Joel na anak ni Pethuel
2: Pakinggan ninyo ito, O matatanda,
: pakinggan ninyo, kayong lahat na naninirahan sa lupain!
: May nangyari na bang ganitong bagay sa inyong mga araw,
: o sa mga araw ng inyong mga ninuno?
3: Sabihin ninyo iyon sa inyong mga anak,
: at ng inyong mga anak sa kanilang mga anak,
: at ng kanilang mga anak sa susunod na salinlahi.
4: Ang iniwan ng nagngangatngat na balang,
: ay kinain ng kuyog na balang.
: Ang iniwan ng kuyog na balang
: ay kinain ng gumagapang na balang;
: at ang iniwan ng gumagapang na balang
: ay kinain ng maninirang balang.
5: Gising, kayong mga maglalasing, at umiyak kayo;
: tumangis kayo, kayong lahat na manginginom ng alak,
: dahil sa matamis na alak
: na inilayo sa inyong bibig.
6: Sapagkat ang isang bansa ay sumalakay sa aking lupain,
: malakas at di mabilang,
: ang kanyang mga ngipin ay mga ngipin ng leon,
: at siya'y may mga pangil ng babaing leon.
7: Kanyang sinira ang aking puno ng ubas,
: at sinibak ang aking puno ng igos;
: kanyang binalatan at inihagis,
: ang kanilang mga sanga ay pumuti.
8: Managhoy ka na parang birheng may bigkis ng damit-sako
: para sa asawa ng kanyang kabataan.
9: Ang handog na butil at ang handog na inumin
: ay inalis sa bahay ng Panginoon .
: Ang mga pari na mga lingkod ng Panginoon
: ay nagdadalamhati.
10: Ang mga bukid ay sira,
: ang lupain ay nagluluksa,
: sapagkat ang trigo ay sira,
: ang bagong alak ay natuyo
: at ang langis ay kulang.
11: Mahiya kayo, O kayong mga magsasaka,
: tumangis kayong mga nag-aalaga ng ubasan,
: dahil sa trigo at sebada;
: sapagkat ang ani sa bukid ay nasira.
12: Ang puno ng ubas ay natuyo,
: at ang puno ng igos ay nalalanta.
: Ang puno ng granada, ang puno ng palma at ang puno ng mansanas,
: at lahat ng punungkahoy sa parang ay tuyo;
: sapagkat ang kagalakan ay nawala
: sa mga anak ng mga tao.
13: Magbigkis kayo ng damit-sako at tumaghoy, O mga pari at tumaghoy,
: manangis, kayong mga lingkod sa dambana.
: Halikayo, palipasin ninyo ang magdamag na suot ang damit-sako,
: O mga lingkod ng aking Diyos!
: Sapagkat ang handog na butil at ang handog na inumin
: ay ipinagkait sa bahay ng inyong Diyos.
14: Magtakda kayo ng pag-aayuno,
: tumawag kayo ng isang banal na pagtitipon.
: Tipunin ninyo ang matatanda
: at ang lahat ng naninirahan sa lupain
: sa bahay ng Panginoon ninyong Diyos,
: at dumaing kayo sa Panginoon .
15: Kahabag-habag ang araw na iyon!
: Sapagkat ang araw ng Panginoon ay malapit na,
: at ito'y darating na gaya ng pagkawasak mula sa Makapangyarihan sa lahat.
16: Hindi ba ang pagkain ay inalis
: sa ating harapan,
: ang kagalakan at kasayahan
: mula sa bahay ng ating Diyos?
17: Ang mga binhi ay natutuyo sa ilalim ng lupa,
: ang mga kamalig ay walang laman,
: ang mga imbakan ay wasak;
: sapagkat walang trigo.
18: Nag-uungalan ang mga hayop!
: Ang mga kawan ng mga baka ay nalilito
: sapagkat wala silang pastulan;
: pati ang mga kawan ng tupa ay nagdurusa.
19: O Panginoon , tumatawag ako sa iyo.
: Sapagkat tinupok ng apoy ang mga pastulan sa ilang,
: at sinunog ng apoy ang lahat ng punungkahoy sa parang.
20: Maging ang mga hayop sa bukid ay humihingal sa iyo;
: sapagkat ang mga tubig sa batis ay natutuyo,
: at tinupok ng apoy ang mga pastulan sa ilang.