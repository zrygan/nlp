1: Ang tagapangalat ay umahon laban sa iyo.
: Magtalaga ka ng tao sa mga kuta;
: bantayan mo ang daan,
: bigkisan mo ang iyong mga balakang,
: tipunin mo ang lahat mong lakas.
2: Sapagkat ibinabalik ng Panginoon ang karilagan ng Jacob,
: gayundin ang karilagan ng Israel,
: sapagkat hinubaran sila ng mga mandarambong
: at sinira ang mga sanga ng kanilang mga puno ng ubas.
3: Ang kalasag ng kanyang mga mandirigma ay pula,
: ang kanyang mga kawal ay nakadamit ng matingkad na pula.
: Ang mga bakal ng karwahe ay kumikislap
: nang kanyang inihahanda sa pakikipaglaban;
: ang mga sibat na abeto ay iwinasiwas.
4: Ang mga karwahe ay humahagibis sa mga lansangan,
: sila'y paroo't-parito sa mga liwasan;
: ang mga anyo ng mga ito ay gaya ng mga sulo;
: ang mga ito'y humahagibis na parang kidlat.
5: Naaalala niya ang kanyang mga pinuno,
: sila'y natitisod sa kanilang paglakad;
: sila'y nagmamadali sa pader,
: ang panakip ay inihanda.
6: Ang mga pintuan ng mga ilog ay bukas,
: at ang palasyo ay nalansag.
7: At ito'y nakatakda na, siya'y hinubaran at dinala;
: at ang kanyang mga alilang babae
: ay nananaghoy na parang huni ng mga kalapati,
: at dinadagukan ang kanilang mga dibdib.
8: Ang Ninive ay gaya ng lawa ng tubig sa lahat ng mga araw niya, gayon may nagsisitakas,
: Tigil! Tigil!ngunit walang lumilingon.
9: Samsamin ninyo ang pilak,
: samsamin ninyo ang ginto!
: Walang katapusan ang kayamanan,
: o kayamanan ng bawat mahalagang bagay.
10: Siya'y walang laman, pinabayaan at wasak!
: Ang mga puso ay nanghihina, at ang mga tuhod ay nanginginig,
: ang lahat ng mga balakang ay nanginginig,
: ang lahat ng mga mukha ay namumutla!
11: Nasaan ang yungib ng mga leon,
: ang pastulan ng mga batang leon,
: na pinagdadalhan ng leon ng kanyang biktima,
: na kinaroroonan ng kanyang mga anak, na doo'y walang umaabala sa kanila?
12: Ang leon ay lumalapa nang sapat para sa kanyang mga anak,
: at lumalapa ng biktima para sa kanyang mga babaing leon;
: pinupuno niya ang kanyang yungib ng biktima
: at ang kanyang mga yungib ng nilapang laman.
13: Narito, ako'y laban sa iyo, sabi ng Panginoon ng mga hukbo, at aking susunugin ang iyong mga karwahe sa usok, at lalamunin ng tabak ang iyong mga batang leon. Kukunin ko ang iyong biktima mula sa lupa, at ang tinig ng iyong mga sugo ay hindi na maririnig pa.