1: Ang aking tinig ay papailanglang sa Diyos,
: at ako'y dadaing ng malakas;
: ang aking tinig ay papailanglang sa Diyos,
: at papakinggan niya ako.
2: Hinahanap ko ang Panginoon sa araw ng aking kaguluhan;
: sa gabi'y nakaunat ang aking kamay, at hindi nangangalay;
: ang kaluluwa ko'y tumatangging mabigyang kaaliwan.
3: Naaalala ko ang Diyos, at ako'y nababalisa;
: nang ako'y nagdaramdam, ang diwa ko'y nanlulupaypay. Selah
4: Pinigilan mong magsara ang talukap ng aking mga mata,
: ako'y totoong naguguluhan at hindi ako makapagsalita.
5: Ginugunita ko ang mga unang araw,
: ang mga tang nagdaan.
6: Sa gabi'y nakikipag-usap ako sa aking puso;
: ako'y magbubulay-bulay sa aking puso at ang aking diwa ay magsisiyasat.
7: Magtatakuwil ba ang Panginoon magpakailanman?
: At hindi na ba muling masisiyahan?
8: Ang kanya bang tapat na pag-ibig ay huminto na magpakailanman?
: Ang kanya bang mga pangako sa lahat ng panahon ay nawakasan?
9: Nakalimot na ba ang Diyos na maging mapagbiyaya?
: Sa kanya bang galit ay isinara niya ang kanyang awa? Selah
10: At aking sinabi, Ipinaghihinagpis ko
: na ang kanang kamay ng Kataas-taasan ay nagbago.
11: Aking gugunitain ang mga gawa ng Panginoon ;
: oo, aking aalalahanin ang mga kahanga-hangang gawa mo noong unang panahon.
12: Ako'y magbubulay-bulay sa lahat mong mga gawa,
: at magmumuni tungkol sa iyong mga gawa.
13: Ang iyong daan, O Diyos, ay banal.
: Sinong diyos ang dakila na gaya ng aming Diyos?
14: Ikaw ang Diyos na gumagawa ng mga kababalaghan,
: na nagpahayag ng iyong kalakasan sa gitna ng mga bayan.
15: Tinubos mo ng iyong kamay ang iyong bayan,
: ang mga anak ni Jacob at ni Jose. Selah
16: Nang makita ka ng tubig, O Diyos;
: nang makita ka ng tubig, sila'y natakot
: oo, ang kalaliman ay nanginig.
17: Ang alapaap ay nagbuhos ng tubig;
: nagpakulog ang himpapawid,
: ang mga palaso mo ay humagibis sa bawat panig.
18: Ang tunog ng iyong kulog ay nasa ipu-ipo;
: pinagliwanag ng mga kidlat ang daigdig;
: ang lupa ay nanginig at nayanig.
19: Ang daan mo'y nasa dagat,
: ang landas mo'y nasa malalaking tubig;
: gayunman ang bakas mo'y hindi nakita.
20: Iyong pinatnubayan ang iyong bayan na parang kawan
: sa pamamagitan ng kamay ni Moises at ni Aaron.