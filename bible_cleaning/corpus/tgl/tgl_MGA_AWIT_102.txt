1: O Panginoon , pakinggan mo ang dalangin ko,
: dumating nawa ang daing ko sa iyo!
2: Huwag mong ikubli sa akin ang mukha mo
: sa araw ng kahirapan ko!
: Ang iyong pandinig sa akin ay ikiling,
: sa araw na ako'y tumatawag, agad mo akong sagutin!
3: Sapagkat napapawi sa usok ang mga araw ko,
: at ang mga buto ko'y nagliliyab na parang hurno.
4: Ang puso ko'y nasaktan na parang damo, at natuyo;
: nalimutan kong kainin ang aking tinapay.
5: Dahil sa lakas ng daing ko,
: dumidikit sa aking laman ang mga buto ko.
6: Ako'y parang pelikano sa ilang;
: ako'y gaya ng isang kuwago sa kaparangan.
7: Ako'y gising,
: ako'y gaya ng malungkot na ibon sa bubungan.
8: Nililibak ako ng aking mga kaaway buong araw;
: silang nang-iinis sa akin ay gumagamit sa pagsumpa ng aking pangalan.
9: Sapagkat parang tinapay na kinakain ko ang abo,
: at ang luha sa aking inumin ay inihahalo ko,
10: dahil sa galit at poot mo;
: sapagkat itinaas at itinapon mo ako.
11: Gaya ng lilim sa hapon ang mga araw ko;
: ako'y natutuyo na parang damo.
12: Ngunit ikaw, O Panginoon , ay mamamalagi magpakailanman;
: namamalagi sa lahat ng salinlahi ang iyong pangalan.
13: Ikaw ay babangon at sa Zion ay maaawa,
: sapagkat panahon na upang maawa ka sa kanya;
: ang takdang panahon ay dumating na.
14: Sapagkat pinapahalagahan ng iyong mga lingkod ang kanyang mga bato,
: at nahahabag sa kanyang alabok.
15: Katatakutan ng mga bansa ang sa Panginoong pangalan,
: at ng lahat ng hari sa lupa ang iyong kaluwalhatian.
16: Sapagkat itatayo ng Panginoon ang Zion,
: siya'y magpapakita sa kanyang kaluwalhatian;
17: kanyang pahahalagahan ang sa hikahos na dalangin,
: at ang kanilang daing ay hindi hahamakin.
18: Ito'y isusulat tungkol sa lahing susunod,
: upang ang bayang di pa isinisilang ay magpuri sa Panginoon
19: na siya'y tumungo mula sa kanyang banal na kaitaasan,
: at tumingin ang Panginoon sa lupa mula sa kalangitan,
20: upang ang daing ng mga bilanggo ay pakinggan,
: upang palayain ang mga itinakdang mamatay;
21: upang maipahayag ng mga tao sa Zion ang pangalan ng Panginoon ,
: at sa Jerusalem ang kanyang kapurihan,
22: kapag ang mga taong-bayan ay nagtipun-tipon,
: at ang mga kaharian upang sumamba sa Panginoon .
23: Kanyang pinahina ang aking lakas sa daan;
: kanyang pinaikli ang aking mga araw.
24: Aking sinabi, O Diyos ko, huwag mo akong kunin
: sa kalagitnaan ng aking mga araw,
: ikaw na ang mga taon ay nananatili
: sa lahat ng salinlahi!
25: Nang una ang saligan ng lupa ay iyong inilagay,
: at ang kalangitan ay gawa ng iyong mga kamay.
26: Ikaw ay nananatili, ngunit sila ay mawawala,
: parang kasuotan silang lahat ay mawawala.
: Pinapalitan mo sila na gaya ng kasuotan, at sila'y mapapalitan;
27: ngunit ikaw ay nananatili, at ang mga taon mo'y walang katapusan.
28: Ang mga anak ng iyong mga lingkod ay mananatili;
: ang kanilang mga anak ay matatatag sa iyong harapan.