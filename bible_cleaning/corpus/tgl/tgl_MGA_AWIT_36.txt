1: Ang pagsuway ay nagsasalita ng malalim
: sa puso ng masama;
: walang pagkatakot sa Diyos
: sa kanyang mga mata.
2: Sapagkat pinupuri niya ang sarili sa sarili niyang mga mata,
: na hindi matatagpuan at kasusuklaman ang kasamaan niya.
3: Ang mga salita ng kanyang bibig ay kasamaan at pandaraya,
: sa pagkilos na may katalinuhan at sa paggawa ng mabuti ay huminto na siya.
4: Siya'y nagbabalak ng kasamaan habang nasa kanyang higaan;
: inilalagay niya ang sarili sa hindi mabuting daan;
: ang kasamaan ay hindi niya pinakaiiwasan.
5: Ang iyong tapat na pag-ibig, O Panginoon , ay abot hanggang sa kalangitan,
: hanggang sa mga ulap ang iyong katapatan.
6: Gaya ng mga bundok ng Diyos ang iyong katuwiran,
: ang iyong mga kahatulan ay gaya ng dakilang kalaliman;
: O Panginoon , inililigtas mo ang tao at hayop man.
7: Napakahalaga, O Diyos, ng iyong pag-ibig na tapat!
: Ang mga anak ng mga tao ay nanganganlong sa lilim ng iyong mga pakpak.
8: Sila'y nagpapakabusog sa kasaganaan ng iyong bahay;
: at binibigyan mo sila ng inumin mula sa ilog ng iyong kasiyahan.
9: Sapagkat nasa iyo ang bukal ng buhay;
: sa iyong ilaw nakakakita kami ng liwanag.
10: O ipagpatuloy mo ang iyong tapat na pag-ibig sa mga nakakakilala sa iyo,
: at ang iyong pagliligtas sa may matuwid na puso!
11: Huwag nawang dumating sa akin ang paa ng kapalaluan,
: ni ng kamay ng masama ako'y ipagtabuyan.
12: Doon ang mga gumagawa ng kasamaan ay nakasubsob,
: sila'y nakalugmok, at hindi na kayang bumangon.