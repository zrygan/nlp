1: Narito ang aking lingkod, na aking inaalalayan;
: ang aking hinirang, na kinalulugdan ng aking kaluluwa.
: Inilagay ko ang aking Espiritu sa kanya;
: siya'y maglalapat ng katarungan sa mga bansa.
2: Siya'y hindi sisigaw, o maglalakas man ng tinig,
: o ang kanyang tinig man sa lansangan ay iparirinig.
3: Ang gapok na tambo ay hindi niya babaliin,
: ni ang mitsa na bahagyang nagniningas ay hindi niya papatayin;
: siya'y tapat na maglalapat ng katarungan.
4: Siya'y hindi manlulupaypay o madudurog man,
: hanggang sa maitatag niya sa lupa ang katarungan;
: at ang mga pulo ay maghihintay sa kanyang kautusan.
5: Ganito ang sabi ng Diyos, ang Panginoon ,
: na lumikha ng langit, at nagladlad ng mga iyon;
: siyang naglatag ng lupa at ang nagmula rito,
: siyang nagbibigay ng hininga sa mga tao nito,
: at ng espiritu sa kanila na nagsisilakad dito
6: Ako ang Panginoon , tinawag ko kayo sa katuwiran,
: kinuha ko kayo sa pamamagitan ng kamay, at kayo'y iniingatan,
: at ibinigay kita sa bayan bilang tipan,
: isang liwanag sa mga bayan,
7: upang imulat ang mga bulag na mata,
: upang ilabas ang mga bilanggo sa bilangguan,
: at silang nakaupo sa kadiliman mula sa bilangguan.
8: Ako ang Panginoon , iyon ang aking pangalan;
: hindi ko ibibigay sa iba ang aking kaluwalhatian,
: o ang akin mang kapurihan sa mga larawang inanyuan.
9: Narito, ang mga dating bagay ay lumipas na,
: at ang mga bagong bagay ay ipinahahayag ko;
: bago sila lumitaw
: ay sinasabi ko sa inyo ang tungkol sa kanila.
10: Umawit kayo sa Panginoon ng bagong awit,
: at ng kapurihan niya mula sa dulo ng lupa!
: Kayong bumababa sa dagat at ang lahat na nariyan,
: ang mga pulo, at mga doon ay naninirahan.
11: Maglakas ng kanilang tinig ang ilang at ang mga bayan niyon,
: ang mga nayon na tinitirhan ng Kedar;
: umawit ang mga naninirahan sa Sela,
: magsigawan sila mula sa mga tuktok ng mga bundok.
12: Magbigay-luwalhati sila sa Panginoon ,
: at magpahayag ng kanyang kapurihan sa mga pulo.
13: Ang Panginoon ay lalabas na parang mandirigma,
: pinupukaw niya ang kanyang galit na parang lalaking mandirigma;
: siya'y sisigaw, oo, siya'y sisigaw nang malakas,
: at magtatagumpay laban sa kanyang mga kaaway.
14: Ako'y tumahimik nang matagal,
: ako'y hindi kumibo, at nagpigil ako;
: ngayo'y sisigaw akong parang nanganganak na babae,
: ako'y hihingal at hahapuin.
15: Ang mga bundok at mga burol ay aking wawasakin,
: at ang lahat nilang mga pananim ay aking tutuyuin;
: ang mga ilog ay gagawin kong mga pulo,
: at ang mga lawa ay aking tutuyuin.
16: At aking aakayin ang bulag
: sa daan na hindi nila nalalaman;
: sa mga landas na hindi nila nalalaman
: sila ay aking papatnubayan.
: Aking gagawing liwanag ang kadiliman sa kanilang harapan,
: at ang mga baku-bakong lugar ay papatagin.
: Ang mga bagay na ito ay aking gagawin sa kanila,
: at hindi ko sila pababayaan.
17: Sila'y mapapaurong at ganap na mapapahiya,
: sila na sa mga larawang inanyuan ay nagtitiwala,
: na nagsasabi sa mga larawang hinulma,
: Kayo'y aming mga diyos.
18: Makinig kayong mga bingi;
: at tumingin kayong mga bulag, upang kayo'y makakita!
19: Sino ang bulag kundi ang aking lingkod,
: o ang bingi, na gaya ng aking sugo na aking sinusugo?
: Sino ang bulag na gaya niya na nasa kapayapaan,
: at bulag na gaya ng lingkod ng Panginoon ?
20: Ikaw na nakakakita ng maraming bagay, ngunit hindi mo ginagawa ang mga ito;
: ang kanyang mga tainga ay bukas, ngunit hindi siya nakakarinig.
21: Nalugod ang Panginoon , alang-alang sa kanyang katuwiran,
: upang dakilain ang kanyang kautusan at gawing marangal.
22: Ngunit ito ay isang bayang ninakawan at sinamsaman,
: silang lahat ay nasilo sa mga hukay,
: at nakakubli sa mga bilangguan;
: sila'y naging biktima at walang magligtas,
: isang samsam, at walang magsabi, Iyong panunumbalikin!
23: Sino sa inyo ang makikinig nito,
: na papansin at makikinig para sa panahong darating?
24: Sino ang nagbigay ng Jacob sa mananamsam,
: at ng Israel sa mga magnanakaw?
: Hindi ba ang Panginoon , na laban sa kanya ay nagkasala tayo,
: at hindi sila magsilakad sa kanyang mga daan,
: o naging masunurin man sila sa kanyang kautusan?
25: Kaya't ibinuhos niya sa kanya ang init ng kanyang galit,
: at ang lakas ng pakikipagbaka;
: at nilagyan siya nito ng apoy sa palibot, gayunma'y hindi niya nalaman;
: at sinunog siya nito, gayunma'y hindi niya ito inilagay sa kanyang puso.