1: Itinayo ng karunungan ang kanyang bahay,
: ang kanyang pitong haligi ay kanyang inilagay.
2: Mga hayop niya ay kanyang kinatay, ang kanyang alak ay kanyang hinaluan,
: kanya ring inihanda ang kanyang hapag-kainan.
3: Sinugo niya ang kanyang mga alilang babae upang manawagan,
: mula sa pinakamatataas na dako sa bayan,
4: Sinumang walang muwang, pumasok dito!
: Sa kanya na mahina sa pag-unawa, ay sinasabi niya,
5: Halikayo, kumain kayo ng aking tinapay,
: at uminom kayo ng alak na aking hinaluan.
6: Iwan ninyo ang kawalang muwang at kayo'y mabuhay,
: at kayo'y lumakad na may pang-unawa.
7: Siyang sumasaway sa manlilibak ay nakakakuha ng kahihiyan,
: at siyang sumasaway sa masama ay siya ring nasasaktan.
8: Huwag mong sawayin ang manlilibak, baka kamuhian ka niya;
: sawayin mo ang marunong, at kanyang iibigin ka.
9: Turuan mo ang marunong, at dudunong pa siyang lalo,
: turuan mo ang matuwid, at sa kaalaman siya'y lalago.
10: Ang takot sa Panginoon ang pasimula ng karunungan,
: at ang pagkakilala sa Banal ay kaunawaan.
11: Sapagkat sa pamamagitan ko ay dadami ang iyong mga araw,
: at ang mga taon ng iyong buhay ay madaragdagan.
12: Kung ikaw ay pantas, pantas ka para sa sarili mo,
: at kung ikaw ay manlibak, mag-isa kang magpapasan nito.
13: Ang hangal na babae ay madaldal;
: siya'y magaslaw at walang nalalaman.
14: Siya'y nauupo sa pintuan ng kanyang bahay,
: sa isang upuan sa matataas na dako ng bayan,
15: upang tawagin ang mga nagdaraan,
: na matuwid na humahayo sa kanilang mga lakad.
16: Sinumang walang muwang ay pumasok dito!
: At sa kanya na kulang sa pag-unawa, ay kanyang sinasabi,
17: Ang ninakaw na tubig ay matamis,
: ang tinapay na kinakain sa lihim ay kanais-nais.
18: Ngunit hindi niya nalalaman na ang mga patay ay naroon,
: na ang mga panauhin niya ay nasa mga kalaliman ng Sheol.