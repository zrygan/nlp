1: Bumangon nawa ang Diyos, mangalat nawa ang mga kaaway niya;
: tumakas nawa sa harapan niya ang mga napopoot sa kanya!
2: Kung paanong itinataboy ang usok, ay gayon mo sila itaboy;
: kung paanong natutunaw ang pagkit sa harap ng apoy,
: gayon nawa mamatay ang masama sa harapan ng Diyos.
3: Ngunit matuwa nawa ang matuwid;
: magalak nawa sila sa harapan ng Diyos;
: oo, magalak nawa sila sa kasayahan!
4: Kayo'y magsiawit sa Diyos, umawit ng mga papuri sa kanyang pangalan;
: magtaas ng isang awit sa kanya, siya na nangangabayo sa mga ilang;
: Panginoon ang kanyang pangalan,
: magalak kayo sa kanyang harapan.
5: Ama ng mga ulila, at tagapagtanggol ng mga babaing balo,
: ang Diyos na sa kanyang banal na tirahan.
6: Ang nag-iisa ay binibigyan ng Diyos ng tahanan,
: kanyang inaakay ang mga bilanggo sa kasaganaan,
: ngunit ang mga mapaghimagsik sa tigang na lupa ay naninirahan.
7: O Diyos, nang humayo ka sa harapan ng iyong bayan,
: nang lumakad ka sa ilang, Selah
8: ang lupa ay nayanig,
: ang kalangitan ay nagbuhos ng ulan sa harapan ng Diyos;
: ang Sinai ay nayanig sa harapan ng Diyos, ang Diyos ng Israel.
9: Ikaw, O Diyos, ay nagbigay ng saganang ulan,
: iyong pinalakas ang iyong mana, nang ito'y manghina.
10: Ang iyong kawan doon ay nakatagpo ng tirahan,
: sa iyong kabutihan, O Diyos, ikaw ay nagkaloob para sa nangangailangan.
11: Ang Panginoon ang nagbibigay ng utos;
: malaki ang hukbo ng mga babaing naghahayag ng balita
12: Ang mga hari ng mga hukbo, tumatakas sila, tumatakas sila!
: Pinaghatian ang samsam ng mga babaing nasa tahanan,
13: kapag kayo'y humiga sa gitna ng mga kulungan ng mga kawan,
: kayo ay parang mga pakpak ng kalapati na natatakpan ng pilak,
: ang kanyang balahibo ay gintong kumikinang.
14: Nang ikalat ng Makapangyarihan ang mga hari roon,
: ang niyebe ay bumagsak sa Zalmon.
15: Bundok ng Diyos ay bundok ng Basan;
: bundok na maraming taluktok ay ang bundok ng Basan!
16: Bakit kayo'y nakatinging may pagkainggit, kayong mga bundok na maraming taluktok,
: sa bundok na ninais ng Diyos para sa kanyang tahanan,
: oo, doon titira ang Panginoon magpakailanman.
17: Ang mga karo ng Diyos ay dalawampung libo,
: samakatuwid ay libu-libo.
: Ang Panginoon ay dumating mula sa Sinai patungo sa banal na lugar.
18: Sumampa ka sa mataas,
: pinatnubayan mo ang iyong bihag sa pagkabihag;
: tumanggap ka ng mga kaloob sa gitna ng mga tao,
: oo, pati sa mga mapanghimagsik, upang makatahang kasama nila ang Panginoong Diyos .
19: Purihin ang Panginoon
: na nagpapasan araw-araw ng aming pasan,
: samakatuwid baga'y ang Diyos na siyang aming kaligtasan. Selah
20: Ang Diyos sa amin ay Diyos ng kaligtasan;
: at sa Diyos , na Panginoon, sa kanya ang pagtakas mula sa kamatayan.
21: Ngunit babasagin ng Diyos ang mga ulo ng kanyang mga kaaway,
: ang mabuhok na ulo ng lumalakad sa kanyang makasalanang mga daan.
22: Sinabi ng Panginoon,
: Ibabalik ko sila mula sa Basan,
: ibabalik ko sila mula sa mga kalaliman ng karagatan,
23: upang sa dugo, ang mga paa mo'y iyong mapaliguan,
: upang ang dila ng iyong mga aso ay magkaroon ng bahagi mula sa iyong mga kaaway.
24: Nakita nila ang iyong mga lakad, O Diyos,
: ang mga paglakad ng aking Diyos, ng Hari ko, patungo sa santuwaryo
25: ang mga mang-aawit ay nasa unahan, ang mga manunugtog ay nasa hulihan,
: sa pagitan nila ay ang tumutugtog ng mga pandereta na mga kadalagahan
26: Purihin ninyo ang Diyos sa malaking kapulungan,
: ang Panginoon , kayong mga mula sa bukal ng Israel!
27: Naroon si Benjamin, ang pinakamaliit sa kanila, na siyang nangunguna,
: ang mga pinuno ng Juda at ang kanilang pangkat,
: ang mga pinuno ng Zebulon, ang mga pinuno ng Neftali.
28: Utusan mo, O Diyos, ang iyong kalakasan,
: ipakita mong malakas ang iyong sarili, O Diyos, tulad ng ginawa mo para sa amin.
29: Dahil sa iyong templo sa Jerusalem
: ang mga hari ay nagdadala ng mga handog sa iyo.
30: Sawayin mo ang maiilap na hayop na sa mga tambo naninirahan,
: ang kawan ng mga toro na kasama ng mga guya ng mga bayan.
: Yapakan mo sa ilalim ng paa ang mga piraso ng pilak,
: pangalatin mo ang mga taong sa digmaan ay natutuwa.
31: Mga sugo ay lalabas mula sa Ehipto;
: magmamadali nawa ang Etiopia na iabot sa Diyos ang mga kamay nito.
32: Magsiawit kayo sa Diyos, mga kaharian sa lupa;
: magsiawit kayo ng mga papuri sa Panginoon, Selah
33: sa kanya na sumasakay sa langit ng mga langit, na mula pa nang una,
: narito, binibigkas niya ang kanyang tinig, ang kanyang makapangyarihang tinig.
34: Iukol ninyo sa Diyos ang kalakasan,
: na nasa Israel ang kanyang kadakilaan,
: at nasa mga langit ang kanyang kalakasan.
35: O Diyos, ikaw ay kakilakilabot mula sa iyong santuwaryo,
: ang Diyos ng Israel,
: nagbibigay siya ng kapangyarihan at lakas sa kanyang bayan.
: Purihin ang Diyos!