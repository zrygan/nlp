1: Anak ko, ang mga salita ko'y iyong ingatan,
: at ang aking mga utos ay iyong pahalagahan.
2: Sundin mo ang aking mga utos at mabubuhay ka;
: ingatan mo ang aking aral na parang itim ng iyong mata.
3: Sa iyong mga daliri ay iyong itali,
: sa ibabaw ng iyong puso ay isulat mo.
4: Sabihin mo sa karunungan, Ikaw ay aking kapatid na babae,
: at tawagin mong kamag-anak ang kaunawaan;
5: upang maingatan ka mula sa babaing masama,
: sa babaing mapangalunya na may matatamis na salita.
6: Sapagkat sa bintana ng aking bahay
: ay tumingin ako sa aking dungawan,
7: at ako'y tumingin sa mga walang muwang,
: ako'y nagmasid sa mga kabataan,
: may isang kabataang walang katinuan,
8: na dumaraan sa lansangan na malapit sa kanyang panulukan,
: at siya'y humayo sa daan na patungo sa kanyang bahay,
9: sa pagtatakipsilim, sa kinagabihan,
: sa oras ng gabi at kadiliman.
10: At, narito, siya'y sinalubong ng isang babae,
: na nakagayak tulad ng isang upahang babae, at tuso sa puso.
11: Siya'y matigas ang ulo at maingay,
: ang kanyang mga paa ay hindi tumitigil sa bahay;
12: ngayo'y nasa mga lansangan, mamaya'y nasa pamilihan,
: at siya'y nag-aabang sa bawat panulukan.
13: Sa gayo'y hinahawakan niya ang lalaki at hinahagkan siya,
: at may mukhang walang hiya na nagsasabi sa kanya,
14: Kailangan kong mag-alay ng mga handog-pangkapayapaan,
: sa araw na ito ang mga panata ko'y aking nagampanan.
15: Kaya't lumabas ako upang salubungin ka,
: masigasig kong hinanap ang iyong mukha, at natagpuan kita.
16: Ginayakan ko ng mga panlatag ang higaan ko,
: na yari sa kinulayang lino mula sa Ehipto.
17: At aking pinabanguhan ang aking kama,
: ng mira, aloe, at kanela.
18: Halika, magpakabusog tayo sa pag-ibig hanggang sa kinaumagahan;
: magpakasaya tayo sa paglalambingan.
19: Sapagkat ang aking asawa ay wala sa bahay,
: sa malayong lugar siya'y naglakbay;
20: siya'y nagdala ng isang supot ng salapi;
: sa kabilugan ng buwan pa siya uuwi.
21: Sa maraming mapanuksong salita kanyang nahikayat siya,
: sa malumanay niyang labi siya'y kanyang nahila.
22: Pagdaka ay sumusunod siya sa kanya,
: gaya ng toro na sa katayan pupunta,
: o gaya ng isang nasisilong usa,
23: hanggang sa ang isang palaso'y sa bituka niya tumagos,
: gaya ng ibong sa bitag ay humahangos;
: na hindi nalalamang kanyang buhay ay matatapos.
24: Ngayon nga, mga anak, dinggin ninyo ako,
: sa mga salita ng aking bibig ay makinig kayo.
25: Huwag ibaling ang iyong puso sa kanyang mga lakad,
: huwag kang maliligaw sa kanyang mga landas.
26: Sapagkat napakarami na niyang itinumba,
: oo, lubhang marami na siyang naging biktima.
27: Daang patungo sa Sheol ang kanyang bahay,
: pababa sa mga silid ng kamatayan.