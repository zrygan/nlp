1: Si Bel ay nagpapatirapa, si Nebo ay yumuyukod;
: ang kanilang mga diyus-diyosan ay pasan ng mga baka at mga hayop;
: ang mga bagay na ito na inyong dala-dala
: ay mabigat na pasan sa pagod.
2: Sila'y yumuyukod, sila'y nagpapatirapang magkakasama;
: hindi nila mailigtas ang pasan,
: kundi sila ma'y tutungo sa pagkabihag.
3: Inyong dinggin ako, O sambahayan ni Jacob,
: at lahat na nalabi sa sambahayan ni Israel,
: na kinalong ko mula sa iyong pagsilang,
: na dinala mula sa sinapupunan;
4: at hanggang sa katandaan mo ay ako siya,
: at hanggang sa magkauban ay dadalhin kita.
: Ginawa kita at aking dadalhin ka.
: Aking dadalhin at ililigtas ka.
5: Kanino ninyo ako itutulad,
: at ihahambing ako upang kami ay maging magkatulad?
6: Sila'y dumudukot ng maraming ginto sa supot,
: at nagtitimbang ng pilak sa timbangan,
: na nagsisiupa ng panday-ginto, at kanyang ginagawang diyos;
: oo, sila'y nagpapatirapa, at nagsisisamba!
7: Ipinapasan nila iyon sa balikat, dinadala nila iyon,
: inilalagay nila iyon sa kanyang lugar, at iyon ay nakatayo roon;
: mula sa kanyang dako ay hindi siya makakilos.
: Oo, may dadaing sa kanya, gayon ma'y hindi siya makasasagot,
: o makapagliligtas man sa kanya sa kanyang kabagabagan.
8: Inyong alalahanin ito, at maging tiyak,
: isaisip ninyo uli, kayong mga masuwayin,
9: inyong alalahanin ang mga dating bagay nang una,
: sapagkat ako'y Diyos, at walang iba;
: ako'y Diyos, at walang gaya ko,
10: na nagpapahayag ng wakas mula sa pasimula,
: at mula nang mga unang panahon, ng mga bagay na hindi pa nangyayari;
: na nagsasabi, Ang layunin ko ay maitatatag,
: at gagawin ko ang lahat ng aking kaligayahan,
11: na tumatawag ng ibong mandaragit mula sa silangan,
: ng taong gumagawa ng aking layunin mula sa malayong lupain;
: oo, aking sinabi, oo, aking papangyayarihin,
: aking pinanukala, at akin itong gagawin.
12: Makinig kayo sa akin, kayong matitigas ang puso,
: kayo na malayo sa katuwiran
13: Aking inilalapit ang aking katuwiran, hindi ito malayo,
: at ang aking pagliligtas ay hindi magtatagal;
: at aking ilalagay ang kaligtasan sa Zion,
: para sa Israel na aking kaluwalhatian.