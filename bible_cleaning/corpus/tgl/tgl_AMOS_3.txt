1: Pakinggan ninyo ang salitang ito na sinabi ng Panginoon laban sa inyo, O mga anak ni Israel, laban sa buong sambahayan na aking iniahon papalabas mula sa lupain ng Ehipto
2: Kayo lamang ang aking nakilala sa lahat ng angkan sa lupa;
: kaya't parurusahan ko kayo sa lahat ninyong mga kasamaan.
3: Makakalakad ba ang dalawa na magkasama,
: malibang sila'y mayroong ginawang tipanan?
4: Uungal ba ang leon sa gubat,
: kapag wala siyang huli?
: Sisigaw ba ang batang leon mula sa kanyang yungib,
: kung wala siyang nahuling anuman?
5: Malalaglag ba ang ibon sa silo sa ibabaw ng lupa,
: kapag walang silo para dito?
: Lulukso ba ang panghuli mula sa lupa,
: kapag wala itong nahuling anuman?
6: Hihipan ba ang trumpeta sa isang lunsod,
: at ang taong-bayan ay hindi matatakot?
: Sasapit ba ang kasamaan sa lunsod,
: malibang ginawa ito ng Panginoon ?
7: Tunay na ang Panginoong Diyos ay walang gagawin,
: malibang kanyang ihayag ang kanyang lihim
: sa kanyang mga lingkod na mga propeta.
8: Ang leon ay umungal, sinong di matatakot?
: Ang Panginoong Diyos ay nagsalita;
: sinong hindi magsasalita ng propesiya?
9: Ihayag ninyo sa mga muog sa Asdod,
: at sa mga muog sa lupain ng Ehipto,
: at inyong sabihin, Magtipun-tipon kayo sa mga bundok ng Samaria,
: at inyong masdan ang malaking kaguluhan sa gitna niya,
: at ang pagpapahirap na nasa gitna niya.
10: Hindi nila alam ang paggawa ng matuwid, sabi ng Panginoon ,
: sila na nag-iimbak ng karahasan at pagnanakaw sa kanilang mga muog.
11: Kaya't ganito ang sabi ng Panginoong Diyos
: Palilibutan ng isang kaaway ang lupain
: at kanyang ibabagsak ang iyong tanggulan,
: at ang iyong mga muog ay sasamsaman.
12: Ganito ang sabi ng Panginoon Kung paanong inaagaw ng pastol sa bibig ng leon ang dalawang hita, o ang isang piraso ng tainga, gayon ililigtas ang mga anak ni Israel na naninirahan sa Samaria, na may sulok ng hiligan at bahagi ng isang kama.
13: Pakinggan ninyo, at magpatotoo kayo laban sa sambahayan ni Jacob,
: sabi ng Panginoong Diyos , ng Diyos ng mga hukbo
14: Sa araw na aking parusahan ang Israel dahil sa kanyang pagsuway,
: ay aking parurusahan din ang mga dambana ng Bethel,
: at ang mga sungay ng dambana ay tatanggalin,
: at sila'y malalaglag sa lupa.
15: At aking wawasakin ang bahay na pang-taglamig na kasabay ng bahay na pang-tag-init;
: at ang mga bahay na garing ay mawawala,
: at ang malalaking bahay ay magwawakas,
: sabi ng Panginoon .