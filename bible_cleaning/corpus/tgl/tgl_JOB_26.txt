1: At sumagot si Job, at sinabi,
2: Napakalaki ng tulong mo sa kanya na walang kapangyarihan!
: Iniligtas mo ang kamay na walang kalakasan!
3: Napakabuti ng payo mo sa kanya na walang karunungan,
: at saganang ipinahayag mo ang mabuting kaalaman!
4: Sa kaninong tulong na ang mga salita'y iyong binigkas?
: At kaninong espiritu ang sa iyo'y lumabas?
5: Ang mga lilim ay nangangatal,
: at ang nasa ilalim ng tubig, pati ang mga doon ay naninirahan.
6: Hubad sa harapan ng Diyos ang Sheol,
: walang saplot ang Abadon.
7: Iniuunat niya ang hilaga sa ibabaw ng walang laman,
: at ibinibitin ang daigdig sa kawalan.
8: Ibinabalot niya ang tubig sa kanyang makapal na ulap,
: at ang ulap ay hindi nito napupunit.
9: Kanyang tinatakpan ang mukha ng kabilugan ng buwan,
: at inilaladlad ang kanyang mga ulap sa ibabaw niyon.
10: Siya'y gumuhit ng bilog sa ibabaw ng katubigan,
: sa hangganan ng liwanag at kadiliman.
11: Ang mga haligi ng langit ay nayayanig,
: at natitigilan sa kanyang saway.
12: Pinatahimik niya ang dagat sa pamamagitan ng kanyang kapangyarihan,
: at sa kanyang kaunawaan ay kanyang ibinuwal ang Rahab.
13: Sa pamamagitan ng kanyang espiritu gumanda ang kalangitan;
: ang tumatakas na ahas ay sinaksak ng kanyang kamay.
14: Narito, ang mga ito ay mga gilid lamang ng kanyang mga daan;
: at napakahinang bulong lamang ang sa kanya'y ating napapakinggan!
: Ngunit sinong makakaunawa sa kulog ng kanyang kapangyarihan?