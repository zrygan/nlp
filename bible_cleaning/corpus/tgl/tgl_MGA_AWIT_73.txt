1: Tunay na ang Diyos ay mabuti sa Israel,
: sa mga taong ang puso'y malilinis.
2: Ngunit tungkol sa akin, ang mga paa ko'y halos natisod,
: ang mga hakbang ko'y muntik nang nadulas.
3: Sapagkat ako'y nainggit sa palalo;
: aking nakita ang kaginhawahan ng masama.
4: Sapagkat walang mga hapdi ang kanilang kamatayan,
: at ang kanilang katawan ay matataba.
5: Sila'y wala sa kaguluhan na gaya ng ibang mga tao;
: hindi sila nagdurusa na gaya ng ibang mga tao.
6: Kaya't ang kanilang kuwintas ay kapalaluan,
: ang karahasan ay tumatakip sa kanila bilang bihisan.
7: Ang kanilang mga mata ay lumuluwa sa katabaan,
: ang kanilang mga puso ay umaapaw sa kahangalan.
8: Sila'y nanlilibak at nagsasalita na may kasamaan,
: sila'y nagsasalita mula sa kaitaasan.
9: Kanilang inilagay ang kanilang mga bibig sa mga langit,
: at ang kanilang dila ay nagpapagala-gala sa ibabaw ng lupa.
10: Kaya't bumabalik dito ang kanyang bayan,
: at tubig ng kasaganaan ay iniinom nila.
11: At kanilang sinasabi, Paanong nalalaman ng Diyos?
: May kaalaman ba sa Kataas-taasan?
12: Narito, ang mga ito ang masasama;
: laging tiwasay, sa kayamanan ay sumasagana.
13: Sa walang kabuluhan ay pinanatili kong malinis ang aking puso,
: at ang aking mga kamay sa kawalang-sala ay hinuhugasan ko.
14: Sapagkat buong araw ako ay pinahihirapan,
: at tuwing umaga ay napaparusahan.
15: Kung aking sinabi, Ako'y magsasalita ng ganito;
: ako'y hindi magiging tapat sa salinlahi ng mga anak mo.
16: Ngunit nang aking isipin kung paano ito uunawain,
: sa akin ay parang napakahirap na gawain,
17: hanggang sa ako'y pumasok sa santuwaryo ng Diyos,
: saka ko naunawaan ang kanilang katapusan.
18: Tunay na sa madudulas na dako sila'y iyong inilalagay,
: iyong ibinabagsak sila sa kapahamakan.
19: Gaya na lamang ang pagkawasak nila sa isang iglap,
: tinatangay na lubusan ng mga sindak!
20: Sila'y gaya ng panaginip kapag nagigising ang isang tao,
: sa pagkagising ang kanilang larawan ay hinahamak mo.
21: Nang ang aking kaluluwa ay nagdamdam,
: nang ang kalooban ko'y nasaktan,
22: ako'y naging hangal at mangmang;
: ako'y naging gaya ng hayop sa harapan mo.
23: Gayunman ako'y kasama mong palagian,
: inaalalayan mo ang aking kanang kamay.
24: Sa iyong payo ako'y iyong pinapatnubayan,
: at pagkatapos ay tatanggapin mo ako sa kaluwalhatian.
25: Anong mayroon ako sa langit kundi ikaw?
: at liban sa iyo'y wala akong anumang ninanasa sa lupa.
26: Ang aking laman at ang aking puso ay maaaring manghina,
: ngunit ang Diyos ang lakas ng aking puso at bahagi ko magpakailanman.
27: Sapagkat narito, malilipol silang malayo sa iyo;
: ang lahat na hindi tapat sa iyo ay winakasan mo.
28: Ngunit para sa akin, ang pagiging malapit ng Diyos ay aking kabutihan;
: ginawa kong aking kanlungan ang Panginoong Diyos ,
: upang aking maisaysay ang lahat ng iyong mga gawa.