1: O ikaw sana'y naging tulad sa aking kapatid,
: na pinasuso sa dibdib ng aking ina!
: Kapag nakasalubong kita sa labas, hahagkan kita;
: at walang hahamak sa akin.
2: Aking aakayin ka at dadalhin kita
: sa bahay ng aking ina,
: at sa silid niya na naglihi sa akin.
: Aking paiinumin ka ng hinaluang alak,
: ng katas ng aking granada.
3: Ang kanyang kaliwang kamay sana ay nasa ilalim ng aking ulo,
: at ang kanyang kanang kamay ay nakayakap sa akin!
4: Pinagbibilinan ko kayo, O mga anak na babae ng Jerusalem,
: na huwag ninyong pukawin o gisingin man ang pagmamahal,
: hanggang sa kanyang maibigan.
5: Sino itong umaahon mula sa ilang,
: na nakahilig sa kanyang minamahal?
: Sa ilalim ng punong mansanas ay ginising kita.
: Doon ay naghirap sa panganganak ang iyong ina,
: siya na nagsilang sa iyo ay naghirap doon sa panganganak.
6: Ilagay mo akong pinakatatak sa iyong puso,
: pinakatatak sa iyong bisig;
: sapagkat ang pag-ibig ay kasinlakas tulad ng kamatayan,
: ang panibugho ay kasimbagsik na tulad ng libingan.
: Ang mga liyab niyon ay parang mga liyab ng apoy,
: isang apoy na lumalagablab.
7: Hindi kayang patayin ng maraming tubig ang pag-ibig,
: ni malulunod man ito ng mga baha.
: Kung ihandog ng isang lalaki dahil sa pag-ibig
: ang lahat ng kayamanan sa kanyang bahay,
: iyon ay kukutyaing lubusan.
8: Kami'y may isang munting kapatid na babae,
: at siya'y walang mga suso.
: Ano ang aming gagawin sa aming kapatid na babae,
: sa araw na siya'y ligawan?
9: Kung siya'y isang pader,
: ipagtatayo namin siya ng muog na pilak,
: ngunit kung siya'y isang pintuan,
: tatakpan namin siya ng mga tablang sedro.
10: Ako'y isang pader,
: at ang aking mga suso ay parang mga tore,
: ako nga'y naging sa kanyang mga mata
: ay tulad ng nagdadala ng kapayapaan.
11: Si Solomon ay may ubasan sa Baal-hamon;
: kanyang pinaupahan ang ubasan sa mga tagapamahala;
: bawat isa'y dapat magdala ng isang libong pirasong pilak para sa bunga.
12: Ang aking ubasan, na sadyang akin, ay para sa aking sarili,
: ikaw, O Solomon, ay magkaroon nawa ng libo,
: at ang nag-iingat ng bunga niyon ay dalawandaan.
13: Ikaw na tumatahan sa mga halamanan,
: ang mga kasama ko ay nakikinig sa iyong tinig.
: Iparinig mo sa akin.
14: Ikaw ay magmadali, sinta ko,
: at ikaw ay maging parang usa
: o batang usa
: sa mga bundok ng mga pabango.