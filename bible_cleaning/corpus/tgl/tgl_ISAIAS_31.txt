1: Kahabag-habag sila na sa Ehipto ay lumulusong upang humingi ng tulong,
: at umaasa sa mga kabayo;
: na nagtitiwala sa mga karwahe sapagkat marami sila,
: at sa mga mangangabayo sapagkat napakalakas nila,
: ngunit hindi sila nagtitiwala sa Banal ng Israel,
: o sumasangguni man sa Panginoon !
2: Gayunman siya'y pantas at nagdadala ng kapahamakan,
: hindi niya iniurong ang kanyang mga salita,
: kundi mag-aalsa laban sa sambahayan ng mga gumagawa ng kasamaan,
: at laban sa tumutulong sa mga gumagawa ng kasamaan.
3: Ang mga Ehipcio ay mga tao, at hindi Diyos;
: at ang kanilang mga kabayo ay laman, at hindi espiritu.
: Kapag iniunat ng Panginoon ang kanyang kamay,
: siyang tumutulong ay matitisod, at siyang tinutulungan ay mabubuwal,
: at silang lahat ay sama-samang mapapahamak.
4: Sapagkat ganito ang sabi ng Panginoon sa akin,
: Kung paanong ang leon at ang batang leon ay umuungal sa kanyang biktima,
: at kapag ang isang pangkat ng mga pastol ay tinatawag laban sa kanya,
: ay hindi natatakot sa kanilang sigaw,
: o naduduwag man dahil sa kanilang ingay,
: gayon bababa ang Panginoon ng mga hukbo
: upang lumaban sa Bundok ng Zion, at sa burol niyon.
5: Gaya ng mga ibong nagsisilipad
: gayon iingatan ng Panginoon ng mga hukbo ang Jerusalem;
: iyon ay kanyang iingatan at ililigtas,
: kanyang ililigtas at iingatan iyon.
6: Kayo'y manumbalik sa kanya na inyong pinaghimagsikang lubha, O mga anak ni Israel.
7: Sapagkat sa araw na iyon ay itatapon ng bawat tao ang kanyang mga diyus-diyosang pilak, at ang kanyang mga diyus-diyosang ginto, na ginawa ng inyong mga kamay na para sa inyo ay naging kasalanan.
8: Kung magkagayo'y mabubuwal ang taga-Asiria sa pamamagitan ng tabak, hindi sa tao;
: at ang tabak, na hindi sa mga tao, ang lalamon sa kanya;
: at kanyang tatakasan ang tabak,
: at ang kanyang mga binata ay ilalagay sa sapilitang paggawa.
9: Ang kanyang bato ay mawawala dahil sa pagkasindak,
: at ang kanyang mga pinuno ay manginginig sa watawat,
: sabi ng Panginoon , na ang kanyang apoy ay nasa Zion,
: at ang kanyang hurno ay nasa Jerusalem.