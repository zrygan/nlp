1: Sino ito na nanggagaling sa Edom,
: na may mga kasuotang matingkad na pula mula sa Bosra?
: Siya na maluwalhati sa kanyang suot,
: na lumalakad sa kadakilaan ng kanyang lakas?
: Ako iyon na nagsasalita ng katuwiran,
: makapangyarihang magligtas.
2: Bakit pula ang iyong kasuotan,
: at ang iyong damit ay gaya niyong yumayapak sa pisaan ng alak?
3: Aking niyapakan ang pisaan ng alak na mag-isa,
: at mula sa mga bayan ay wala akong kasama;
: sa aking galit ay akin silang niyapakan,
: at sa aking poot ay akin silang niyurakan;
: at ang kanilang dugo ay tumilamsik sa mga suot ko,
: at namantsahan ang lahat ng suot ko.
4: Sapagkat ang araw ng paghihiganti ay nasa aking puso,
: at ang aking taon ng pagtubos ay dumating.
5: Ako'y tumingin, ngunit walang sinumang tutulong,
: ako'y namangha ngunit walang umalalay;
: kaya't iniligtas ako ng aking sariling kamay,
: at ang aking poot sa akin ay umalalay.
6: Aking niyapakan ang mga bayan sa aking galit,
: nilasing ko sila sa aking poot,
: at ibinuhos ko sa lupa ang kanilang dugo.
7: Aking aalalahanin ang kagandahang-loob ng Panginoon ,
: at ang mga kapurihan ng Panginoon ,
: ayon sa lahat na ipinagkaloob ng Panginoon sa amin,
: at ang dakilang kabutihan na kanyang ginawa sa sambahayan ni Israel
: na kanyang ipinagkaloob sa kanila ayon sa kanyang kaawaan,
: at ayon sa kasaganaan ng kanyang kagandahang-loob.
8: Sapagkat kanyang sinabi, Tunay na sila'y aking bayan,
: mga anak na hindi gagawang may kasinungalingan;
: at siya'y naging kanilang Tagapagligtas.
9: Sa lahat nilang pagdadalamhati ay nadalamhati siya,
: at iniligtas sila ng anghel na nasa kanyang harapan;
: sa kanyang pag-ibig at sa kanyang pagkaawa ay tinubos niya sila;
: at kanyang itinaas at kinalong sila sa lahat ng mga araw noong una.
10: Ngunit sila'y naghimagsik,
: at pinighati ang kanyang Banal na Espiritu;
: kaya't siya'y naging kaaway nila,
: at siya mismo ay lumaban sa kanila.
11: Nang magkagayo'y naalala ng kanyang bayan ang mga araw nang una,
: tungkol kay Moises.
: Nasaan siya na nag-ahon mula sa dagat,
: na kasama ng mga pastol ng kanyang kawan?
: Nasaan siya na naglagay sa gitna nila
: ng kanyang Banal na Espiritu?
12: Sinong naglagay ng kanyang maluwalhating bisig
: na humayong kasama ng kanang kamay ni Moises,
: na humawi ng tubig sa harapan nila,
: upang gumawa para sa kanyang sarili ng walang hanggang pangalan?
13: Sinong pumatnubay sa kanila sa mga kalaliman?
: Gaya ng isang kabayo sa ilang
: ay hindi sila natisod.
14: Gaya ng kawan na bumababa sa libis,
: ay pinapagpapahinga sila ng Espiritu ng Panginoon .
: Gayon mo pinatnubayan ang iyong bayan,
: upang gumawa para sa iyong sarili ng isang maluwalhating pangalan.
15: Tumingin ka mula sa langit, at iyong masdan,
: mula sa iyong banal at maluwalhating tahanan.
: Nasaan ang iyong sigasig at ang iyong kapangyarihan?
: Ang hangad ng iyong puso at ang iyong habag
: ay iniurong mo sa akin.
16: Sapagkat ikaw ay aming Ama,
: bagaman hindi kami nakikilala ni Abraham,
: at hindi kami kinikilala ng Israel.
: Ikaw, O Panginoon , ay aming Ama,
: aming Manunubos noong una pa ay ang iyong pangalan.
17: O Panginoon , bakit mo kami iniligaw sa iyong mga daan,
: at pinapagmatigas mo ang aming puso na anupa't hindi kami natakot sa iyo?
: Ikaw ay magbalik alang-alang sa iyong mga lingkod,
: na mga lipi ng iyong mana.
18: Inaring sandali lamang ng iyong banal na bayan ang santuwaryo,
: niyapakan ito ng aming mga kaaway.
19: Kami ay naging gaya ng mga hindi mo pinamahalaan kailanman,
: gaya ng mga hindi tinatawag sa iyong pangalan.