1: Nang magkagayo'y umawit si Debora at si Barak na anak ni Abinoam nang araw na iyon,
2: Sapagkat ang mga pinuno ay nanguna sa Israel,
: sapagkat kusang inihandog ng bayan ang kanilang sarili,
: purihin ninyo ang Panginoon !
3: Makinig kayo, mga hari; pakinggan ninyo, mga prinsipe;
: Panginoon ako'y aawit,
: ako'y gagawa ng himig sa Panginoon , ang Diyos ng Israel.
4: Panginoon , nang ikaw ay lumabas sa Seir,
: nang ikaw ay humayo mula sa lupain ng Edom,
: ang lupa'y nanginig,
: ang langit naman ay nagpatak,
: oo, ang mga ulap ay nagpatak ng tubig.
5: Ang mga bundok ay nayanig sa harap ng Panginoon , yaong sa Sinai,
: sa harap ng Panginoon , ang Diyos ng Israel.
6: Sa mga araw ni Shamgar na anak ni Anat,
: sa mga araw ni Jael, ang mga paglalakbay ay tumigil,
: at ang mga manlalakbay ay bumagtas sa mga lihis na landas.
7: Ang mga magsasaka ay huminto sa Israel, sila'y tumigil,
: hanggang sa akong si Debora ay bumangon,
: bumangon bilang ina sa Israel.
8: Nang piliin ang mga bagong diyos,
: nasa mga pintuang-bayan ang digmaan.
: May nakita bang kalasag o sibat
: sa apatnapung libo sa Israel?
9: Ang aking puso ay nasa mga pinuno sa Israel,
: na kusang-loob na naghandog ng kanilang sarili sa bayan;
: purihin ang Panginoon !
10: Saysayin ninyo, kayong mga nakasakay sa mapuputing asno,
: kayong nakaupo sa maiinam na alpombra,
: at kayong lumalakad sa daan.
11: Sa tugtog ng mga manunugtog sa mga dakong igiban ng tubig,
: doon nila inuulit ang mga tagumpay ng Panginoon ,
: ang mga tagumpay ng kanyang magbubukid sa Israel.
: Bumaba nga ang bayan ng Panginoon sa mga pintuang-bayan.
12: Gumising ka, gumising ka, Debora!
: Gumising ka, gumising ka, bumigkas ka ng awit!
: Bumangon ka, Barak, at ihatid mo ang iyong mga bihag,
: ikaw na anak ni Abinoam.
13: Bumaba nga ang nalabi sa mga maharlika;
: at ang bayan ng Panginoon ay bumaba dahil sa kanya laban sa mga makapangyarihan.
14: Mula sa Efraim na kanilang ugat, sila ay naghanda patungo sa libis,
: sa likuran mo ay ang Benjamin, na kasama ng iyong mga kamag-anak;
: sa Makir nagmula ang mga pinuno,
: at sa Zebulon ang may hawak ng tungkod ng pinuno;
15: ang mga pinuno sa Isacar ay dumating na kasama ni Debora;
: at ang Isacar ay tapat kay Barak,
: sa libis ay dumaluhong sila sa kanyang mga sakong.
: Sa gitna ng mga angkan ni Ruben,
: nagkaroon ng lubusang pagsasaliksik ng puso.
16: Bakit ka nanatili sa gitna ng mga kulungan ng tupa,
: upang makinig ba ng mga pagtawag sa mga kawan?
: Sa gitna ng mga angkan ng Ruben,
: nagkaroon ng lubusang pagsasaliksik ng puso.
17: Ang Gilead ay nanatili sa kabila ng Jordan;
: at ang Dan, bakit siya'y nanatili sa mga barko?
: Ang Aser ay nanatili sa mga baybayin ng dagat,
: at nanahan sa kanyang mga daong.
18: Ang Zebulon ay isang bayan na nagsuong ng kanilang buhay sa kamatayan,
: gayundin ang Neftali sa matataas na dako ng kaparangan.
19: Ang mga hari ay dumating, sila'y lumaban;
: nang magkagayo'y lumaban ang mga hari ng Canaan,
: sa Taanac na nasa tabi ng tubig sa Megido;
: sila'y hindi nakasamsam ng pilak.
20: Mula sa langit ang mga bituin ay nakipaglaban,
: mula sa kanilang paglakad sila'y nakipaglaban kay Sisera.
21: Tinangay sila ng rumaragasang Kishon,
: ng rumaragasang agos, ng Ilog Kishon.
: Sumulong ka, kaluluwa ko, nang may lakas!
22: Nang magkagayo'y yumabag ang mga paa ng mga kabayo,
: na may pagkaripas, pagkaripas ng kanyang mga kabayong pandigma.
23: Sumpain si Meroz, sabi ng anghel ng Panginoon ,
: sumpain nang mapait ang mga naninirahan doon,
: sapagkat sila'y hindi dumating upang tumulong sa Panginoon ,
: upang tumulong sa Panginoon , laban sa makapangyarihan.
24: Higit na pinagpala sa lahat ng babae si Jael,
: ang asawa ni Eber na Kineo,
: higit siyang pinagpala sa lahat ng babaing naninirahan sa tolda.
25: Siya'y humingi ng tubig, at binigyan niya ng gatas;
: kanyang dinalhan siya ng mantekilya sa maharlikang mangkok.
26: Hinawakan ng kanyang kamay ang tulos ng tolda,
: at ng kanyang kanang kamay ang pamukpok ng mga manggagawa;
: kanyang pinukpok si Sisera ng isang pukpok,
: dinurog niya ang kanyang ulo,
: kanyang binasag at tinusok ang kanyang noo.
27: Siya'y nabuwal, siya'y nalugmok,
: siya'y bumulagta sa kanyang paanan,
: sa kanyang paanan siya ay nabuwal, siya ay nalugmok,
: kung saan siya nabuwal, doon siya patay na bumagsak.
28: Mula sa bintana siya ay dumungaw,
: ang ina ni Sisera ay sumigaw sa pagitan ng durungawan
: Bakit ang kanyang karwahe ay natatagalang dumating?
: Bakit nababalam ang mga yabag ng kanyang mga karwahe?
29: Ang kanyang mga pinakapantas na babae ay sumagot sa kanya,
: siya na rin ang sumagot sa kanyang sarili,
30: Hindi ba sila nakakatagpo at naghahati-hati ng samsam?
: Isa o dalawang dalaga, sa bawat lalaki;
: kay Sisera ay samsam na damit na may sari-saring kulay,
: samsam na sari-saring kulay ang pagkaburda,
: dalawang piraso ng kinulayang gawa, binurdahan para sa aking leeg bilang samsam?
31: Gayon nalipol ang lahat ng iyong mga kaaway, Panginoon !
: Ngunit ang iyong mga kaibigan ay maging tulad ng araw sa pagsikat niya sa kanyang kalakasan.
: At ang lupain ay nagpahinga na apatnapung taon.