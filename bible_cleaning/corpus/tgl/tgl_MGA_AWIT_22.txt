1: Diyos ko, Diyos ko, bakit mo ako pinabayaan?
: Bakit napakalayo mo sa pagtulong sa akin, sa mga salita ng aking karaingan?
2: O Diyos ko, sumisigaw ako kapag araw, ngunit hindi ka sumasagot man lamang,
: at kapag gabi, hindi ako makatagpo ng kapahingahan.
3: Gayunman ikaw ay banal,
: nakaluklok sa mga papuri ng Israel.
4: Sa iyo ang aming mga magulang ay nagtiwala,
: sila'y nagtiwala, at iyong iniligtas sila.
5: Sa iyo sila'y dumaing at naligtas;
: sila'y nagtiwala sa iyo, at hindi nabigo.
6: Ngunit ako'y uod at hindi tao,
: kinukutya ng mga tao, at hinahamak ng bayan.
7: Silang lahat na nakakita sa akin ay tinatawanan ako;
: nginungusuan nila ako, iiling-iling ang kanilang mga ulo,
8: Ipinagkatiwala niya ang kanyang usapin sa Panginoon ; hayaang kanyang iligtas siya,
: hayaang kanyang sagipin siya, sapagkat kanyang kinaluluguran siya!
9: Ngunit ikaw ang kumuha sa akin mula sa bahay-bata;
: iningatan mo ako nang ako'y nasa dibdib ng aking ina.
10: Sa iyo ako'y inilagak mula sa aking pagluwal,
: at mula nang ako'y ipagbuntis ng aking ina ang Diyos ko'y ikaw.
11: Sa akin ay huwag kang lumayo,
: sapagkat malapit ang gulo,
: at walang sinumang sasaklolo.
12: Pinaliligiran ako ng maraming toro,
: ng malalakas na toro ng Basan ay pinalilibutan ako.
13: Sa akin ang kanilang bibig ay binuksan nila nang maluwang,
: gaya ng sumasakmal at leong umuungal.
14: Ako'y ibinubuhos na parang tubig,
: at lahat ng aking mga buto ay nakakalas sa pagkakabit;
: ang aking puso ay parang pagkit,
: ito ay natutunaw sa loob ng aking dibdib.
15: Ang aking kalakasan ay natuyo na parang basag na banga,
: at ang aking dila ay dumidikit sa aking ngalangala;
: sa alabok ng kamatayan ako'y iyong inihihiga.
16: Oo, ang mga aso ay nakapaligid sa akin;
: pinaligiran ako ng isang pangkat ng mga gumagawa ng masama;
: binutasan nila ang aking mga kamay at mga paa.
17: Lahat ng aking mga buto ay aking mabibilang,
: sa akin sila'y nakatingin at ako'y tinititigan.
18: Kanilang pinaghatian ang aking mga kasuotan,
: at para sa aking damit sila ay nagsapalaran.
19: Ngunit ikaw, O Panginoon , huwag kang lumayo!
: O ikaw na aking saklolo, magmadali kang tulungan ako!
20: Mula sa tabak, kaluluwa ko'y iligtas mo,
: ang aking buhay mula sa kapangyarihan ng aso!
21: Mula sa bibig ng leon ako'y iyong iligtas,
: sagutin mo ako mula sa mga sungay ng torong mailap!
22: Sa aking mga kapatid ay ipahahayag ko ang iyong pangalan,
: pupurihin kita sa gitna ng kapulungan
23: Kayong natatakot sa Panginoon , magpuri kayo sa kanya!
: Kayong lahat na binhi ni Jacob, luwalhatiin ninyo siya,
: at magsitayong may paggalang sa kanya, kayong lahat na mga anak ni Israel.
24: Sapagkat hindi niya hinamak o kinapootan man
: ang kadalamhatian ng nagdadalamhati;
: at hindi niya ikinubli ang kanyang mukha sa kanya;
: kundi pinakinggan nang siya'y dumaing sa kanya.
25: Sa iyo nanggagaling ang aking papuri sa dakilang kapulungan;
: tutuparin ko ang aking mga panata sa harapan ng mga sa kanya'y gumagalang.
26: Ang dukha ay kakain at masisiyahan,
: yaong mga humanap sa kanya ay magpupuri sa Panginoon !
: Mabuhay nawa ang inyong mga puso magpakailanman.
27: Maaalala ng lahat ng mga dulo ng lupa,
: at sa Panginoon ay manunumbalik sila;
: at lahat ng mga sambahayan ng mga bansa
: ay sa harapan mo magsisamba.
28: Sapagkat sa Panginoon ang kaharian,
: at siya ang namumuno sa mga bansa.
29: Oo, sa kanya ang lahat ng masasagana sa lupa ay kakain at sasamba;
: sa harapan niya ay yumuyukod ang lahat ng bumabalik sa alabok,
: at siya na hindi mapapanatiling buhy ang kanyang kaluluwa.
30: Ang susunod na salinlahi sa kanya ay magsisilbi,
: ang Panginoon ay ibabalita ng mga tao sa darating na salinlahi.
31: Sila'y darating at maghahayag ng kanyang katuwiran sa isang bayang isisilang,
: na dito ay siya ang may kagagawan.