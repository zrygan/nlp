1: Tungod sa kaluoy ng Dios, gingpil niya kami para magbalit ng mensahe halin sa iya, ngan way kami mahadlok nga ibalit ini.
2: Gingsikway na namon ang tanan nga sikreto kag makahuhuy nga mga hinimuan. Way kami nagapangday kag way da namon ginailisi ang gusto hambayon ng hambay ng Dios. Nasayuran ng mga tawo nga klaro gid kag bukon sa sikreto ang amon pagbalit ng kamatuuran kag sayod da ini ng Dios.
3: Pero kung ind maintindihan ang Maayong Balit nga amon ginaisplikar, ind lang ini maintindihan ng mga tawo nga nagakamatay espiritwal.
4: Ind sinda magtuo kay gingtabunan ang inda hunahun ni Satanas nga imaw ang nagapakadios sa ini nga kalibutan. Gingtabunan niya ini agud ind sinda mahayagan ng Maayong Balit parti sa kahimayaan ni Kristo nga imaw gid ang kapareho ng Dios.
5: Ang amon ginawali hay bukon ang amon kaugalingon kund si Hesu-Kristo bilang Ginoo. Nagaserbisyo kami sa indo para kay Hesus.
6: Ang Dios nga naghambay, Halin sa kaduyom ang kahayag hay magasiga, imaw da ang nagtao ng kahayag sa amon mga hunahun agud maintindihan namon kung ano ang iya kahimayaan nga gingpakit paagi sa hitsura ni Hesu-Kristo.
7: Kami hay pareho lang gid sa kuyon nga gingbutangan ng ini nga mamahayon nga butang, agud masayuran ng mga tawo nga ang gahom nga ind mapantayan nga yari sa amon mga lawas nga maluya hay bukon halin sa amon, kund sa Dios.
8: Sa amon kabuh, madam nga kahugaan ang amon naagihan, pero way gid kami nadaog. Kung kaisa, ind namon masayuran kung ano ang humanon, pero way kami naduduyai paglaom.
9: Madam nga tawo ang nagahingabot sa amon, pero way gid kami pagpabay-i ng Dios. Matuod nga kadam ang nagapasakit ng sobra sa amon, pero buh pa gihapon kami.
10: Permi kami nabutang sa peligro ng kamatayon pareho ng natab kay Hesus, agud paagi sa amon lawas, makit ng tanan ang kabuh niya.
11: Ang amon kabuh hay permi sa peligro ng kamatayon tungod sa amon pagserbisyo kay Hesus, agud makit ng tanan nga siya hay buh kay paagi sa iya bulig kita nga may lawas nga may kamatayon hay buh gihapon.
12: Ngan mintras kami hay permi sa peligro ng kamatayon tungod sa pagserbisyo kay Hesus, ang resulta hay nagakaigwa naman kamo ning kabuh nga way katapusan.
13: Tungod igwa kami pagtuo nga pareho ng ginahambay ng Kasulatan, Ako hay nagtuo, ngan naghambay ako, imaw da ini ang amon padayon nga ginahuman. Kami hay nagatuo sa Dios ngan ginahambay namon kung ano ang amon ginatuuhan.
14: Kay nasayuran namon nga ang Dios nga nagbanhaw kay Ginoong Hesus imaw da ang magabanhaw sa amon, pareho ng iya pagkabanhaw kay Hesus. Kag kami kaibahan nindo hay pagatipunon ng Dios sa iya atubangan.
15: Ang tanan namon nga pag-antos hay para sa indo kaayuhan, agud mintras nagadam ang mga tawo nga nagabaton sa pagpakamaayo ng Dios, magadam da ang magapasalamat kag ang resulta hay madayaw ang Dios.
16: Ngan way kami nagapangluya sa pagserbisyo sa Dios. Aber ining amon lawas hay nagaamat-amat pangluya, ang amon espiritu hay padayon nga nagakusog adlaw-adlaw.
17: Ang amon mga kahugaan niyan hay nagaagi lang kag bukon ini mabug-at kung ikumpara sa mababaton namon nga mga bayos sa paabuton. Tungod sa amon mga pag-antos, ginatagana ng Dios para sa amon ang kaayo-ayo gid nga kahimayaan nga way katapusan kag way gid ini kapareho.
18: Ngan way namon ginapalabiha ang mga butang nga amon nakikit diri sa kalibutan, kund ang ginapalabi namon hay ang mga butang nga ind makit. Kay ang mga butang nga nakikit hay nagaagi lang, pero ang mga butang nga ind makit hay magapadayon hasta sa way katapusan.