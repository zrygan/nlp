1: Kamo naman nga mga amo, dapat maging tam kag pantay-pantay ang indo pagtratar sa indo mga ulipon. Dumduma nindo nga kamo da hay may Amo sa langit.
2: Magpadayon kamo sa pagpangamuy. Magdahan kamo sa indo ginahambay mintras nagapangamuy kamo kag magpasalamat da sa Dios.
3: Ipangamuy da nindo kami nga maghuman ning paagi ang Dios para makawali kami parti sa plano ng kaluwasan nga halin kay Kristo nga dati anay hay way gingpasayod. Tungod sa akon pagwali parti kay Kristo, ako niyan hay nakapriso.
4: Ipangamuy nindo nga maipasayod ko ini nga mensahe ning klaro, kay ini ang kahinangyan.
5: Magpakit kamo ning kamayad sa indo pagginawi sa atubangan ng mga tawo nga way nagatuo kag ayaw mag-uyaki ang indo oras kund ipakit nga kamo hay tagasunod ni Kristo.
6: Kung kamo nagahambay, kahinangyan may kaluoy, pareho ng asin nga nagatao ning sabor sa pagkaon, agud magkaigwa sinda interis sa indo ginahambay. Sa ini nga paagi, masasayuran nindo kung pauno sabaton ning tam ang pangutana ng kada isa.
7: Si Tykicus nga aton palangg nga utod, ang mabalit sa indo parti sa tanan nga kamutangan ko diri. Siya hay matutom nga miyugserbisyo kag ulipon ng Ginoo.
8: Gingsug ko siya dir sa indo kaibahan ang sulat para masayuran nindo ang parti sa amon sitwasyon diri, agud mapakusog ang indo buot.
9: Kaibahan niya si Onesimus, ang matutom kag palangg nga utod nga indo kasimanwa. Sinda ang mabalit sa indo tanan ng natatab diri.
10: Nagapangamusta sa indo si Aristarcus, ang kaibahan ko nga priso kag si Marcos nga pakaisa ni Bernabe. Igwa na ako ning gingbilin sa indo parti kay Marcos. Batuna nindo siya ning maayo, kung mag-abot dir.
11: Nagapangamusta da sa indo si Hesus nga ginatawag da nga Justus. Sinda lang ang mga Judio nga naging Kristyano nga kaibahan ko sa pagserbisyo sa gingharian ng Dios. Sinda ang nagatao ning kusog sa akon tagipusuon.
12: Nagapangamusta sa indo si Epafras, ang indo kasimanwa nga ulipon ni Kristo Hesus. Permi siya nagapangamuy ning hugot sa tagipusuon para sa indo, agud maging perpikto ang indo pagtuo kag way kamo nagaduha-duha sa kabubut-on ng Dios sa tanan nga butang.
13: Ako mismo hay makapamatuod nga siya hay nagapangabudlay gid para sa indo kag sa mga nagatuo sa Laodicea kag sa Hierapolis.
14: Si Demas kag si Lucas nga aton palangg nga doktor hay nagapangamusta sa indo.
15: Ikamusta da nindo kami sa mga kauturan sa Laodicea. Imaw da kay Nymfa kag sa mga nagatuo nga nagatipon sa iya bayay para magdayaw sa Dios.
16: Kung mabasa na nindo ini nga sulat, siguraduha gid nga mabasa da ini sa mga nagatuo sa Laodicea. Kag dapat da nindo mabasa ang sulat nga gingpadaya ko sa inda.
17: Hambaya si Arkipus nga kahinangyan ipadayon niya ang trabaho nga gingtao sa iya ng Ginoo hasta nga matapos ini.
18: Nagapangamusta ako sa indo. Dumduma da ako diri sa prisuhan sa indo pangamuy. Kabay pa nga mabaton nindo ang grasya nga halin sa Dios.
: Ini ang akon pirma, Si Pablo.