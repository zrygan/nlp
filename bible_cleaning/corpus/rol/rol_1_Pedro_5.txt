1: Ngan niyan, bilang ako hay isa ka miyugdumaya ng iglesya, may ibibilin ako sa indo nga mga miyugdumaya da. Nakit ko mismo ang mga kahugaan ni Kristo kag makakaparte da ako ng iya gahom kag kahimayaan sa iya pag-abot. Nagapangabay ako sa indo,
2: diparaha ning maayo ang mga gingpil ng Dios nga yar sa indo pudir. Pareho sinda sa mga karnero kag kamo ang mga pastor. Dapat halin sa tagipusuon ang indo pagdipara sa inda kay imaw ini ang kabubut-on ng Dios, bukon nga napipilitan lang kamo o may ginapaabot kamo nga suhoy, kund kay gusto gid nindo nga makabulig sa inda.
3: Ayaw kamo maghar-har sa mga nagatuo nga gingtugyan sa indo para diparahon, kund maging ihimplo kamo sa inda.
4: Kag pag-abot ni Kristo nga Pinakapun nga Pastor, mababaton nindo ang premyo nga makatitingaya gid kag way gid nagakupas.
5: Kag kamo naman nga mga kabataan, magpasakop kamo sa mga maguyang. Kag kamo tanan nga mga nagatuo, magpakabab kamo kag magserbisyo sa isa kag isa kay ginahambay ng Kasulatan,
: Ginakontra ng Dios ang hambugon,
: pero ginakaluy-an niya ang mapainubuson.
6: Ngan magpasakop kamo sa gahom ng Dios kay magaabot ang adlaw nga padunggan niya kamo.
7: Isalig nindo sa iya ang tanan nindo nga kabayak-on kay nababayaka siya sa indo.
8: Magpreparar kamo ng indo kaugalingon kag magbantay! Kay ang indo kaaway nga diyablo hay nagalibot-libot pareho ng leon nga nagangurob kag nagapangit ning matutukob.
9: Palig-una nindo ang indo pagtuo sa Dios kag batui nindo si Satanas. Dumduma nindo nga ang tanan nga mga kauturan nindo kay Kristo sa bilog nga kalibutan hay naaagihan da ang kahugaan nga pareho sa indo.
10: Matag-od na lang nga tyempo ang indo pag-antos. Pagkatapos in, ang Dios imaw ang magabulig sa indo agud way na ning kuyang ang indo pagkabuh kag siya ang magapalig-on kag magapakusog sa indo, agud ang indo pagtuo hay ind magpangluya. Kay siya ang ginahalinan ng tanan nga pagpakamaayo kag gingpil niya kamo agud makaparte da ng iya way katapusan nga gahom kag dungog paagi sa indo pagpakig-isa kay Kristo.
11: Dayawon ang Dios nga nagagahom hasta sa way katapusan. Kabay pa!
12: Gingsulat ko sa indo ining matag-od nga sulat sa bulig ni Silvanus. Siya hay utod naton kay Kristo kag masasaligan gid. Kabay pa nga paagi sa ini nga sulat, napakusog ko kamo kag napamatuuran ko ang kaayo ng Dios sa aton. Maghuman kamo ning maayo sa iban pareho ng Dios nga nagahuman ning maayo sa aton.
13: Ang mga nagatuo sa Roma hay nagapangamusta sa indo. Sinda hay pareho da sa indo nga gingpil ng Dios nga maging iya mga ung. Si Marcos nga ginakabig ko nga ung hay nagapangamusta da sa indo.
14: Magkamustahan kamo nga may matuod nga paghigugm.
: Sa indo tanan nga nagpakig-isa kay Kristo, kabay pa nga ang katawhayan hay yar sa indo.