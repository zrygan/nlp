Ket ito nalpas ne Jesus ya nangisuru iya amin diyan, kinunen na kadito adalan na,
Emmu nu nga duwa nga algew ngasin sacbay niya Padaya Nitatalib. Ket ya Anac nga Naipatoley, maiyawat nad mettin nga mailansa ka krus, kunen na.
Ket itun mettas, dito pangpangulu diya agsirsirbi iya Templu, se dito panglakayen diya Hudyu, naguurnung da ngarud ito palasiyu ne Kaipas, nga itu to kangatuwan nga agsirsirbi iya Templu.
Ket nagiinnumanan met dito naguurnungin no kumaan kuma niya nalimed nga panangtekkem da e Jesus, se ya panangpatey da igina.
Ket kinunen da iya panagtetebbar da, Ngem ipaspase tida pekkem ngarud, tasun bekken kuma nga mairana iya padaya, ta kaynun no agoorot diya toltoley, kunen da.
Ket itun, uwed nge Jesus ka Betanya ito baley ne Simon, nga itu to nakutel itun.
Ket ito makisangsangu nge Jesus nga mangan antuni, uwed isa nga babey nga inumbet ito edyan na. Nangidal-ag met to babey ka isa nga butilya nga bangbanglu nga para labu, nga nangina nga unay. Ket to babey, nawe na met nibucbuc ya mayan nito butilya iya ulu ne Jesus.
Ket ito nasingen dito adalan to winangel nito babey, nakalucsew dan, nga kinunen da, Ape nga sinayang na?
Ta mabalin nga adu ya pakalakuwan niyan nga bangbanglu no mailaku, se maikaasi kuma kadiya napanglaw, kunen da.
Ket e Jesus, emmu na to kinunen da, ket kinunen na lugud igida, Ape nga riribuken nu yani nga babey? Nabaru met ya nipaay na iyaken.
Ta ya kinapudnu na, ket kanayun nga uwed da dakayu diya napanglaw. Ngem no iyaken, bekken met nga agnanayun ya kauwed ku dakayu.
Ket idi nga panangibucbuc na ka bangbanglu iya beggic, itu met ya panangisagana na iyaken iya pannakaitamen ku.
Ket pudnu met nga orey awac iya lubung ya pakaikasabaan nidi nga Makaparagsac nga Damag, maistorya met pe yani nga winangel nidi nga babey, nga itu nad ya pakalaglagipan igina, kunen na.
Ket itun, to isa kadito sangapulu ket duwa nga adalan nga agnagan ka Hudas Iskariyute, nawe met kadito pangpangulu diya agsirsirbi iya Templu.
Ket kinunen na, Nagan kad ya maigun-guna nu iyaken no iyawat ku nge Jesus dakayu? kunen na.
Ket tellu nga pulu nga diplata nga kuwarta to necde da igina.
Ket manipud itunin, nagsicsiim ngarud nge Hudas ka mayat nga gundaway na nga mangiyawat e Jesus igida.
Ket ito nona nga algew niya Padaya Tinapay nga Awan Pangpablad Na, nawe nagsaludsud dito adalan e Jesus, nga kinunen da, Awac ya gabay mu nga pangisaganaan mi iya panggidam mu iya Padaya Nitatalib? kunen da.
Ket kinunen ne Jesus, Mawe kayu iya edyan nito toley nga nibagac enna siyudad, ket kunen nu igina nga, Kunen ne Mistru, Dandani yin ya timpuc. Ket iya baley mu ya panganac se diya adalan ku no deddan iya pananggidam mi nga panangilagip mi iya Nitatalib, kunen nu, kunen na.
Ket tinungpal ngarud dito adalan to nibilin ne Jesus. Ket iya agten iyan, nisagana da ya panggidam da nga panangilagip da ito Nitatalib.
Ket ito gumabi yin, nakisangu nga nangan nge Jesus kadito sangapulu ket duwa nga adalan na.
Ket ito madama da nga mangmanganin, kinunen ne Jesus, Ibagac ngarud ya kinapudnu na dakayu, nga uwed met isa dakayu nga mangiyawat nad iyaken, kunen na.
Ket dito adalan, linumdaang da ngarud nga unayin. Ket nagsasarunu da nga nangsaludsud igina nga kinunen da, Apu, bekken nga iyaken ya kunem, ey? kunen da.
Ket nisungbat ne Jesus nga, Ya isa nga nakipagsewsew iyaken ka tinapay na iya malukung ngi, itu ya mangiyawat iyaken kadiya kumuntra iyaken.
Tutu met nga aglak-am ya Anac nga Naipatoley ka pannakatey, sigun ito sigud nga naisurat maipanggep igina. Ngem kackaasi nad lugud yan nga toley nga mangiyawat iya Anac nga Naipatoley! Nabarbaru met ya kasasaad niyan nga toley no madi kuma ngas naitaudin, kunen na.
Ket e Hudas, nga itu to nakitulag nga mangiyawat e Jesus, kinunen na met, Mistru, bekken nga iyaken ya kunem, ey? kunen na.
Ket e Jesus, kinunen na ngarud igina, Itu ya kinunem, kunen na.
Ket ito mangmangan da pekkem, namet nge Jesus ka tinapay, ket nagyaman e Apu Diyus ka kararag. Pinisepisey na to tinapay, se na necde kadito adalan, nga kinunen na, Alac nu yani, se kanen nu. Idi ya beggic, kunen na.
Ket kalpasan na, namet pe nge Jesus ka paginuman. Nagkararag manin nga nagyaman e Apu Diyus, se na necde igida, nga kinunen na, Uminum kayu kuma nga amin idi.
Ta idi ya dagac, nga itu ya mangpalagda iya tulag ne Apu Diyus. Maiyayus ya dagac nga agpaay kadiya adu nga toltoley, tasun mapakawan diya basbasul da.
Ket pudnu met nga madic uminum nad iya basi ubasin, manipud ita agingga iyan nga algew nad nga makipaginum mac dakayu ka kabarbaru nga basi ubas iya pagiturayan niya Amac, kunen na.
Ket nagkanta da nga nagdayaw e Apu Diyus, se da pimanaw iya siyudadin, nga nawe da enna Tageytey Ulibu.
Ket itun, kinunen ne Jesus igida, Ita mettas nga gabi, pumanaw kayu nga amin iyaken, gapu iya mapasamac iyaken. Ta naisurat iya Bibliya nga kunen na, Patayec nad ya agay-aywan ka karneru. Ket diya karneru iya bungguy na, mawarawara da nad mettin, kunen na iya Bibliya.
Agten iyan nga tutu ya mapasamac, ngem kalpasan nad niya panagungar ku, mon-ona ngac nad nga mawe enna Galilya ngem dakayu, kunen na.
Ket e Pedru, kinunen na ngarud e Jesus, Orey no pumanaw da nga amin gapu iya mapasamac ikew, pulus nga madi naka met nga panawan nga gennung! kunen na.
Ket kinunen ne Jesus igina, Kinapudnu na, ita mettas nga gabi, sacbay niya panagtataraut diya kawitan no parbangun, nametlu nac nad met nga nilibac kin, kunen na.
Ket kinunen ngarud ne Pedru igina, Orey no mapatey yac nga mairaman ikew, pulus nga di naka met ilibac! kunen na. Ket amin dito pada na nga adalan, itu met pe ya kinagi da.
Ket itun, nagbubulun de Jesus dito adalan na nga nawe da iya isa nga lugar nga managan ka Getsemani. Ket kinunen na kadito adalan na, Agtugew kayu was idi, ta mawe yac agkararag antuni, kunen na.
Ket nibulun na nge Pedru se dito duwa nga anac ne Sebedyu.
Ket e Jesus, linumdaang mettin, se nariribuc pe yin ya nakem na.
Ket itun, kinunen na kadito tellu, Nadagsen nga unay ya ricnac kun, nga arig nga makatkatayen nac gapu iya ladingit kun. Mabati kayu kuma idi, ket makipagsulap kayu kuma pe iyaken, kunen na.
Ket imadeyyu nge Jesus ka eteng igida, se nagdarongkeb iya ginet nga nagkarkararagin, nga kinunen na, Amac! No mabalin nas kuma, mailisi kuma iyaken yani nga panagsagaba nga lak-amec, nga rigat nga arig nga inumec. Ngem bekken kuma ngarud nga ya tarigagay ku ya matungpal, no di lugud ya tarigagay mu, kunen na.
Ket simoli nge Jesus ito edyan dito tellu nga adalan na, ket nadateng na da nga agtudtudug mettin. Ket kinunen na ngarud e Pedru, Ape? Di kayu aya makabael nga makipagsulap iyaken, ka orey ngas is-isa nga uras?
Agsulap kayu ngarudin nga agkarkararag, tasun madi kayu kuma nga masulisug. Ta orey sipapasnec ya panpanunut niya toley, ket sikakapsut pekkem ya kabaellan niya beggi na, kunen na.
Ket nawe manin nge Jesus nga nagkararag, ket kinunen na ito maikadduwa nga kararag na, Amac, no madi mabalin nga mailisi iyaken yani nga rigat nga arig nga inumec, no di yac pekkem lak-amen ita, ket basta matungpal kuma ngas ya tarigagay mun, kunen na.
Ket ito simoli manin nge Jesus ito edyan dito tellu nga adalan na, ket nadateng na da nga agtudtudug manin, ta agdocdocyep da met latta.
Ket nibati na da manin, nga nawe nagkararag iya kapametlu nan. Ket inulit na manin to agten mettas nga banag nito kararag na e Apu Diyus.
Kalpasan na, simoli manin ito edyan dito adalan, ket kinunen na igida, Agtudtudug se agim-imang kayu pekkem? Singen nu! Dandani ya timpuc kun, ket maiyawatin ya Anac nga Naipatoley kadiya managbasul.
Ala, bumangun kayun, ta mawe tidan. Singen nu kadin! Sumungsungadin ya mangiyawat iyaken, kunen na.
Ket ito agkagkagi pekkem nge Jesus, inumbet to Hudas nga isa ngarud kadito sangapulu ket duwa nga adalan. Ket kabulun na ya adu nga toley nga nagtagiispada se nagtagipang-ur. Diyan nga toley, ebbon met dito pangpangulu diya agsirsirbi iya Templu, se dito panglakayen diya Hudyu.
Ket to mangiyawat e Jesus, uwed met pagilasinan nga nisuru nan kadito naibulun igina, ta kinunen na itun, Ya agkac nad, igina yanin. Ket tacmen nu nad ngarudin, kinunen na itun.
Ket iya agten iyan, nagtarus ngarud to Hudas nga imadenni e Jesus, ket kinunen na, Kumusta, Mistru! kunen na met, se na inagkan nge Jesus.
Ket kinunen lugud ne Jesus igina, Gayyem, tungpalem ngasin ya panggep mun, kunen na. Ket itun, dimarup ngarudin dito kabulun nito Hudas, ket tinkem da nge Jesus, nga tinngel da.
Ket ya napasamac itun, ya isa kadito kabulun ne Jesus, inasut na mettin ya ispada na, ket kinteb na met ya tagabu nito kangatuwan nga agsirsirbi iya Templu. Ket napengas met ya isa nga tinga nito tagabu win.
Ket kinunen ngarud ne Jesus iginan, Bay-am mun! Ibainam mas ya ispada mun! Ta diya agusar ka ispada, ket ispada mettas pe ya pakatayan da.
Nagan na lugudin? Di ngarud aya mabalin ku ya agadeng e Amac ka tulung na, ket sigida nga mangibon ka orey nasuruc nga sangapulu ket duwa nga dackel nga bungguy diya angheles nga tumulung iyaken?
Ngem no agten iyan ya wanglec, madi ngarud matungpal to padtu nga naisurat iya Bibliya, nga masapul kanu nga mapasamac nga agten idi, kunen na.
Ket itun, kinunen ne Jesus kadito toley nga naguurnung antuni, Ape kad nga agtagiispada se agtagipang-ur kayu nga inumbet mangtekkem iyaken, nga arig nga isa ngac nga tulisan? Inalgew nga uwed dac met nga agtugtugew nga mangisursuru enna Templu, ngem madi dac met nga tinkem.
Ngem masapul met nga mapasamac amin didi nin, tasun matungpal kuma dito nisurat dito mammadtu iya Bibliya, kunen na.
Ket itun, nagtalew met dito amin nga adalan, nga binaybay-an da nge Jesusin.
Ket dito nangtekkem e Jesus, nipen da nge Jesus enna baley ne Kaipas, nga itu to kangatuwan nga agsirsirbi iya Templu. Ket naguurnung pe antuni nin dito manursuru iya Linteg se dito panglakayen diya Hudyu.
Ket e Pedru, tinumtumneb kade Jesus nga nawe iya emwag niya baley nito kangatuwan nga agsirsirbi iya Templu. Ket imuneg ngarud nge Pedru nga nawe nakitugew win kadiya guwardiya nga uwed antuni, ta panggep na nga maemmuwan no nagan nad ya mapasamac.
Ket dito pangpangulu diya agsirsirbi iya Templu, se amin dito duduma nga kunsehales, nagsapsapul da ka busid nga mangipanecnec kuma ka basul ne Jesus, tasun uwed kuma rasun da nga mangpatey igina.
Ngem awan met nasmac da nga mabalin, orey adu met dito toley nga nakisangu igida nga nagibaga ka busid maipanggep igina. Ket to napasamac, ket uwed met duwa pekkem nga nawe nakisangu igida.
Ket kinunen didi nga, Kinunen met nidi nga toley nga agten idi: Mabalin ku nga lasangen ya Templu ne Apu Diyus, ket mabalin ku nga bangunen manin ka unus tellu nga algew, kunen na met, kunen da.
Ket to kangatuwan nga agsirsirbi iya Templu, nagsikad met, ket kinunen na e Jesus, Nagan ya maisungbat mu? Nagan ngarud ya makunem maipanggep kadiya nipabpabasul didi nga toley ikew? kunen na.
Ngem madi neg-egkim nge Jesus.
Ket kinunen ngarud manin nito kangatuwan nga agsirsirbi iya Templu, Ibagam nga sisasapata iya turay niya sibibiyag nga Diyus, no tutu nga ikew ya Kristu, nga naipadtu nga Anac ne Apu Diyus, kunen na.
Ket kinunen ne Jesus igina, Nakagi mun. Ket bekken nas nga iyan, ta pudnu met pe nga manipud ita nga timpu, masingen nu ngarud ya Anac nga Naipatoley nga nakatugew iya madiwanan niya Mannakabalin. Se masingen nu pe nga umbet nad manipud iyan, nga nakasakey kadiya ulep nga gayat ka langit, kunen na met.
Ket iya agten iyan itun, siuunget mettin to kangatuwan nga agsirsirbi iya Templu nga pinigis na to mismu nga kawwes na, nga kinunen na, Keh! Nagkagi mettin ka maikuntra e Apu Diyus! Awan pakasapulan tidan ka sabali nga sacsi yin, ta nagicna nu mettin ya kagi na mettas nga maikuntra e Apu Diyus.
Nagan ngarud ya makunen nun? kunen na.
Ket kinunen da ngarud, Rumbeng nga mapatey! kunen da met.
Ket linutaban da itun ya rupa ne Jesus, se dinanugdanug da pe. Ket tinungpa met diya duduma igida,
nga kinunen da, Ikew nga Kristu! Padtuwam man dakami no nagan dakami ya nangtungpa ikew! kunen da met.
Ket e Pedru itun, uwed pekkem iya ruwar, nga agtugtugew ito emwag. Ket uwed met isa nga nawe ito edyan na nga babey nga katulung. Ket kinunen nito babey, Nih! Ikew met pe ya isa kadito nakibulubulun e Jesus nga iGalilya! kunen na.
Ngem naglibac met nge Pedru ito imatang dito amin nga toley iyan, nga kinunen na, Awan met emmuc iyan nga ibagbagam! kunen na met.
Ket nawe nge Pedru ito ruwanganin. Ket uwed manin antuni ya isa nga babey nga nakasingen igina, ket kinagi na ngarud kadito uwed antuni nga kinunen na, Itu yani ya isa kadito nakibulubulun e Jesus nga iNasaret! kunen na.
Ngem naglibac manin nge Pedru, nga nagsapata mettin nga kinunen na, Madic met em-emmu yan nga toley! kunen na.
Ket ito di mabayag, inadenniyan dito toley nga uwed antuni nge Pedru. Ket kinunen da igina, Siguradu met nga kabulun daka pe, ta ya ayug niya panagkagim met ya pakailasinan, kunen da.
Ket e Pedru, nagsapata met manin itun, se kinunen na nga sipapasnec, Ahah! Pudnu met nga madi yac em-emmu yan nga toley! kunen na met. Ket pag-isu met nga uwed nagtaraut nga kawitanin.
Ket nalagip ngarudin ne Pedru to nibaga ne Jesus igina itun nga, Sacbay niya panagtataraut diya kawitan, ket nametlu nac nad met nga nilibac kin.
Ket rinumwar ngarud nge Pedru iyan, ket nagberrit ka napalausin.