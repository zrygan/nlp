1: Gabay ku nga iyem-emmu dakayu nge kabsat tida nga Pebe, nga igina ya isa nga babey nga katulungan niya bungguy mamati nga uwed idi Senkreya.
2: Awaten nu kuma, nga ibilang nu kuma nga isa nga kabulun tida nga mamati iya Apu, ta itu ya ugali nga maitutup iya wanglen diya toley ne Apu Diyus. Ket tulungan nu kuma pe iya orey nagan na nga masapul na nad dakayu, ta igina, ket isa nga managtulung met ka adu nga toley. Ket iyaken met pe ya isa kadito tinulungan na.
3: Isurat ku ya pakumustac kade Prisila nge Akila nga kabulun ku nga agsirsirbi e Kristu Jesus.
4: Ket igida, nipusta da met ya biyag da para iyaken itun. Agyaman nac ngarud igida, ket bekken nas nga iyaken ya agyaman igida, no di pe diya amin nga bungguy diya mamati nga bekken nga Hudyu.
5: Ket pakumustaac met pe diya mamati nga aggigimung iya baley de Prisila nge Akila.
: Pakumustaac pe nge Epenetu nga patgec nga gayyem, nga igina ya kaonaan nga namati e Kristu iya prubinsiya nga Asiya.
6: Pakumustaac pe nge Marya, nga isa nga nagaget nga timultulung dakayu.
7: Pakumustaac pe de Adruniku nge Hunya nga padac nga Hudyu se kabulun ku nga naibalud itun. Naibilang da met nga naraem kadiya apustules, ket non-ona da pe ngem iyaken nga namati e Kristu.
8: Pakumustaac met pe nge Ampliyatu, nga patgec nga kabulun ka pammati iya Apu.
9: Pakumustaac met pe nge Urbanu nga kawanglan mi iya panagsirbi mi e Kristu, se e Estakis nga patgec nga gayyem.
10: Pakumustaac pe nge Apeles, nga isa nga naipanecnec ya panamati na e Kristu. Ket ya kakobung ne Aristubulu, pakumustaac pe.
11: Pakumustaac nge Herudyun nga padac pe nga Hudyu, se diya kakobung ne Narsisu nga padac nga mamati iya Apu.
12: Ket de Tripena nge Tripusa, nga agpaay ya wangel da iya Apu, pakumustaac da pe, agten met ya patgec nga Persida nga adu pe ya nawangel na nga maipaay iya Apu.
13: Pakumustaac nge Rupu nga isa nga nalatac nga agsirsirbi iya Apu, agraman ya ina na nga ibilang ku pe nga arig nga inac.
14: Pakumustaac pe de Asinkritu, Plegonte, Hermes, Patrubas, Hermas, se diya amin nga kakabsat tida ka pammati nga kabulun da.
15: Pakumustaac pe de Pilulugu, Hulya, Neryu, se ya kabsat na nga babey, se e Ulimpas, se amin nga toley ne Apu Diyus nga uwed iya edyan da.
16: Ket no dakayu, agkikinnablaaw kayu kuma ka sipupudnu nga agec nga pangpakumusta nu. Ket pakumustaan dakayu kanu pe diya mamati e Kristu kadiya amin nga bungguy diya mamati ennidi.
17: Ket kakabsat, ibilin ku nga sipapasnec dakayu nga annadan nu diya toley nga mangpirdi kuma iya panagtutunus nu se mangiyaw-awan dakayu iya panamati nu. Itu diya sumupyat iya panursuru nga naisuru dakayu. Ket adeyyuwan nu ngarud diya agten iyan nga toley.
18: Ta diya agariman ka agten iyan, bekken nga e Kristu nga Apu tida ya pagsirsirbiyan da, no di lugud diya ricricna ngas niya beggi da ya ipangpangruna da. Allilawen da ngarud ya panpanunut diya oosogen nga toley, gapu kadiya napaw-is nga kagi da nga makaawis.
19: Ngem no dakayu, agdindinamag ya panagtungpal nu iya pammati tida, ket itu ya gapu na nga maragsakan nac gapu dakayu. Ket gabay ku no diya nabaru kuma ngas ya emmu nu nga tungpalen. Ket no maipanggep iya dakec, madi kayu kuma pulus nga padasen nga gennung.
20: Ket e Apu Diyus nga mangpatalna dactida, ket dagus nga abaken na nge Satanas, nga arig nga ipagudel na dakayu.
: Uwed kuma dakayu ya siaayat nga asi niya Apu tida nga Jesus.
21: Pakumustaan nakayu kanu nge Timutyu nga kawanglac ennidi. Pakumustaan dakayu kanu met pe de Lusiyu, Diyasun, se Susipatru nga padac nga Hudyu.
22: Ket iyaken nge Tersiyu nga pinagsurat ne Pablu idi nga surat na dakayu. Pakumustaan nakayu pe, dakayu nga kakabsat ku ka pammati iya Apu.
23: Pakumustaan nakayu kanu pe nge Gayu, nga igina ya mangsangsangaili iyaken iya baley na, nga itu pe ya paggigimungan diya mamati ennidi. Ket e Erastu nga tesureru nidi nga ili, se e kabsat tida nga Kuwartu, pakumustaan dakayu pe.
24: Ngarud, uwed kuma dakayu nga amin ya siaayat nga asi niya Apu tida nga Jesu Kristu. Agten iyan kuma.
25: Madaydayaw kuma ngarud nge Apu Diyus. Ket no igina, mabalin nakayu nga pabilgen iya panamati nu, maikanatad mettas iya panggep niya Makaparagsac nga Damag nga isursuruc, se ya panggep met pe niya pannakaikaskasaba niyan nga damag maipanggep e Jesu Kristu. Ket itu pe ya pannakaipakaemmu niya ranta ne Apu Diyus, nga nailimed ka nabayag itun.
26: Ngem ita, naipakaemmu mettin ya banag niyan nga ranta na. Ket naemmuwan ngarud gapu mettas kadito nipaisurat ne Apu Diyus kadito mammadtu itun. Naipakaemmu ngarudin yan nga ranta na kadiya amin nga pagiliyan iya lubung, gapu ta itu met ya nibilin niya agnanayun nga Diyus, tasun maawis diya toltoley nga mamati se sumurut igina.
27: Itu nga kunec nga madaydayaw kuma ka agnanayun nge Apu Diyus. Igina ngas met ya Diyus nga makaemmu iya amin, ket madaydayaw kuma ngarud gapu iya pannakapadayaw ne Jesu Kristu. Agten iyan kuma ngarud.