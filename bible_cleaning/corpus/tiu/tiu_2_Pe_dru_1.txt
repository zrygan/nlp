1: Iyaken nge Simon Pedru nga isa nga agsirsirbi e Jesu Kristu se ya isa nga apustul nga agpaay igina. Agsurat tac dakayu nga naecdan ka pammati nga kapada mettas niya napateg nga pammati mi, gapu iya nalinteg nga gangey niya Diyus tida se Mangisalakan dactida, nga itu nge Jesu Kristu.
2: Sapay kuma ta nawadwad ya siaayat nga asi, se talna, nga naipaay dakayu nga tumaud iya pannakaemmu nu e Apu Diyus se e Jesus nga Apu tida.
3: Gapu iya nadiyusan nga pannakabalin ne Apu Diyus, necdan nactidan ka amin nga masapul tida iya panagbiyag tida se iya panangtungpal tida kadiya makaay-ayu igina. Ket naecde yan dactida gapu iya pannakaemmu tida igina, nga igina ya nangpili dactida sigun iya mismu nga kinadayaw se kinalaing na.
4: Ket gapu iya kinadayaw se kinalaing na, nikari na dactida diya napapateg se nakaskasdaaw nga unay nga karkari na. Tasun iyan, gapu kadidi nga karkari na, maliclikan nu kuma diya makapadakec nga uwed idi nga lubung gapu kadiya dakec nga tarigagay niya toley, tasun makipaglak-am kayu kuma iya gangey ne Apu Diyus.
5: Ket itu nga ikagumaan nu kuma nga iraman iya panamati nu ya panagtacneng. Ket iya panagtacneng nu, iraman nu kuma pe ya pannakaemmu maipanggep e Apu Diyus.
6: Ket iya pannakaemmu nu, iraman nu kuma pe ya panagtimbeng iya beggi nu. Ket iya panagtimbeng nu, iraman nu kuma ya panaganus. Se iya panaganus nu, iraman nu kuma ya panagtungpal kadiya makaay-ayu e Apu Diyus.
7: Ket iya panagtungpal nu e Apu Diyus, iraman nu kuma ya panangipateg kadiya kakabsat nu ka pammati. Ket iya panangipateg nu kadiya kakabsat nu, iraman nu kuma pe ya panagayat.
8: Ket no uwed dakayu didi nin se peyeng nga itu diya ad-adda nga wangwanglen nun, siguradu nga uwed sirbi se nabaru nga pagbanagan niya pannakaemmu nu iya Apu tida nga Jesu Kristu.
9: Ngem ya toley nga awan igina didi nga ugali, arig met nga toley nga nakulap winno madi makasingen ka nabay-at. Ta nalepanan nan ya banag nito panangdalus ne Apu Diyus igina kadiya basbasul nga winangwangel na itun.
10: Itu nga kakabsat, sipapasnec kayu kuma ngarud nga mangpatalged iya pannakapili se pannakaisaad nu. Ket no agten iyan ya wanglen nu, awan ngarud pakairraduwan nu iya imatang ne Apu Diyusin.
11: Ket iya agten iyan, adu diya napateg nga maipaay dakayu iya pannakairaman nu nad iya agnanayun nga pagiturayan ne Jesu Kristu nga Apu tida se Mangisalakan dactida.
12: Ket gapu iyan, orey no emmu nun diyan nga nibagac dakayu, se orey nabaked din ya panamati nu iya kinapudnu nga naisuru dakayun, panggep ku latta nga ipalpalagip dakayu nga peyeng diyan.
13: Ta ya kunec, mayat no palpalagipan nakayu kadiyan, bayat niya uwed pekkem anges nidi nga beggic.
14: Ta emmuc nga dandani yin ya panangpanaw ku idi nga beggic, sigun met iya nipakaemmu niya Apu tida nga Jesu Kristu iyaken.
15: Itu nga wanglec ngarudin amin nga kabaellac ita, tasun malaglagip nu kuma nga peyeng diyan nga banbanag, orey nad no awan nac kun.
16: Bekken met nga sarsarita nga pinataud ngas niya nasirib nga toley to nisuru mi dakayu, ito nipakaemmu mi dakayu ya pannakabalin niya Apu tida nga Jesu Kristu se ya umbet na nad manin. Bekken ngarud nga agten iyan, ta dakami mettas ya mismu nga nakasingen iya dackel nga kinaturay na.
17: Ta uwed kami met ito panangipakaemmu ne Apu Diyus nga Ama ito panangecde na igina ka dayaw se dayag na. Naecdan ngarud itun, ito nagicna mi to timec mettas ne Apu Diyus nga Katurayan nga Nadayag, nga kinunen na igina, Itu yani ya Anac ku nga dungdungnguwec. Igina ya pakaay-ayuwac, kunen na.
18: Nagicna mi ngarud yan nga timec nga gayat ka langit itun, ata nakibulun kami e Jesu Kristu itun, enna tageytey nga pinili ne Apu Diyus.
19: Ket iya agten iyan, napatalgeddan mettin dito nikaskasaba dito mammadtu itun. Ket dakayu, paglaingan nu met no ipangag nu da pe. Ta to kasaba da itun, maiyarig iya dilag nga dumardarang iya nagicbet nga lugar agingga ka parbangunin. Itu ya arig nga panagparang niya baggac, ket itu ya mangwada iya panpanunut nun.
20: Ket ya kangrunaan na, maawatan nu kuma nga awan diya padpadtu nga naisurat iya Bibliya nga gayat tas iya kabucbukudan nga panunut niya mammadtu.
21: Ta awan pulus kadiyan nga padtu ya nagtaud ngas iya nakem toley, no di lugud nagtaud e Apu Diyus gapu iya panangidalan niya Ispiritu Santu kadiya toley nga nangagi.