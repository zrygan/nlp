1: Ket gapu kadiyan nga banbanag, masapul ngarud nga lumallalu kuma ya panangipateg tida kadiya panursuru nga naadal tida, tasun bekken tida nga maiyaw-awan ka sabali.
2: Ta laglagipen tida kuma nga to linteg ne Apu Diyus, nipaikagi na mettas kadiya angheles itun, ket napanecnekkan met nga pudnu. Ket diya amin nga nagsalungasing winno nagsukir kadito bilbilin itun, nagbanag ngarud ka tumutup nga dusa da.
3: Dikad pe ita, madi tida ngarud met pe makalisi iya pannakadusa tida, no liwayan tida ya panangipateg idi nga pannakaisalakan tida. Ta ya Apu nga mismu ya nona nga nangipakaemmu idi nga pannakaisalakan nga ipaay na. Ket dito nakagicna igina itun, igida mettas ya nangipanecnec dactida nga pudnu yan nga pannakaisalakan.
4: Ket e Apu Diyus, nipanecnec na met pe maipanggep iyan, gapu kadiya nipasingen na nga pagilasinan, se duduma nga nakaskasdaaw, se diya nadumaduma nga nipawangel na gapu iya pannakabalin na. Ket pammanecnec pe to panangiwaras ne Apu Diyus ka nadumaduma nga pannakabalin nga ipaay niya Ispiritu Santu, sigun iya tarigagayan ne Apu Diyus nga panangiwaras.
5: Bekken nga diya angheles ya nipaayan ne Apu Diyus ka saad nga mangituray kadiya uwed iya lubung iya maadpangan nga timpu, nga itu pe ya timpu nga kunec idi nin.
6: Ta uwed kinunen niya isa nga toley, nga naisurat iya Bibliya nga kunen na,
: Kumaan kid ya kinapateg
: niya toley ikew, Apu Diyus?
: Ta silalagip ka met igida.
: Ape ngarud nga biyangam
: ya kapututan niya toley?
7: Pinagbalin mu met ya toley
: nga nanumnumu ngem iya kasasaad
: diya angheles,
: ngem bekken nga nabayag ya agten iyan.
: Ta pinadayawam met manin,
: nga necdem igina ya naraem nga saad na.
8: Ket nipaituray mu met igina diya aminin,
: nga arig nga ipatey mu ya saka na
: iya amin nga naparsuwa,
: kunen na. Ket iya agten iyan, nalawag ngarud nga igina ya pinagturay ne Apu Diyus iya amin, ket pulus nga awan nailaskig iya panangituray na. Ngem ita, madi tida pekkem nga masingen ya panangituray na iya amin.
9: Ngem emmu tida nga e Jesus, nagbalin ngarud itun nga nanumnumu ngem kadiya angheles, ngem madi nagbayag yan nga timpu. Ket gapu iya siaayat nga asi ne Apu Diyus dactida, nalak-aman ne Jesus ya pannakatey nga maipaay iya tunggal isa nga toley. Ket ya emmu tida ngarud itan, ket arig nga nabalangatan met nge Jesus nga sibaballaigi yin. Ta napadayawan nga tutu win nga naecdan ka maraem nga saad nan, gapu ito linak-am na nga pannakatey.
10: Mayat met ya agten iyan, ta e Apu Diyus, igina ngarud ya pagpaayan diya amin nga naparsuwa, se igina pe ya paggayatan diya amin. Itu nga tumutup met to inariman na iya makaigapu iya pannakaisalakan tida, nga itu nge Jesus. Ta inanayan ne Apu Diyus ya kasasaad ne Jesus gapu ito panaglak-am na ito rigat na. Ket agten iyan met tasun adu diya maibilang nga an-anac ne Apu Diyus, se tasun iturung ne Jesus da iya pakaidayawan da.
11: Ket bekken nas nga iyan, ta is-isa met ya Ama niya mangdalus se ya Ama diya nadalusanin. Itu nga madi malyew nge Jesus nga mangawag nga kakabsat na diya toley.
12: Ta kinunen na ngarud e Apu Diyus itun nga,
: Ipakaemmuc nad ya maipanggep ikew
: kadiya kakabsat ku.
: Ikantac nad pe ya panagdayaw ku ikew,
: iya imatang diya maurnung nga toley.
13: Ket kinunen na pe, E Apu Diyus ya pagtalkac. Ket kinunen na manin, Uwed dac idi, nga makibulubulun kadiya naibilang nga anac ku nga necde ne Apu Diyus iyaken, kunen na.
14: Ket gapu ta uwed kinatoley didi nga naibilang nga anac na, nagbalin met nge Jesus nga agten pe igida, ta naglak-am met pe iya kasasaad niya kinatoley da. Agten iyan ya winangel na, tasun gapu iya pannakatey na, pirdiyen na ya pannakabalin niya diyablu, nga itu ya pakaigapuwan niya pannakatey.
15: Ket iya agten iyan, winayawayaan ngarud ne Jesus diya amin nga nagan-ansing nga peyeng bayat niya panagbiyag da gapu iya umbet nga pannakatey da, nga arig nga ansing met ya nangtagabu igida.
16: Naglak-am ngarud nge Jesus iya kinatoley da, ta diyan nga tinulungan na, bekken met nga diya angheles, no di lugud diya toley nga kapututan nito Abraham.
17: Ket itu nga masapul nga linak-am ne Jesus diya amin nga kasasaad diya naibilang nga kakabsat na, tasun igina kuma ya agbalin nga managkaasi se mapagtalkan nga Kangatuwan nga Agsirsirbi, nga mangibegbeggi dactida e Apu Diyus. Ket iya agten iyan, inariman nan ya pannakaudas nga pakapakawanan diya basbasul diya toley.
18: Ket itan, gapu ta linak-am na ya panagrigat ito uwed nangsulisug igina, matulungan nactida pe yin no uwed mangsulisug dactida.