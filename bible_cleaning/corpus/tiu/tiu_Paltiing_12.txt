1: Ket itun, uwed nasingen iya abac lawa nga nakaskasdaaw nga pagilasinan. Itu ya isa nga babey, nga arig met nga naikawwes ya sinag iginan. Ket ya bulan met ya pagsikadan na. Ket ya ulu na, nabalangatan ka kuruna nga uwed sangapulu ket duwa nga bituwen na.
2: Uwed met bucsit na, ket nagkerkerres gapu iya panagrigat na nga agpakiskisin.
3: Ket itun, uwed sabali manin nga nakaskasdaaw nga pagilasinan nga nasingen iya abac lawa, ta uwed met dackel nga sinan-buwaya nga maawagan ka dragun. Nadgang ya kulur nito dragun. Pitu met ya ulu na, se sangapulu ya sacgud na, ket uwed kuruna niya tunggal isa kadito pitu nga ulu na.
4: Ket to ipus na, inapras na met ya pagkatlu diya bitbituwen iya abac lawa, ket naidegsut da iya ginet tin. Ket to dragun, nagsisikadin ito sangu nito babey nga dandani aganac kin, ta gabay na nga kanen kuma ya kebit nito babey, no maiyanac kin.
5: Ket to babey, isa nga lalaki met ya niyanac na. Ket yan nga kebit nga lalaki, igina ya mangituray nad iya amin nga nasnasyun ka nabaked nga turay nga agten iya kinabaked niya sacgukud nga landuc. Ket itun, naitalew mettin to kebit nga naipen iya edyan ne Apu Diyus iya trunu na.
6: Ket to babey, nagtalew met pe yin nga nawe iya isa nga edyan iya away, nga itu ya nisagana ne Apu Diyus nga pakaistimaran na ka unus isa nga ribu ket duwa nga gasut ket ennem nga pulu nga algew.
7: Ket itun, uwed gubat ka langitin, ta e Anghel Migel se diya kabulun na nga angheles, ginubat da to dragun se dito angheles na. Ket nakigubat met to dragun se dito anghel na igida.
8: Ket naabac met to dragun se dito angheles na, itu nga madi da napalubusan nga agedyan ka langitin.
9: Ket to dackel nga dragun, naidegsut ngarud manipud ka langitin. Ngarud, igina yan to sinan-malaga itun pekkem, se ya maawagan ka diyablu nga itu nge Satanas. Igina met ya mangal-allilaw kadiya toltoley iya amin nga lubung. Naidegsut ngarud iya ginet tin, ket naidegsut pe yin dito angheles na.
10: Ket nagicnac itun ya isa nga nabileg nga timec enna langit, nga kinunen na, Nadatnganin ya panangipasingen ne Apu Diyus iya panangisalakan na, se ya pannakabalin na, se ya panagari na. Se naipasingen pe yin ya turay nito nisaad na nga Kristu. Ta naidegsutin to peyeng nga nangpabpabasul kadiya kakabsat tida, nga igina met to nangpabasul igida nga algew-gabi iya sangu niya Diyus tida.
11: Ket ita, inabac mettin dito kakabsat tida, gapu ito pannakaidaga niya Urbun Karneru, se gapu ito pannakaibaga niya banag niya pammati da. Ket madi da met nibilang nga napatpateg ya biyag da ngem iya pammati da, orey naemmuwan da nga mapatey da gapu mettas iya pammati da.
12: Dikad pe anggem kuma ngas ya uwed ka langitin, se uwed kuma ngarud pe yin pakaragsakan diya aged-edyan ka langit! Ngem no ya ginet se baybay iya lubung, kackaasi da nga gennung, ta itu ya nagdessagan nito diyablu win. Ket napalaus ya unget nan, ta emmu na nga eteng ngin ya gundaway nan, kunen met nito timec.
13: Ket ito nadlaw nito dragun nga naidegsut iya ginet tin, nawe na met riniwidan to babey nga nangiyanac ito ebbing nga lalaki.
14: Ngem to babey, naecdan met ka duwa nga payac nga agten iya payac niya isa nga dackel nga bugkew, tasun makakayab nga mawe enna away. Itu ya pakaistimaran na ka unus tellu ket kagudduwa nga dagun. Ket iya agten iyan, naliclikan na ngarud ya unget nito dragun, nga itu to naawagan pe ka malaga.
15: Dikad pe to sinan-malaga, niparuwar na iya musung na ya adu nga danum nga agten iya ayus niya wangag, se na nipasarunu ito babey to dackel nga ayus danum, tasun malayus kuma nga maiyoloy to babey yin.
16: Ngem ya ginet, nisalakan na met to babey, ta nagngar ka dackel ya ginet, ket nagulpi nga inumtep to danum nga agten iya ayus niya wangag nga pinaruwar nito dragun ito musung na.
17: Ket nakaunget ngarudin to dragun ito babey. Itu nga nawe na ginubat diya duduma pekkem nga an-anac nito babey, nga igida diya agtungtungpal kadiya bilbilin ne Apu Diyus se mangipatpateg iya pudnu nga nipakaemmu ne Jesus.
18: Ket to dragunin, uwed pekkem iya pingit niya baybay, nga nagsisikad iya kapanagan.