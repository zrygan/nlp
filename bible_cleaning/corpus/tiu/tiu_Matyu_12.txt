Ito isa nga Algew Ngilin itun, manmanalan de Jesus iya laplapug nga namulaan ka trigu. Ket dito adalan na, nabisin dan, itu nga nagkelkeltung da kadiya dawa diya trigu, se da kinan.
Ket ito nadlaw diya duduma kadito Parisiyu, kinunen da e Jesus, Singem! Wangwanglen met diya adalan mu ya maiparit iya Linteg tida iya Algew Ngilin, kunen da.
Ket kinunen ne Jesus igida, Di nu pekkem aya nga nabasa iya Bibliya maipanggep ito winangel nito Ari Dabid ito nabisin, se dito kabulun na?
Ta imuneg met to Dabid iya pagdaydayawan nga maawagan ka baley ne Apu Diyus, nga nimet na to tinapay nga naidatun mettas e Apu Diyus. Ket nangan da met ito tinapay, orey emmu nito Dabid nga sigun iya paglinteggan tida, maiparit igina se kadito kabulun na ya mangan iyan nga tinapay. Ta diyan nas met agsirsirbi iya pagdaydayawan ya mapalubusan nga mangan iyan nga tinapay.
Ket se no maipanggep pe kadiya agsirsirbi iya Templu, di nu pekkem aya nga nabasa ya naisurat ito Linteg nito Muyses, nga gapu mettas iya wangel da nga panangtungpal da iya rebbeng da iya Templu no Algew Ngilin, ket maariman da met ya maiparit iya Algew Ngilin, ngem bekken da met nga maibilang nga makabasul?
Ket ya kinapudnu na, uwed met nagparang itan nga nadaydayaw ngem iya Templu.
Ngem madi nu pekkem maawatan ya kaipapennan nito kinunen ne Apu Diyus iya Bibliya nga, Bekken nga ya panangidatun ka animal ya paggugustuc, no di lugud ya panangngaasi, kunen na. Ta no maawatan nu kuma ya kaipapennan niyan, madi kayu kuma mangpabasul kadiya awan basul da.
Ta kinapudnu na, ya Anac nga Naipatoley, igina met ya Apu niya Algew Ngilin, kunen na.
Ket nanipud iyan nga edyan, nawe nge Jesus iya gigimungan diyan nga toley.
Ket enna gigimungan, uwed met isa nga lalaki nga nacpet ya ima na. Ket uwed da met pe antuni diya mayat nga mangidarum e Jesus, ket nagsapsapul da ka ipabasul da kuma igina. Itu nga nagsaludsud da igina nga kinunen da, Sigun iya Linteg tida, maipalubus kad ya mangpalaing no Algew Ngilin? kunen da.
Ket kinunen met ne Jesus igida, Kaspagarigan no uwed isa dakayu nga uwed karneru na nga naipisuc iya isa nga ebbut iya Algew Ngilin, di na ngarud mawe alaken nga aunen?
Ket no ya toley, napatpateg met nga unay ngem iya karneru. Dikad pe maipalubus ngarud iya Linteg tida ya panagariman ka nabaru iya Algew Ngilin, kunen na.
Ket kinunen na ito lalaki, Ucnatem ya imam, kunen na. Ket inucnat ngarud nito lalaki to ima na, ket nalaingan met nga tutu win, nga naipada ito isa nga ima nan.
Ket dito Parisiyu, rinumwar dan, nga nawe da nagiinnumanan no kumaan kuma niya panangpukaw da e Jesus.
Ket ito naemmuwan ne Jesus to panggep dito Parisiyu, pimanaw iyan nga lugar. Adu met diya toltoley nga nibulun igina. Ket amin diya agsakit igida, pinalaing na,
se binilin na da nga madi da mangipakaemmu maipanggep igina.
Ket agten iyan ya winangel na itun, tasun matungpal to padtu nga naipaikagi ito mammadtu nga Isayas itun, nga kinunen na,
Igina yani ya eb-ebbonec, nga pinilic.
Igina ya patpatgec nga pakaay-ayuwac.
Ibon ku nad ya Ispirituc nga mangbulun igina,
ket ipakaemmu na kadiya bekken nga Hudyu
ya nalinteg nga panagkeddeng ku.
Madi nad makisungsungbat winno agpekkaw,
se bekken nga diya kalkalsada
ya pakagicnaan diya toltoley igina.
Madi na nad kettuwen
ya nabekkog nga tabagan
winno ikapus nga ipac ya apuy
niya pabilu nga uwed pekkem asuc na,
agingga nga di na pekkem
matungpal nga sibaballaigi
ya nalinteg nga pangngeddeng ku.
Ket igina nad ya namnamaen
diya bekken nga Hudyu.
Ket uwed itun isa nga lalaki nga nipen da iya edyan ne Jesus. Kulap se umel yani, gapu ta naluganan ka sairu. Ket pinalaing ngarud ne Jesus to lalaki, ket nakasingen se nakakagi mettin.
Ket nasdaaw met amin dito toltoley, ket kinunen da iya panagtetebbar da, Igina kid to naipadtu nga Kapututan nito Ari Dabid? kunen da.
Ngem ito nadamag dito Parisiyu to winangel ne Jesus, kinunen da, Ya panangpatalew na ka sairu, ket gapu was met iya turay nga ecde ne Beelsebub nga pangulu diya sairu igina, kunen da.
Ket gapu ta emmu ne Jesus to panpanunuten da, kinunen na ngarud igida, No uwed pagariyan nga aggiginnura diya toltoley na, madi ngarud agpaut yan nga pagariyan. Agten met pe diya umili iya isa nga ili, winno diya kamkameng niya sangabalayan, ta no madi da makapagtutunus, madi ngarud met agpaut ya urnus da.
Ngarud, no agpipinnatalew de Satanas, nabingabingay ya bungguy nan, ket madi ngarud agpaut ya panagturay nan.
Ket iya agten iyan, no tutu ya kunen nu nga mangpatalew wac kadiya sairu gapu iya turay ne Beelsebub, akin-turay ngarud met ya usaren diya toley nu nga mangpatalew ka sairu? Igida mettas kuma ya mangipanecnec dakayun no gapu e Beelsebub winno e Apu Diyus ya panangpatalew ku ka sairu.
Ket no gapu iya Ispiritu ne Apu Diyus ya panangpatalew ku ka sairu, itu mettin ya mangipanecnec dakayu nga nadatngan dakayu nga tutu win ya panangituray ne Apu Diyus.
Ket agten idi pe: No uwed mayat nga umuneg iya baley niya isa nga nabileg nga toley, tasun takawen na kuma diya alikamen na, masapul nga punguwen na met nga mona yan nga nabileg nga toley, se nad makatakew nga tutu ka gabay na nga alaken iyan nga baley.
Pudnu met nga ya madi makibulun iyaken, kumuntra met iyaken. Se ya madi makitipun iyaken iya panangurnung ku, mangwara met.
Itu nga agten idi ya ibagac dakayu: Mabalin nga mapakawan ya orey nagan na nga basul winno maikagi nga dakec nga maikuntra ka sabali. Ngem ya panagkagi ka dakec nga maikuntra iya Ispiritu ne Apu Diyus, madi nad met mapakawan.
Ket agten pe ya orey nagan na nga agkagi ka maikuntra iya Anac nga Naipatoley, mabalin pekkem nga mapakawan. Ngem ya toley nga agkagi ka maikuntra iya Ispiritu Santu, pulus nga madi mapakawan, orey ita winno iya maadpangan nga timpu.
Kaspagarigan no ya kayu nga mamisic, emmu tida nga no nabaru ya kayu, basta nabaru met pe ya bisic na. Ket no dakec ya kayu, emmu tida nga dakec met pe ya bisic na. Ta ya bisic niya kayu, itu mettas ya pakailasinan na.
Ape? Dakayu, ket arig kayu was nga putputut diya nagita nga malaga! Ta madi kayu met maikagi diya nabaru, gapu ta dakec ya uwed iya panpanunut nu! Ngarud, ya uwed iya lemlemmet niya isa nga toley, itu mettas ya maikagi niya musung na.
Ket ya nanacman nga toley, nabaru ya tumaud igina, gapu ta nabaru met ya uwed iya lemlemmet na. Ket ya dakec nga toley, dakec met ya tumaud igina, ta dakec ya uwed iya lemlemmet na.
Ket pudnu met nga no timpu nad niya panangukum, sungbatan nad mettas diya toley diya tunggal nikagi dan nga awan sirsirbi na.
Ta diya ikagkagim ita, itu nad mettas yan ya mangipalawag nad no nakabasul ka winno bekken, kunen na.
Ket uwed da itun manursuru iya Linteg Hudyu, se dito Parisiyu, nga kinunen da e Jesus, Mistru, uwed kuma masingen mi nga pagilasinan nga arimanem, kunen da.
Ngem kinunen ne Jesus igida, Ay, diya toltoley ita nga timpu! Diya agsapsapul ka pagilasinan nga mangipanecnec, ket diyan nas dakec se diya pimanaw e Apu Diyus tasun makitipun da ka sabali yin. Ngem awan lugud maipasingen dakayu nga pagilasinan nu, malacsid ngas ito pagilasinan maipanggep ito mammadtu nga Hunas.
Ta to Hunas, ket nagedyan iya bessug nito dackel nga lames ka unus tellu nga algew se gabi. Ket agten met pe iyan, nga ya Anac nga Naipatoley, agedyan nad iya uneg niya ginet ka tellu nga algew se gabi.
Ket iya panangukum nad ne Apu Diyus, makisangu nad met dito taga-Ninebe itun, nga mairaman da kadiya toltoley nga sibibiyag ita nga timpu. Ket pabasulen dakayu met. Ta dito taga-Ninebe, nagbabawi da lugud itun, ito nagicna da to nikasaba nito mammadtu nga Hunas. Ket itan, uwed met idi ya naturturay pekkem ngem ito Hunas, ngem madi nu met ipangag.
Ket iya panangukum nad ne Apu Diyus, makisangu nad pe to Reyna nga nagturay itun enna abagatan, ket mairaman kadiya toltoley nga sibibiyag ita nga timpu. Ket pabasulen nakayu met pe to Reyna. Ta igina, orey deyyu ya edyan na itun, inumbet na met dinngeg ya kinasirib nito Ari Sulumun. Ket itan, uwed met idi ya naturturay pekkem ngem ito Ari Sulumun, ngem madi nu met denggen, kunen na.
Ket kinunen manin ne Jesus, Diya toley ita nga timpu, agten pe idi ya kasasaad da: No pimanaw win ya sairu nga naglugan iya isa nga toley, mawe agpaspasyar iya matictikag nga away, nga agsapsapul ka pagimangan na.
Ket no awan masmac na, kunen na ngarud, Sumoli yac ngasin ito toley nga pinanawac, kunen nito sairu. Ket sumoli ngarud ito toley, ket masingen na nga naisagana manin to toley, nga arig nga baley nga awan aged-edyan iyan, ket nasagadan se naurnusin.
Itu nga mawe to sairu nga mangibulun ka pitu nga kabulun na nga sairu nga dacdakec pekkem ngem igina, ket mawe da ngarud met aglugan ito toley, nga igina ya pagedyanan dan. Ket iya agten iyan, agbanag nga dacdakec manin ya kasasaad niyan nga toley yin ngem ito nona nga kasasaad na. Ket agten nad ngarud pe iyan ya kasasaad diya dakec nga toltoley ita nga timpu, kunen na.
Ket ito agkagkagi pekkem nge Jesus kadito toltoley, inumbet ya ina se diya kakabsat na nga lalaki. Nagsisikad da iya ruwar nito baley, ket gabay da kanu ya makitbar igina.
Ket uwed nangibaga e Jesus nga kinunen na, Uwed ya inam se diya kakabsat mu. Agsisikad da iya ruwar, ket uwed kanu ibaga da ikew, kunen na.
Ket e Jesus, kinunen na met, Nagan ngarud ya inac se diya kakabsat ku? kunen na.
Ket se na nituwec dito pasurut na, ket kinunen na manin, Singen nu kad didi, ta uwed ngarud idi nin diya ibilang ku nga inac se kakabsat ku!
Ta orey nagan na nga agtungpal iya tarigagay niya Amac nga uwed ka langit, itu ya maibilang nga kabsat ku nga lalaki winno babey, winno ya inac, kunen na.