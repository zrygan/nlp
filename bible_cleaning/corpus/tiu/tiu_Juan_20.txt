1: Ito gibegibet pekkem mas iya agsapa niya Duminggu, nawe to Marya nga iMagdala ito nakaitamennan ne Jesus. Ket nasingen na nga naipac gayamin to dackel nga batu nga naigiset ito tamen nan.
2: Dikad pe to Marya, nanagtag nga nawe iya edyan ne Simon Pedru se to adalan nga dinungdungngu ne Jesus, ket kinunen na igida, Nimet da met gayam ya Apu iya nakaitamennan na, ket madi kami emmu ya nangipennan da iginan, kunen na.
3: Dikad pe nawe ngarud nge Pedru se to isa nga adalan ito edyan niya tamen.
4: Nanagtag da nga duwa, ngem napaspaspas ya pananagtag nito isa nga adalan, itu nga kinonaan na nge Pedru nga dimateng ito edyan niya tamen.
5: Nagdokot nga simerep iya uneg, ket nasingen na to nangkubit da nga luput nga linen nga nakawalet iyan. Ngem madi met imuneg.
6: Ket to Simon Pedru, simarunu nga dimateng. Ket igina, nagtarus met nga imuneg iya tamen nin. Nasingen na to nangkubit da nga luput nga linen nga nakawalet ngas iya uneg.
7: Se nasingen na pe nga uwed pe iya uneg to pangyu nga naikalomot itun ito ulu ne Jesus. Ngem nalukut met nga bekken nga naitipun kadito duduma nga naikubit nga luput nga linen.
8: Ket to adalan nga non-ona nga nakadateng ito tamen, imuneg met pe yin. Ket ito nasingen na pe, namati ngarud met.
9: Ngem madi da pekkem naawatan itun ya banag dito naisurat iya Bibliya maipanggep e Jesus nga masapul nga agungar.
10: Ket dito duwa nga adalan, ito nasingen da ya uneg nito tamen nin, simoli dan kadiya pagedyanan da.
11: Ket itun, e Marya, uwed pekkem iya ruwar nito tamen nga agberberrit. Ket nagdokot nga agberberrit, nga simerep iya uneg nito tamen.
12: Ket uwed gayam nasingen na nga duwa nga angheles nga nakaluput ka puraw, ket agtugtugew da iya nakaipayan nito bangkay ne Jesus itun. Ya isa, uwed iya nagtocluwanan nito bangkay itun, ket ya isa, uwed iya nagsakaanan na.
13: Ket kinunen met dito angheles e Marya, Ape agberberrit ka, kabsat?
: Ket kinunen ne Marya igida, Nimet da ngamin ya Apuc, ket madic met emmu ya nangipennan da iginan, kunen na.
14: Ito nakagi na yanin, limaw-ing, ket uwed nasingen na nga agsisikad iyan. Ket e Jesus met. Ngem madi pekkem nalasin ne Marya.
15: Ket kinunen ne Jesus igina, Ape agberberrit ka, kabsat? Nagan ya sapsapulem? kunen na.
: Ket e Marya, gapu ta pagarup na no igina ya agay-aywan ito minuyungan, kinunen na igina, Ay, pangngaasim apu, no ikew ya nangiyalis ito bangkay na, ibagam kay ya nangipayam, ta mawe yac alaken, kunen na.
16: Ket kinunen ne Jesus igina, Marya! kunen na.
: Simangu ngarud nge Marya iginan nga kinunen na, Ay, Rabbuni! kunen na, ket kagi Hebriyu yan, nga kayat na nga kagiyen, Apu Mistru.
17: Ket kinunen ne Jesus igina, Madi nac icman nga igapus a, ta madic pekkem simoli iya Ama. Mawe ka ngas ipadamag kadiya kakabsat ku, nga sumoli yac kun iya Amac, nga itu pe ya Ama nu, se ya Diyus ku nga Diyus nu met pe, kunen na.
18: Ket nawe ngarud nipadamag ne Marya nga iMagdala kadito adalan nga nasingen na met ya Apu, ket nibaga na pe to kinagi niya Apu igina.
19: Ito gumabi yin iyan mettas nga algew Duminggu, uwed dito adalan nga siuurnung iya isa nga edyan. Ket nalacweddan diya gagayangan niyan nga baley, gapu ta mansing da kadito pangpangulu diya Hudyu. Ket pagamwan da, inumbet met nge Jesus, nga gasisikadin ito nagtetengngaan da. Ket kinunen na ngarud igida, Talna kuma ya uwed dakayu, kunen na,
20: se na nipasingen igida diya ima na se ya lepyong na nga natalingu. Ket naragsakan nga unay dito adalan na ito pannakasingen da iya Apu win.
21: Ket inulit ne Jesus nga kinunen na igida, Talna kuma ya uwed dakayu. Ket kinunen na pe, No kumaan nito panangibon niya Ama iyaken, ket agten met pe iyan ya panangibon ku dakayun, kunen na.
22: Ket ito nakagi na yanin, imanges nga inasngawan na da, ket kinunen na, Awaten nu ya Ispiritu Santu.
23: No pakawanen nu diya basul niya orey nagan na nga toley, mapakawan da met. Ket no madi kayu pakawanen da, madi da met mapakawan, kunen na.
24: Ngem ito nagpasingen nge Jesus kadito adalan na, awan met antuni itun to isa kadito sangapulu ket duwa nga adalan na, nga itu nge Tumas nga maawagan pe ka Singin.
25: Dikad pe dito pada na nga adalan ya nangipadamag igina nga nasingen da ya Apu win.
: Ngem e Tumas, kinunen na igida, Ahah! Madic ngarud mamati iyan no madic masingen se makarasew ya gayatan lansa kadiya ima na, se ipalbut ku ya imac iya lepyong na nga nadoyoc, kunen na.
26: Ket ito kalpasan makaduminggu, naguurnung manin dito adalan iya uneg niyan nga baley, ket kabulun da nge Tumasin. Nalacweddan diya gagayangan, ngem inumbet latta nge Jesus, ket nagsikad manin iya nagtetengngaan da. Ket kinunen na, Talna kuma ya uwed dakayu, kunen na.
27: Ket se na kinunen ngarud e Tumas, Singem ngarud diya imac, ket karasawem mun. Ket se ipalbut mu ya ima mun iya lepyong ku. Ipac mu ngarud ya panagduwaduwa mun, ket mamati kan! kunen na.
28: Ket e Tumas, kinunen na mettin, Ikew ngarud ya Apuc se Diyus ku! kunen na.
29: Ket kinunen ne Jesus igina, Mamati ka itan gapu ta nasingen nac kun, ey? Madaydayaw met diya toley nga mamati nga orey no di dac masingen! kunen na.
30: Adu pekkem diya duduma nga nakaskasdaaw nga pagilasinan nga inariman ne Jesus nga nasingen dito adalan na, ngem madi naisurat idi nga libru.
31: Ket diya naisurat idi nga libru, naisurat da tasun patiyen nu kuma nga e Jesus, igina ya Kristu nga Anac ne Apu Diyus. Ket no mamati kayu, maipaayan kayu ngarud ka biyag nga agnanayun, gapu iya kinaturay na.