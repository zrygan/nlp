1: Ket ito nona nga tulag ne Apu Diyus kadiya toley na, uwed dito bilbilin maipanggep iya panagdaydayaw da igina. Se uwed pe to nasantuwan nga pagdaydayawan nga inariman toley idi nga lubung.
2: Ta uwed to pagdaydayawan nga naariman ka tulda. Ket to pagdaydayawan, uwed duwa nga parte na. Ya makin-ruwar nga parte, ket naawagan ka Nasantuwan nga Edyan. Itu to edyan nito dilag, se to lamisaan nga papayan da ito tinapay nga maidatun e Apu Diyus.
3: Ket kurtina met ya giset nito pagdaydayawan, se uwed met pe kurtina nga nanglinged ito akin-uneg nga parte na. Ito linged nito maikadduwa nga kurtina, naawagan ka Kasantuwan nga Edyan.
4: Ket itu ya edyan nito pagdatunan nga naariman ka balituc, nga pagpocpooran da ka nabangug. Ket to Kasantuwan nga Edyan, itu met pe ya edyan nito lakasa nga nakalopkopan ka balituc. Ket to lakasa, itu to pakalaglagipan ito tulag nga nikari ne Apu Diyus. Ket itu to nakaipayan nito balituc nga gusi nga nakaitalipnan nito makan nga maawagan ka mana. Naipay pe ito lakasa to sacgukud nito Arun nga nagsaringit itun, se dito dumdumpelang nga batu nga nakaisuratan dito sangapulu nga bilin ne Apu Diyus.
5: Ket iya sap-ew nito lakasa, uwed duwa nga naariman nga balituc nga uwed payac da. Pakalaglagipan didi iya nadayaw nga kauwed ne Apu Diyus antuni. Nagsinnangu da iya sap-ew nito lakasa, ket nagdennet dito payac da nga nanglidum ito tekkeb nito lakasa. Ket ya tekkeb nito lakasa, itu to naawagan ka Pakaudasan nga Pakapakawanan diya Basbasul. Ngem bekken kuma nga ya surat ku wi ya pangilawlawagac kadiyan nga banbanag.
6: Ket agten iyan ngarud to pannakaurnus nito pagdaydayawan itun. Ket peyeng nga imuneg dito agsirsirbi ito makin-ruwar nga parte na, tasun tungpalen da ya rebbeng da e Apu Diyus.
7: Ngem to kangatuwan nga agsirsirbi ngas met ya nakauneg ito akin-uneg nga parte nga naawagan ka Kasantuwan nga Edyan. Ket orey igina, mamensan ngas met iya unus makadagun nga mabalin na ya umuneg iyan. Se no umuneg, masapul nga agitarey ka daga nga idatun na e Apu Diyus, gapu mettas kadiya mismu nga basul na, se gapu pe kadiya amin nga dakec nga naariman diya duduma nga toltoley itun nga madi da nadlaw nga basul da.
8: Ket nalawag ngarudin ya isuru niya Ispiritu Santu dactida maipanggep kadiyan nga banbanag, nga agten idi: Bayat niya kauwed pekkem nito makin-ruwar nga parte nito pagdaydayawan idi nga lubung, madi pekkem naipakaemmu kadiya toltoley no kumaan niya makauneg da kuma iya pudnu nga Kasantuwan nga Edyan.
9: Ket to panagdaydayaw da itun, itu ya mangipakaemmu dactida itan nga madi ngarud umdas ya nakem diya agdaydayaw, gapu kadiya sagsagut se an-animal nga idatun da e Apu Diyus.
10: Ta dito datdatun da itun, al-alagaden ngas met nga agpaay ngas kadiya masingen nga banbanag, nga agten kadiya pannangan, panaginum, se nadumaduma nga al-alagaden maipanggep iya pannakadalus. Ket napateg diyan agingga ngas iya timpu niya panangbangun ne Apu Diyus iya kabarbaru nga panggep na.
11: Ket ita, inumbet mettin nge Kristu nga Kangatuwan nga Agsirsirbi nga mangibegbeggi dactida e Apu Diyus. Igina ya agsirsirbi nga mangipaay kadiya nabaru nga banbanag nga nabangunin. Ket ya panagsirsirbi ne Kristu, nabarbaru. Ta bekken nga ya uneg niya isa nga pagdaydayawan nga inariman toley ya pagdaydayawan na. Kayat na nga kagiyen, bekken nga idi nga nakaparsuwaan nga lubung ya pagdaydayawan na, no di lugud nangatngatu. Ket se awan pagkurangan niyan nga imuneggan na nga pagdaydayawan na.
12: Ket ito imuneg nge Kristu iya Kasantuwan nga Edyan iyan nga pagdaydayawan, nam-amensan ngas nga masapul nga imuneg iyan, ket kustu win para iya amin nga timpu. Se bekken nga ya daga kalding winno ya daga niya urbun baka to nitarey na nga nidatun na, no di lugud ya daga mettas niya mismu nga beggi na. Ket iya agten iyanin, pinatalgeddan ne Kristu ya pannakasubbut tida nga agnanayunin.
13: Ket sigun ito daan nga wagas nga panagdaydayaw itun, diya toley nga nairaman kadiya naibilang nga bekken nga nadalus, ket naibilang da nga narugitin iya imatang ne Apu Diyus. Ngem no nawarsiyan diya agten iyan nga toley ka daga niya naidatun nga kalding winno turu nga baka, se iya kebbu niya napooran nga bumalasang nga baka, ket naibilang da nga awan rugit dan, tasun maibilang nga nadalus manin ya beggi da iya imatang ne Apu Diyus.
14: Ket no agten iyan to pakadalusan da itun nga timpu, di ngarud nabilbileg pekkem ya pannakabalin niya daga ne Kristu? Ta gapu iya panangiturung niya agnanayun nga Ispiritu, niyawat ne Kristu e Apu Diyus ya beggi na nga datun nga awan pagkurangan na. Ket gapu iya daga na, nadalusan diya lemlemmet tidan iya pakarigatan tida gapu ito panagtungpal tida kadito tungtungpalen nga awan mamaay da. Ket ita, siwayawaya tidan nga agsirbi iya sibibiyag nga Diyus.
15: Dikad pe e Kristu ngarud met ya mangibabaet nga nangirugi iya baru nga tulag. Itu nga diya pinili ne Apu Diyus nga katulag na, matawid da ngarudin to nikari na nga agnanayun nga tawid. Ta gapu ito pannakatey ne Kristu, nawayawayaan dan iya pannakaukum da gapu kadito basbasul da, nga naariman da ito uwed da pekkem iya masakupan nito nona nga tulag.
16: Kaspagarigan, uwed isa nga toley nga nagisurat ka katulagan, tasun no natey yin, emmu ngarud diya toley no nagan diya agtawid kadiya sanicwa na nga nabati. Ngem emmu tida nga awan pekkem matawid no madi pekkem maipanecnec ya pannakatey nito nangisurat.
17: Ta bayat niya kauwed na nga biyag pekkem ya agpatawid, madi pekkem matungpal ya katulagan. Ngem no natey yin, matungpalin amin diya naisurat nga nipatulag na.
18: Ket agten iyan met pe to nona nga nipatulag ne Apu Diyus kadiya toley na, ata to panangidaga da kadiya datun da, itu ya nangpatalged itun ito panangikari na.
19: Ta to Muyses itun, nipakaemmu na nga nona kadito toltoley dito amin nga bilbilin ito Linteg. Kalpasan na, namet ka daga diya urbun baka se diya kalding, nga uwed lauc na nga danum. Ket se na winarsiyan to nakaisuratan nito Linteg, se dito amin nga toltoley. To pangwarsi na, dutdut karneru nga nakulur ka nadgang, se isa nga ruut nga maawagan ka hisupu.
20: Se uwed pe kinagi nito Muyses kadito toltoley itun nga kinunen na, Idi nga daga, itu ya mangpalagda iya tulag nga nibilin ne Apu Diyus dakayu, kunen na.
21: Ket agten iyan met pe to panangwarsi na ito pagdaydayawan da nga tulda, se dito amin nga alikamen nga mausar ito panagdaydayaw da.
22: Ngarud, sigun iya Linteg, nistay amin dito naibilang nga narugit itun gapu ka basul, mabalin nga maibilang nga nadalusan manin gapu ka daga. Ket se no awan naidaga nga pagdatun, awan met pannakapakawan niya basul.
23: Ket iya agten iyan, inannamungan ne Apu Diyus to panagdaydayaw diya Israelita itun ito pagdaydayawan da nga tulda, gapu ta uwed to panangidaga da ka animal maikanatad ito nibilin na. Ngem to panagdaydayaw da, kaiyarigan ngas met niya kustu nga panagdaydayaw ka langit. Ta enna langit nga gennung, masapul ngarud nga namaymayat diya datun antuni ngem kadiyan nga datdatun da.
24: Diya namaymayat ngarud ya masapulin, ta e Kristu, bekken nga ya nasantuwan nga pagdaydayawan nga inariman toley to imuneggan na. Ta to nona nga pagdaydayawan, ket ladawan ngas niya kustu nga pagdaydayawan nga uwed ka langit. Ngem e Kristu, imuneg ngarud iya pagdaydayawan ka langit iya imatang mettas ne Apu Diyus. Ket ita, uwed met antuni nin nga mangibegbeggi nga maipaay dactida.
25: Ket to kangatuwan nga agsirsirbi nga mangibegbeggi ito pagdaydayawan nga tulda, masapul nga dinagun nga umuneg nga agdatun ito pagdaydayawan da nga nasantuwan. Ket ya nidatun na itun, bekken met nga ya daga na, no di lugud daga animal. Ngem e Kristu nga gennung, to nidatun na, ket itu ya mismu nga beggi na mettas. Ket bekken met nga namen-adu nga imun-uneg nge Kristu nga nangidatdatun iya beggi na.
26: Ta no masapul nga peyeng nga mabaliwan ya pannakaidatun na kuma, masapul ngarud met nga peyeng nga mapatey nge Jesus, manipud ito pannakaparsuwa niya lubung. Ngem ya kinapudnu na, nagparang nga nam-amensan, ket kustu win para iya amin nga timpu yan nga panagparang na. Nagparang ngarud ito nadatngan ya pannakatungpal niyan nga timpu win, tasun ipac na diya basbasul gapu iya panangidatun na iya beggi na.
27: Ket no dactida nga toley, sigud nga naikeddeng nga matey tida ka mamensan, ket kalpasan na, uwed pe yin ya panangukum ne Apu Diyus.
28: Ket agten pe iyan nge Kristu, ta nam-amensan ngas nga naidatun, ket kustu para iya amin nga timpu to pannakaidatun na. Naidatun ngarud tasun inagtu na nga nipac diya basbasul diya adu nga toltoley. Ket agparang nad manin nge Kristu ka maikadduwa, ngem bekken nin nga maigapu ka basul ya maikadduwa nga umbetan na, no di lugud tasun mailayunin ya panangisalakan na dactida nga sinanama nga agpadpadaan igina.