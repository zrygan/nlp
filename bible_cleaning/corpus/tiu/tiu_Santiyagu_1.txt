1: Iyaken nge Santiyagu nga isa nga agsirsirbi e Apu Diyus se e Apu Jesu Kristu. Itu yani ya surat ku dakayu nga kapututan dito sangapulu ket duwa nga anac nito Israel, nga naiwaraswaras ka nadumaduma nga lugar iya lubung. Kablaawan nakayu.
2: Kakabsat ku, ibilang nu kuma nga pakaanggemman nu nga tutu ya orey nagan na nga pakaparparigatan nu.
3: Ta emmu nu nga no anusan nu ya amin diyan nga pakapadasan iya panamati nu e Apu Diyus, lumaing kayu met iya kabaellan nu nga aganus.
4: Ket aganus kayu kuma nga peyeng, tasun napaw-is ya panagbiyag nu, se tasun naan-anay kayu kadiya amin nga panagibtur nu, nga awan pagkurangan nu kadidi nin.
5: Ket no uwed dakayu ya agkurang ka kinasirib na maipanggep kadidi, ikararag na kuma nga adngen e Apu Diyus, ket suruwan ngarud ne Apu Diyus. Ta managecde nge Apu Diyus kadiya amin nga toley, se madi na paalyewwen diya agadeng igina.
6: Ngem ya agadeng e Apu Diyus, sipapati kuma nga madi agduwaduwa. Ta no agduwaduwa ya agadeng, arig met nga palung ka baybay nga ipurad niya belluut.
7: Ya agten iyan nga toley, madi na kuma pagarupen nga ecdan niya Apu iya orey nagan na nga adngen na.
8: Ta agduwaduwa met ya agten iyan nga toley, ket peyeng nga mariribuc iya amin nga wanglen na.
9: Ket ya napanglaw nga toley nga kabsat tida ka pammati nga agrigrigat, agragsac kuma gapu iya nangatu nga kasasaad na e Apu Diyus.
10: Ket ya bacnang nga toley, agragsac kuma pe, ta emmu na nga bekken nga ya kinabacnang na ya napateg e Apu Diyus. Tutu met yan, ta ya bacnang, agpatingga ngas ya panagbiyag na, nga arig nga bellad nga dagus nga miterkag.
11: Ta no agmatuun ya sinag, macrit diya eddon diya rucruut. Ket diya belbellad da, miterkag dan, ket bekken met nga napaw-isin. Ket agten pe iyan ya bacnang, ta malabes nad pe, orey no madama pekkem nga bumacbacnang.
12: Uwed pakaragsakan niya toley nga aganus iya pakaparparigatan na. Ta kalpasan niya panaganus na, agballaigi, ket maecdan iya biyag nga agnanayun, nga arig nga maibalangat igina. Itu ya biyag nga nikari ne Apu Diyus kadiya agayat igina.
13: Ket ya toley nga agrigrigat, madi na kuma nga ipagarup nga e Apu Diyus ya mangsulisug igina. Ta e Apu Diyus ket madi met mangsulisug, se bekken pe nga masulisug ka kinadakec.
14: Ngem ya toley, masulisug met no iyaw-awan se iturayan diya bukud na nga tarigagay nga dakec.
15: Ket no paiturayan kadiya dakec nga tarigagay na, itu win ya agbanag ka pakabasulan na. Ket ya panagbasbasul, agtungpal met ka pannakatey.
16: Itu nga madi kayu kuma masikapan idinin, patpatgec nga kakabsat.
17: Ta no e Apu Diyus, igina met ya paggayatan diya amin nga nabaru nga awan dakec na. E Apu Diyus met ya namarsuwa kadiya mangwada iya abac lawa. Ngem igina, bekken nga agten kadiyan, ta awan pulus panagbaliw na, se madi agbalin nga mangecde ka gicbet.
18: Ket gapu mettas iya rimidyu ne Apu Diyus, pinagbalin nactida nga anac na gapu iya kagi na nga naipakaemmu dactida, nga itu ya kinapudnu. Agten iyan ngarud ya nirimidyu ne Apu Diyus, ta gabay na no dactida nga mamati, ket maiyarig tida iya kangrunaan kadiya amin nga pinarsuwa na.
19: Dakayu nga patpatgec nga kakabsat, tandaanan nu kuma yani nga ibagac dakayu: Aggaget kayu nga amin kuma iya panagdengngeg, ngem madi kayu kuma agdarusudus nga agkagi, se narigat kayu kuma pe nga makaunget.
20: Ta no makaunget tida, madi tida matungpalin ya nalinteg nga panggep ne Apu Diyus.
21: Itu nga bay-an nu kuma ya amin nga naalas nga panpanunut se adu nga dakec nga ugali. Ket agtudyu kayu was e Apu Diyus, nga peyeng nu nga laglagipen ya kagi na nga inawat nu. Ta naipakaemmu ngarud dakayun, ket itu pe yin ya pakaisalakanan nu.
22: Dikad pe tungpalen nu kuma ngarud ya kagi ne Apu Diyus. Ta no pagarupen nu nga makaanay ya panagdengdengngeg ngasin, iyaw-awan nu ngarud ya bukud nu nga panpanunutin.
23: Ta ya agdengdengngeg ngas iya kagi ne Apu Diyus, nga madi sumurut, ket arig met nga toley nga sarmingan na ya rupa na.
24: Ta masingen na ngarud ya rupa na iya sarming, ngem no pumanawin, dagus nga malepanan na to langa na nga nasingen nan.
25: Ngem dakayu, peyeng nu kuma nga adalen nga sipapasnec ya kagi ne Apu Diyus, se madi kayu kuma lepananin. Ta ya kagi ne Apu Diyus, awan pagkurangan na, ket itu ya makawayawaya dactida. Itu nga madi tida kuma agten kadito agpatingga ngas ka panagdengdengngeg, no di tida lugud sumurut nga peyeng, ket paragsaken nactida nge Apu Diyusin.
26: Ya toley nga mangipagarup nga pudnu ya panagdaydayaw na e Apu Diyus orey no bekken nga naannad ya panagbalikas na, ket nairradu mettin, ta awan sirbi na ya agten iyan nga panagdaydayaw na.
27: Ngem no madi kayu makibiyang kadiya dakec nga ugali iya lubung ngi, se no tulungan nu diya kackaasi nga ulila se diya balu, ket e Apu Diyus nga Ama tida, ibilang na nga napudnu se awan mansa na ya panagdaydayaw nu.