1: Kalpasan lima nga algew, nakadateng da ka Sesarya de Ananyas nga kangatuwan nga agsirsirbi iya Templu, se dito duduma nga panglakayen dito Hudyu, se isa nga abugadu nga agnagan ka Tertulu. Ket nawe da nipalawag ito gubernadur to gapu niya pangguraan da e Pablu.
2: Ket ito napauneg nge Pablu win, kinagi nito Abugadu Tertulu ito gubernadur to ipabasul da e Pablu win, nga kinunen na, Nadayaw nga Gubernadur, gapu iya kinasirib niya panangipangulum dakami, talna ngas ya uwed iya panagbiyag mi. Ket adu pe diya ar-arimanem nga mangpaurnus idi nga pagiliyan tida.
3: Ket naemmuwan diya umili kadiya amin nga il-ili nga tutu amin didi nga kinagic, itu nga agyaman kami nga unay ikew, Apu Gubernadur.
4: Ket gapu ta madic gabay no matactac ka, adngec kay ya anus mu nga agdengngeg iya eteng nga makagi mi.
5: Ta naemmuwan mi nga dakec yani nga lalaki, ta riribuken na diya amin nga pada mi nga Hudyu iya amin nga lubung. Ket igina met pe ya isa kadito mangipangulu iya bungguy dito Nasarenu.
6: Gabay na pe nga mansaan ya Templu mi. Itu nga tinkem mi, ta idarum mi kuma maikanatad iya Linteg mi.
7: Ngem nakibiyang met to Kumander Lisiyas nga nipapilit na nga inagaw dakami,
8: se nibilin na pe nga umbet kami idi nga mangipabasul igina iya sangum. Itu ya kinauwed mi yi. Ket no ikew kemmas ya mangsumarya iginan, mapanecnekkam nga tutu amin diya ipabpabasul mi yi, kunen nito Abugadu Tertulu.
9: Ket dito kabulun ne Tertulu nga Hudyu, nakipagkaypa da nga nagpabasul igina, nga kinagkagi da nga pudnu kanu dito kinunen ne Tertulu.
10: Ket to Gubernadur Pelic, sininyasan na nge Pablu nga agkagi yin. Ket idi to kinunen ne Pablu: Apu Gubernadur, emmuc nga nabayag ka nga nagturturay idi nin nga pagiliyan. Dikad pe sitatalged dac nga mangikalinteggan iya beggic iya imatang mu.
11: Nalaka met nga mapanecnekkam, nga sangsangapulu ket duwa nga algew pekkem mas nanipud ito ipeppen ku nga nakipagdayaw ka Herusalem.
12: Ket maemmuwam pe nga bekken nac nga nakisusuway winno nagkibkibur kadiya toley iya Templu mi, se orey pe kadito gigimungan mi, se orey no awac nga lugar ito siyudad.
13: Iya agten iyan pe, ket didi nga mangpabasul iyaken, awan makagi da ikew nga pakapanecnekkan nga pudnu diya ipabpabasul da iyaken ita.
14: Ngem tutu met to kunen da nga makitipun nac iya Dalan ne Apu Jesus, nga kunen didi nga toley nga busid kanu nga pammati. Ngarud, agdaydayaw wac e Apu Diyus, nga Diyus pe dito am-ama mi. Se mamati yac pe kadiya amin nga naisurat iya Linteg mi nga Hudyu, se kadiya amin nga nisurat dito mammadtu itun.
15: Namnamaec pe ya panangpagungar ne Apu Diyus kadiya amin nga toley, nga dakec man se nalinteg. Ket orey pe didi nga mangipabasul iyaken, itu met pe ya namnamaen da.
16: Itu nga wanglec nga peyeng ya kabaellac nga agwangel iya kustu, ta gabay ku no nadalus nga peyeng ya nakem ku, nga awan basbasul ku e Apu Diyus se kadiya toltoley.
17: Ket nabayag gac nga awan ka Herusalem ka piga nga dagun itun. Ket kasaspuc ku ngas antuni nga nawe nangitulud ka pangtulung nga kuwarta kadiya kailiyac nga makasapul, se mawec pe kuma agdatun iya Templu.
18: Ket enna Templu, itu to nakaaskuran dito duduma nga Hudyu nga iAsiya iyaken. Ngem awan met emmuc nga basul ku, ta kaar-ariman ku was ya pakadalusac, se awan pekkem riribuc itun, se awan pekkem unay nga toley itun.
19: Dito Hudyu nga iAsiya kuma ya umbet idi nga mangpabasul iyaken, no uwed makagi da kuma ikew nga ipabasul da iyaken.
20: Winno didi kuma ngas nga pangpangulu mi kuma ya mangagi yin, no uwed naemmuwan da nga basul ku ito inusig dac dito kunsehales ka Herusalem itun.
21: Ngem yan nas emmuc ket kaynun no to panangagic ka nabileg ito naisangu wac igida ya gabay da nga ipabasul iyaken, ta nibagac itun nga kagura dac gapu ta patiyec nga agungar diya natey, kunen ne Pablu.
22: Ket to Gubernadur Pelic, gapu ta uwed emmu na maipanggep iya pammati nga Dalan ne Apu Jesus, nisardeng na to panangbistigar na, ta disidiren na da kanu nad no umbet nge Kumander Lisiyasin.
23: Ket binilin nito gubernadur to kapitan nga pabantayan na nge Pablu, ngem madi da kanu parigaten, se bekken pe nga maparitan diya gagayyem na nga mangelbet kadiya masapul na.
24: Ket kalpasan niya sumagpipiga nga algew, inumbet to Gubernadur Pelic, se e Drusila nga asawa na nga Hudyu. Pinalbet da nge Pablu, ta gabay da nga denggen ya kagiyen na maipanggep iya panamati e Kristu Jesus.
25: Ket e Pablu, nikaskasaba na ya maipanggep iya panagtungpal kadiya nalinteg se iya panagtimbeng iya beggi, se iya panangukum pe ne Apu Diyus nad mettas. Ket to Gubernadur Pelic, mansingin ito nikasaba ne Pablu, itu nga kinunen na, Kustu nan! Mamensan nad manin, ta palbeten naka manin no uwed nad wayac, kunen na.
26: Ngem gabay na pe no pasucsukan kuma ne Pablu. Itu nga peyeng na nga pinalbet tasun makiamlang e Pablu.
27: Ket ito kalpasan duwa nga dagunin, uwed sabali nga gubernadur dan nga naisukat ito Pelic, nga itu nge Pursiyu Pestu. Ket to Gubernadur Pelic, binaybay-an na nge Pablu ito pagbaludan, ta gabay na no magustuwan kuma dito Hudyu.