1: Ket itun, nasingec to panangipac nito Urbun Karneru ito mona kadito pitu nga naikapet ito nalukut nga pagbasaan. Ket nagicnac ya isa nga uni nga arig nga eddug, nga itu ya panagkagi niya isa kadito eppat nga sibibiyag nga parsuwa, nga kinunen na, Umbet kan! kunen na.
2: Ket pinumsekkac, ket nasingec met ya isa nga puraw nga kabayu. Ket ya nakasakey igina, nakaikem met ka pana. Ket naecdan ka balangat, ket nawe mangabac kin nga sibaballaigi.
3: Ket ito nipac nito Urbun Karneru to maikadduwa nga naikapet, nagicnac ya kunen nito maikadduwa nga sibibiyag nga parsuwa, nga kinunen na, Umbet kan! kunen na.
4: Ket uwed rinumwar manin nga sabali nga kabayu, ket nadgang met ya kulur na. Ket ya nakasakey ito kabayu, naecdan ka turay nga mangpagubat kadiya toltoley iya lubung, tasun agpipinnatey da. Ket igina, naecdan met ka isa nga dackel nga ispada.
5: Ket itun, nipac manin nito Urbun Karneru to maikatlu nga naikapet, ket nagicnac manin ya kunen nito maikatlu nga sibibiyag nga parsuwa, nga kinunen na, Umbet kan! kunen na. Ket pinumsekkac, ket uwed nasingec nga nangisit nga kabayu win. Ket ya nakasakey igina, nakaikem ka isa nga pagtimbengngan.
6: Ket uwed nagicnac kun nga arig nga timec nga gayat iya edyan dito eppat nga sibibiyag nga parsuwa, nga kunen na, Ya pateg niya isa nga tabu nga trigu, ket itu ya tangdan iya isa nga algew win. Ket no beggas sebada, isa nga salup ngas ya maalac iya isa nga algew. Ket no ya lana ulibu se ya basi ubas, madi mu da kessayan! kunen na.
7: Ket ito nipac nito Urbun Karneru to maikapat nga naikapet, nagicnac ya kunen nito maikapat nga sibibiyag nga parsuwa, nga kinunen na, Umbet kan! kunen na.
8: Ket ito pinumsekkac, uwed met nasingec nga kabayu nga ngumilangila ya kulur na. Ket Patey ya nagan nito nakasakey ito kabayu. Ket uwed pe nip-ipuyut igina nga agnagan ka Hades. Ket naecdan da ka turay nga mangpatey iya pagkapat niya toltoley iya lubung gapu ka gubat, bisin, sakit nga makapatey, se gapu kadiya nauyung nga an-animal nga uwed iya lubung.
9: Ket itun, nipac nito Urbun Karneru to maikalima nga naikapet ito nalukut nga pagbasaan, ket uwed met nasingec iya sidung niya pagdatunan antuni, nga itu diya kararuwa diya napatey gapu iya panangipateg da iya kagi ne Apu Diyus, se gapu iya panangipakaemmu da iya pudnu nga patpatiyen da.
10: Ket kinagi met dito kararuwa nga kinunen da ka nabileg, Apu nga Mannakabalin, ikew ya awan basul na, se napudnu! Nungey yin aya ya panangukum mu kadiya toltoley iya lubung, tasun maibales kuma ngin to pannakatey mi? kunen da.
11: Ket itun, ya tumunggal isa igida, naecdan da ka puraw nga sutana. Ket naibaga igida nga agton da kanu pekkem mas ka eteng, nga sitatalna da kuma, agingga ka madatngan to naikeddeng nga bilang diya pada da nga agsirsirbi nga kakabsat nga mapatey nga agten mettas ito pannakapatey da itun.
12: Ket itun, nasingec nga nipac manin nito Urbun Karneru to maikanem nga naikapet ito nalukut nga pagbasaan. Ket nangyegyeg met itun ka nabileg gin. Ket ngimisit met pe yin ya sinag, nga arig nga kangisit niya panes nga naariman ka nangisit nga dutdut. Ket ya bulan nga nadakar itun, dinumgang met nga aminin, nga agten iya kadgang niya daga.
13: Ket diya bitbituwen, naiterterkag da iya ginet itun nga gayat iya abac lawa, nga arig met nga agterterkag diya naata pekkem nga bisic niya kayu nga igus no mabluut ka nabileg ya kayu win.
14: Ket ya abac lawa, nagpukaw met gayamin, nga arig nga pannakalukut niya isa nga nalukut nga pagbasaan. Ket diya amin nga tagtageytey se purpuru iya lubung, naiyalis da mettin manipud iya sigud nga edyan da.
15: Ket itun, nagsorsoroc mettin diya ar-ari nga agturturay nga uwed iya lubung, se diya duduma pe nga uwed saad da iya gubiyernu, se diya pangpangulu diya suldadu, se diya babacnang se diya duduma pe nga mabigbig nga toley. Ngarud, diya amin nga toley, orey diya tagtagabu winno diya siwayawaya nga toley, ket nagsorsoroc da ngarud kadiya liyaliyang se kadiya dadackel nga batu kadiya tagtageytey.
16: Ket pinumpumkaw da, nga kunen da maipanggep kadiya batbatu se kadiya tagtageytey, Ay, miterkag kuma ngin dakami, ta lingdan dakami kuma ngarudin iya pannakasingen niya agtugtugew iya trunu se iya unget niya Urbun Karneru!
17: Ta nadatngan ngarudin ya agdindinamag nga timpu niya panangukum da, ket awan met makalasat iyanin! kunen da.