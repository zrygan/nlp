1: Dikad pe gapu ta an-anac nakayu nge Apu Diyus nga patpatgen na, tumulad kayu kuma ngarud iya gangey na.
2: Ta to panangipateg ne Kristu dactida itun, itu kuma ya ugali nga tultuladen nu ita iya panagbiyag nu. Ta e Kristu, nipalubus na met ya pannakaidatun niya beggi na mettas para dactida. Ket inannamungan ne Apu Diyus yan nga winangel na, nga arig nga nabangug nga sagut se datun nga makaay-ayu mettas e Apu Diyus.
3: Ket gapu ta toley nakayun nge Apu Diyus, awan kuma wangwanglen nu nga dakec, nga agten kadiya pannakikamalala, winno diya naalas nga panpanunut, se ya kinaagum pe. Masapul nga awan pe sapsaputen nu nga agten kadiyan, ta bekken nga tumutup diyan kadiya toley ne Apu Diyus.
4: Ket madi met pe tumutup nga agibalikas tida kadiya naalas se ya panagkagi nga awan mamaay na, winno ya napalaus nga parparatu, no di lugud mapadayawan kuma nge Apu Diyus gapu iya panagyaman nga ibalbalikas tida.
5: Ta emmu tida met nga amin diya makikamalala, se diya naalas ya panpanunut da, se diya naagum, ket madi da ngarud mairaman nga makipagtawid kadiya iturayan de Kristu nge Apu Diyus. Diya naagum kunec, ta ya aguman da, ket agbalin nga arig nga diyus da nga daydayawen da.
6: Ket madi kayu ngarud ipalubus nga masikapan kayu kadiya toley nga awan mamaay niya panagkagkagi da maipanggep kadidi nga kinadakec. Ta ya kinapudnu na, gapu kadidi nga kinadakec, madusa ngarud diya agsukir e Apu Diyus, nga lak-amen da ya unget na.
7: Itu nga madi kayu ngarud makibulun kadiya agten iyan nga toley.
8: Ta itun, tutu met nga nagicbet pe ya panpanunut nu nga agten met pe igida. Ngem itan, uwed dakayun ya nawada nga panpanunut, gapu iya pannakaitipun nu iya Apu. Itu nga agtungpal kayu kuma ngarudin kadiya tumutup nga ugali niya isa nga anac niya wada.
9: Ta ya patauden niya ugali niya isa nga uwed iya wada, itu ya amin nga kinabaru, kinalinteg se kinapudnu.
10: Ket diya banbanag ngas nga makaay-ayu iya Apu kuma ya emmuwen nu.
11: Ket madi kayu makipagkanunung kadito wangwanglen dito agtungtungpal kadiya nagicbet nga panpanunut da. Awan met patauden da nga nabaru. Madi kayu ngarud makipagkanunung kadiya agten iyan nga kinadakec, no di lugud ipakaemmu nu kuma ya kinadakec da.
12: Ta tutu nga nakal-alyew nga unay dito duduma nga wangwanglen da nga sililimed. Ket nakal-alyew met orey yas no ya panangibalikas iya maipanggep kadiyan.
13: Ngem amin diya mawadaan nga banbanag, ket maiparangarang dan. Ket nawada ngarudin ya tutu nga kaipapennan da.
14: Itu ya kayat nga kagiyen nito pagkakagi nga kunen na,
: Malukag kan, ikew nga docyep!
: Agungar kan iya pakatayam!
: Ket iya agten iyan,
: e Kristu met ya mangwada ikew win,
: kunen na.
15: Itu nga peyeng nu kuma ngarud nga panunuten nga nalaing no nagan ya kustu nga mawangel nu. Ta bekken kayu nga agten kadito toley nga di pekkem makaawat, no di lugud nasirib kayu kuma ngin.
16: Gundawayan nu diya pannakasangu nu nga agariman ka nabaru, ta dakec ngamin diya toltoley ita nga timpu win.
17: Itu nga bekken kayu kuma nga agten kadiya awan pannakaawat da, no di lugud agariman kayu kadiya emmu nu nga gabay niya Apu.
18: Ket bay-an nu ya agenglew ka mainum, ta itu yan ya pagtaudan diya napalaus nga panagluku. Madi kayu ngarud agenglew, no di lugud paiturayan kayu nga gennung iya Ispiritu Santu.
19: Ket iya agten iyan, no agkagi kayu kadiya kapada nu, ket diya banbanag dito salsalmu se kankanta nga pagdayaw nu iya Apu kuma ya banag niya kagi nu, agten pe diya duduma nga kankanta nga agtaud iya Ispiritu Santu. Ket agkankanta se agtuctukar kayu kuma gapu iya panagdayaw nga uwed iya lemlemmet nu maipanggep iya Apu,
20: ta siiiyaman kayu kuma nga peyeng e Apu Diyus nga Ama tida. Ngarud, agyaman kayu gapu kadiya orey nagan na, nga sitatalged kayu gapu iya Apu tida nga Jesu Kristu.
21: Agpaituray kuma ngas ya tunggal isa dakayu iya kapada na, gapu iya panangipateg nu nga sidadayaw e Kristu.
22: Ket dakayu nga babey nga uwed asawa nan, paiturayan kayu ngarud kadiya asawa nu, nga arig nga maipaay mettas iya Apu ya panagpaituray nu.
23: Ta ya babey, ket pannakaulu na met ya asawa na nga lalaki. Ket agten mettas e Kristu, ta igina ya pannakaulu niya bungguy mamati, ket igina met ya Mangisalakan iya bungguy mamati nga maiyarig iya beggi na.
24: Ket iya agten iyan ngarud, masapul nga paiturayan nga peyeng diya babey kadiya asawa da, nga agten met pe iya panagpaituray niya bungguy mamati e Kristu.
25: Ket dakayu nga lalaki nga uwed asawa nan, ipateg nu met diya asawa nu, nga agten mettas iya panangipateg ne Kristu iya bungguy mamati, nga itu ya gapu nito nakatayan na. Ta nipaay na met ya beggi na para dactida nga bungguy mamati,
26: tasun madalusan tida nga bungguy na kadiya basbasul tida, gapu iya kagi na. Ta nipac nan diya basbasul tida nga bungguy na, nga arig nga inugasan nactida ka danum.
27: Agten iyan ya inariman ne Kristu, tasun paisagana na ya bungguy mamati, tasun napaw-is iya imatang na nad no alac nan. Ta gabay na no awan kuma mansa winno dakec niya bungguy mamati, winno orey nagan na nga pagkurangan na, tasun yan nas nadalusan se madi mapabasulin.
28: Ket agten iyan ngarudin ya rebbeng diya lalaki, ta masapul nga ipateg da diya asawa da, nga agten iya panangipateg da mettas iya mismu nga beggi da. Ta ya mangipatpateg iya asawa na, ket arig met nga ya mismu nga beggi na mettas ya ipatpateg nan.
29: Rumbeng ngarud ya agten iyan, ta awan met toley nga manggura iya beggi na mettas, no di na lugud istimaren se patpatgen. Ket agten ngarud iyan nge Kristu, ta istimaren nactida met nga mamati nga bungguy na.
30: Ta dactida, naibilang tida nga kamkameng niya beggi na mettas.
31: Ket itu ya agten ito kunen na iya Bibliya nga, Itu nga panawan niya lalaki ya ama na se ya ina na, ket makitipun iya asawa na. Ket diyan nga duwa, agbalin da nga arig nga is-isa ngin, kunen na.
32: Uwed met nauneg nga maadal tida idi. Ket ya pannakaawat ku idi nga banag, ket kaiyarigan na met nge Kristu se ya bungguy mamati nga naitipun igina.
33: Ngem maipanggep pe dakayu nga lalaki ya pakainaigan nidi. Ta ipateg nu kuma ngarud diya asawa nu, nga agten iya panangipateg nu mettas iya beggi nu. Ket no dakayu nga babey, masapul nga raemmen nu met diya asawa nu.