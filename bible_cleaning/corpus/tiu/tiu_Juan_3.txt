1: Ket uwed itun isa nga Parisiyu nga agnagan ka Nikudemu, nga isa nga kunsehal diya Hudyu.
2: Iya namensan, ginabi nito Nikudemu ya nawe iya edyan ne Jesus. Ket kinunen na igina, Mistru, emmu mi nga isa ka nga manursuru nga nibon ne Apu Diyus. Ta awan makaariman kadiya nakaskasdaaw nga pagilasinan nga ar-arimanem, no awan igina nge Apu Diyus, kunen na.
3: Ket kinunen ne Jesus igina, Pudnu met yani nga ibagac ikew: Madi aglak-am ya orey nagan na nga toley iya panangituray ne Apu Diyus no madi maiyanac manin nga mona ka kabarbaru nga biyag, kunen na.
4: Ket to Nikudemu, kinunen na manin, Kumaan ngarud niya pannakaiyanac manin niya toley nga manacmanin? Mabalin na kad ya umuneg iya bessug niya ina na tasun maiyanac manin? kunen na.
5: Ket kinunen manin ne Jesus igina, Pudnu met yani nga ibagac ikew: Madi mabalin nga aglak-am ya orey nagan na nga toley iya panangituray ne Apu Diyus no madi maiyanac gapu iya danum se gapu pe iya Ispiritu ne Apu Diyus.
6: Ta ya maiyanac ka kinatoley, ket kinatoley ngarud ya gangey na. Ket ya maiyanac gapu iya Ispiritu ne Apu Diyus, uwed igina ya gangey niya Ispiritu.
7: Madi ka kuma masikuran iya kunec ikew nga Masapul kayu nga maiyanac manin.
8: Ta ya Ispiritu ne Apu Diyus, arig nga belluut, nga agbelluut iya orey awac nga gabay na. Ket emmum ya kinauwed na, ta magicnam ya ungug na, ngem madi ka emmu ya paggayatan winno kapennan na. Ket agten met iyan ya gangey niya Ispiritu ne Apu Diyus nga uwed kadiya amin nga toley nga naiyanac manin gapu igina, kunen na.
9: Ket to Nikudemu, sinaludsud na e Jesus nga kinunen na, Kumaan ngarud niya pannakapasamac niyan? kunen na.
10: Ket kinunen ne Jesus igina, Isa ka met nga manursuru kadiya Israelita. Ape ngarud nga madi ka maawatan yan nga kunec?
11: Pudnu met yani nga ibagac ikew: Ya emmu mi, itu was ya kagkagiyen mi. Ket ya nasingen mi, itu was ya ibagbaga mi. Ngem dakayu, madi kayu met patpatiyen ya ipakaemmu mi.
12: Ket no madi kayu patiyen dito nibagac dakayu maipanggep kadiya banbanag nga uwed idi nga lubung, kumaan ngarud nga mamati kayu iyaken no ya banbanag nga nailangitan ya kagiyec?
13: Ket awan pekkem imunec ka langit malacsid iya imulug nga gayat ka langit, ket itu mettas ya Anac nga Naipatoley.
14: Ket ya Anac nga Naipatoley, maibayug nad met nga arig mettas nga ito panangibayug nito Muyses ito sinan-malaga enna away itun.
15: Maibayug ngarud, tasun amin nga mamati igina, ket uwed igida ya agnanayun nga biyag, kunen na.
16: Tutu met yan, ta gapu iya napalaus nga panagayat ne Apu Diyus kadiya toltoley idi nga lubung, niyawat na ya kackaisu nga Anac na, tasun amin nga mamati igina, madi mapukaw, no di lugud maecdan ka agnanayun nga biyag.
17: Ta nibon ne Apu Diyus ya Anac na idi nga lubung tasun maisalakan kuma diya toley gapu igina, nga bekken nga tasun ukumen na da.
18: Ngarud, madi maukum diya mamati iya Anac. Ngem diya madi mamati igina, naukum da mettin, gapu ta madi da ngarud mamati iya turay niya kackaisu nga Anac ne Apu Diyus.
19: Agten idi ya pakaukuman toley: Inumbet idi nga lubung ngin ya Mangwada ka toley. Ngem gapu ta dakec diya wangwanglen diya toltoley, ginabgabay da ya gicbet ngem iya wada.
20: Ta diya amin nga agwangwangel ka dakec, kagura da met ya wada. Ket madi da umadenni iya wada, ta madi da gabay nga maipasingen diya dakec nga wangwanglen da.
21: Ngem ya toley nga agtungpal iya kinapudnu, umadenni ngarud iya wada, tasun maipasingen nga naigapu e Apu Diyus diya winangwangel na.
22: Kalpasan diyan, nawe nge Jesus se dito adalan na enna prubinsiya nga Hudya. Nagedyan da antuni nga namacbautisar kadiya toltoley.
23: Ket to Juan, namacbautisar met pe itun enna lugar nga Enun, iya denni ka ili nga Salim, ta adu ya danum antuni. Ket diya toltoley, peyeng nga uwed nawe iya edyan nito Juan, ket binautisaran na da.
24: Ta itun, madi pekkem naibalud to Juan.
25: Ket ya napasamac itun, nakidisdiskutir dito adalan nito Juan iya isa nga pada da nga Hudyu maipanggep iya panagdalus nga alagaden niya pammati da nga Hudyu.
26: Dikad pe dito adalan ne Juan, nawe da ngarud nagsaludsud igina nga kinunen da, Mistru, malagip mu to toley nga nipakaemmum dakami itun nga nakibulun ikew enna demmang niya wangag Hordan itun? Ket mamacbautisar kanu met pe yin ita, ket maw-awe kanu igina diya amin nga toltoley! kunen da.
27: Ket kinunen nito Juan igida, E Apu Diyus ngas met ya makaecde iya pannakabalin niya toley.
28: Dakayu mettas ya makapanecnec nga tutu nga kinunec itun nga, Bekken nga iyaken ya Kristu, no di lugud naibon nac ngas nga agonona sacbay niya panagparang na, kunec met itun.
29: Kaspagarigan ya nubyu, ket igina met ya mangasawa iya nubya. Ket ya gayyem niya nubyu, igina met ya agsiput se agdengdengngeg nga siraragsac iya maariman iya pakalun, ket agang-anggem nga unay no magicna na ya kagi niya nubyu. Ket iyaken, agten nac pe iyan, ta agang-anggem mac nga unayin.
30: Ket to toley nga nipakaemmuc dakayu, kalinteggan na ya dumacdackel ya panagdayaw diya toley igina. Ket no iyaken nin, masapul nga maipasegged dac kun, kunen nito Juan kadito adalan na.
31: Ngarud, ya aggayat ka langit, nangatngatu met ya kinadayaw na ngem diya amin nga uwed idi nga lubung. Ket ya agtaud ngas idi nga lubung, ket nailubungan nas met, ket diyan nas banbanag idi nga lubung ya emmu na nga kagkagiyen. Ngem ya gayat ka langit, nangatngatu ngem diya amin.
32: Ket igina, ipakaemmu na ya nasingen na se nagicna na. Ngem awan met umawat iya ipakaemmu na.
33: Ngem diya toley nga umawat iya ipakaemmu na, itu diya toley nga mangipakaemmu nga napudnu ya kagi ne Apu Diyus.
34: Tutu met yan, ta ya nibon ne Apu Diyus, kagiyen na diya kagi ne Apu Diyus. Ta madi nipaidam ne Apu Diyus to panangecde na iya Ispiritu na igina.
35: Ket ya Ama, ayaten na met ya Anac, ket nitalec na igina diya amin.
36: Dikad pe diya mamati iya Anac, uwed igidan ya biyag nga agnanayun. Ngem diya madi agtungpal iya Anac, madi da aglak-am iyan nga biyag, no di lugud uwed igida ya panangukum ne Apu Diyus.