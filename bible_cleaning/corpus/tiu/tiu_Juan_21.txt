1: Iya namensan, kalpasan nito panagpasingen ne Jesus kade Tumas, nagpasingen manin igida nga adalan na enna baybay ka Galilya nga maawagan pe ka Baybay nga Tiberiyas. Ket agten idi to panagpasingen na igida
2: Agbubulun itun de Simon Pedru, Tumas nga managan pe ka Singin, e Natanyel nga iKana nga isa nga ili ka Galilya, se diya duwa nga anac nito Sebedyu, se uwed duwa pekkem kadito adalan ne Jesus.
3: Ket itun, nalagip nito Simon Pedru ya mawe aglames, itu nga kinunen na kadito kabulun na nga, Mawe yac lugud aglames, kunen na.
: Ket kinunen dito duduma, Umbet kami met pe, kunen da. Ket nawe da ngarud, nga nagbangka da nga nagkalap. Ngem pulus nga awan met naalac da nga nagwakas.
4: Ket ito sumingising ya sinagin, uwed met nge Jesus nga agsisikad iya pingit nito baybay, ngem madi nalasin dito adalan.
5: Ket kinunen ngarud ne Jesus igida, Kabulun, uwed naalac nu? kunen na.
: Ket kinunen da, Awan met pulus.
6: Ket kinunen ne Jesus igidan, Iwayat nu lugud ya sigay nu iya madiwanan niya bangka, ket uwed ngarud maalac nu, kunen na.
: Itu nga niwayat da nga tutu to sigay da iya madiwanan niya bangka ngin. Ket gapu ta adu nga unay diya naalac da nga lames, madi da met maisagpatin.
7: Ket to adalan nga dinungdungngu ne Jesus, kinunen na ngarud e Pedru win, E Apu met tuni! kunen na.
: Ket to Simon Pedru, ito nagicna na nga ya Apu to agsisikad antuni, dagus nga nagluputin, ta siuuba met itun, se limatuc iya danum nga agpagacdangin.
8: Ngem dito duduma nga adalan, nabati da pekkem iya bangka nga sumarunu igina, nga ginoygoyod da to sigay nga nakam-amac ya lames na. Bekken da nga deyyu nga unay iya gacdang itunin, ta pasar ngas sangagasut nga mitrus.
9: Ket ito nakagacdang dan, nasingen da nga uwed nabara nga bekkag, se uwed pe matuntunu nga lames antuni, ket uwed pe tinapay.
10: Ket kinunen ne Jesus igida, Mangelbet kayu pe kadito lames nga kaal-alac nu, kunen na.
11: Ket nawe ngarud to Simon Pedru ito bangka, ket nigacdang na to sigay da nga namekkemekket ka dadackel nga lames. Sangagasut ket lima nga pulu ket tellu met nga amin to lames. Ngem orey adu da nga unay, madi met naan-anu to sigay.
12: Ket itun, kinunen ne Jesus igida, Ala, mangan kayun, kunen na. Ket dito adalan, awan nakaitured igida nga nagsaludsud igina no tutu nga igina ya Apu. Ta ya kinapudnu na, emmu da nga sigud iya lemlemmet da nga igina met.
13: Ket itun, nimet ne Jesus to tinapay se dito lames, se na niwatwat igidan.
14: Itu yan ya maikatlu nga panagpasingen ne Jesus kadito adalan na kalpasan nito pannakapagungar na.
15: Ket ito nakabaaw dan, nagsaludsud nge Jesus e Simon Pedru nga kinunen na, Ikew, Simon nga anac ne Juan, ad-adu kad ya panagayat mu iyaken ngem iya panagayat didi iyaken? kunen na.
: Ket kinunen ne Pedru, Bo, Apu. Emmum nga patpatgen naka, kunen na.
: Ket kinunen ne Jesus igina, No agten iyan, istimarem ngarud diya arig nga urbun karneruc, a, kunen na.
16: Ket pinedwa ne Jesus nga sinaludsud e Pedru nga kinunen na manin, Simon nga anac ne Juan, ay-ayaten nac kadi? kunen na.
: Ket kinunen manin ne Pedru, Bo, Apu. Emmum met nga patpatgen naka, kunen na.
: Ket kinunen ne Jesus igina, No agten iyan, aywanam ngarud diya arig nga karneruc, kunen na manin.
17: Ket ya kapametlu na, kinunen ne Jesus e Pedru, Simon nga anac ne Juan, patpatgen nac kadi? kunen na.
: Ket linumdaang ngarudin nge Pedru gapu ta sinaludsud ne Jesus igina iya kapametlu no patpatgen na. Dikad pe kinunen ne Pedru, Ay, emmum ngarud diya amin, Apu, ket emmum met nga patpatgen naka! kunen na.
: Ket kinunen ne Jesus igina manin, Dikad pe istimarem ngarud diya arig nga karneruc, a.
18: Ibagac ikew ya pudnu: Ito kabanbanwag mu, ikew nga mismu ya mangkawwes iya beggim, ket siwayawaya ka nga mawe iya orey awac nga gabay mu nga pennan. Ngem tutu met nga no malakay kan, igaw-at mu nad ya imam, ket sabali ya mangkawwes ikew win. Ket manggeped nad pe ikew win, nga ipen naka ka madi ka gabay nga pennan, kunen na.
19: Ket kinagi ne Jesus yan tasun ipakaemmu na no kumaan niya pannakatey ne Pedru. Ket pakaidayawan met pe ne Apu Diyus ya pannakatey ne Pedru.
: Ket to nodi nga kinunen ne Jesus e Pedru itun, ket, Suruten nac ngarudin, kunen na.
20: Ket itun, limaw-ing nge Pedru, ket nadlaw na to adalan nga dinungdungngu ne Jesus nga mip-ipuyut igidan. Igina yan to adalan nga nagserig e Jesus ito pananggidam da itun, ito sinaludsud na iya Apu no nagan ya mangiyawat igina.
21: Ket ito nasingen ne Pedru yan nga adalan, kinunen na e Jesus, Ket igina, Apu, kumaan nad niya kasasaad na met? kunen na.
22: Ket kinunen ne Jesus, Bekken mu met nga biyang ya agten iyan. Iyaken nas met ya makaemmu no tarigagayac kuma nga sibibiyag pekkem yan nga toley iya isosolic nad manin idi. Ngem no ikew, basta suruten nac, a! kunen na.
23: Ket gapu iyan nga kinunen na, nagdinamag met kadiya pasurut ne Jesus nga madi nad kanu matey to dinungdungngu na nga adalan. Ngem bekken met nga agten iyan to kinunen ne Jesus, no di lugud kinunen na, Bekken mu met nga biyang no tarigagayac kuma nga sibibiyag pekkem yan nga toley iya isosolic nad manin idi, kunen na met.
24: Ket tun nga adalan, ket igina mettas ya mangipakaemmu win iya kinapudnu maipanggep kadiyan nga banbanag, se ya nangisurat pe kadiyan. Ket dakami, emmu mi nga pudnu met yani nga panangipakaemmuc.
25: Ket adu pekkem diya duduma nga winangwangel ne Jesus itun, nga madi naisurat idi. No maisurat da kuma nga amin, madi kid malaun niya lubung diya liblibru nga pakaisuratan da.