Ket pimanaw nge Jesus antuni, nga nagawir ito ili nan. Ket nibulun igina dito adalan na.
Ket ito Algew Ngilin, nangisuru ngarud nge Jesus iya gigimungan da. Ket dito nakagicna iya panangisuru na, adu igida diya nasdaaw, nga kinunen da iya panagtetebbar da, Ape nga agten kadiyan ya kabaellan niyan nga toley? Awac kid ya namettan na iya agten iyan nga sirib? Ape nga makaariman ka nakaskasdaaw?
Di met igina to allawagi, nga anac ne Marya, se ya kabsat mettas de Santiyagu, Huse, Hudas se Simon? Bekken kad nga aged-edyan idi nga ili tida diya kakabsat na nga babey? kunen da, ket inumsi da ngas met nge Jesusin.
Ket e Jesus, kinunen na met igida, Mapadayawan ngarud ya isa nga mangaskasaba, malacsid iya mismu nga ili na se kadiya kakabagiyan na, se kadiya kabbalay na, kunen na.
Ket iya agten iyan, awan met nakaskasdaaw nga nabalin ne Jesus nga inariman antuni, malacsid iya panangipatey na ngas kadiya ima na kadiya sumagpipiga nga agsakit, nga pinalaing na da.
Ket nasdaaw nge Jesus kadito kailiyan na, gapu ta madi da met gabay ya mamati.
Ket itun, nawe pinasyar ne Jesus diya il-ili antuni, nga nangisursuru.
Ket iya isa nga algew, pinaadenni na dito sangapulu ket duwa nga adalan na, ket sinagduduwa na da nga nibon. Nitalec na igida ya pannakabalin nga mangpatalew kadiya sairu.
Ket binilin na da nga awan itarey da, nga orey pekkel man winno legpi, se madi da agibulsa ka kuwarta. Sacgukud ngas ya mabalin da nga itarey,
se mabalin da pe ya agpalloka. Ket isa ngas kanu nga badu ya pagluput da.
Ket se kinunen na pe igida, No uwed mangsangaili dakayu, ket iyan mettas nga baley ya pagdagusan nu, agingga na nga pumanaw kayu iyan nga ili.
Ket no uwed ili nga madi dakayu rispitaren diya umili, se madi da gabay ya dumngeg iya isuru nu, panawan nu ngarud yan nga ili yin. Ket no pumanaw kayun, sapuken nu ya tapuc iya saka nu, tasun ipakaemmu nu igida nga awan bibiyang nu igidan, kunen na.
Ket nawe ngarudin dito adalan. Nikasaba da nga agbabawi kuma diya toltoley kadiya basbasul da.
Ket adu diya sairu nga pinagtalew da kadiya naluganan, se adu pe diya agsasakit nga linabu da ka lana, ket pinalaing da met da.
Ket nadamag ngarud nito Ari Herudes ya maipanggep e Jesus, ta nagdindinamag mettin ya maipanggep igina. Ket kinunen met diya duduma, Igina to Juan nga Mammautisar nga nagungarin! Itu ya gapu na nga uwed iyan nga toley ya pannakabalin nga mangariman kadiya agten kadiyan, kunen da.
Ngem kinunen met diya duduma, Igina to mammadtu nga Elyas.
Ket diya duduma, kinunen da nga, Isa nga mammadtu met, nga agten mettas kadito mammadtu itun, kunen da.
Ngem ito nagicna ne Ari Herudes diyan, ket kinunen na, Igina met to Juan nga Mammautisar, nga pinaputulac itun ya ulu na, ket nagungar mettin! kunen na.
Agten ngarud iyan to kinunen nito Ari Herudes, ta itun pekkem, nibon na met diya nawe nangtekkem ito Juan, se na pinaibalud nga sipupungu. Agten iyan to winangel nito Herudes itun, gapu ito Herudyas nga asawa mettas niya kabsat na nga Pelipe, ta inasawa met pe ne Herudesin.
Ta to Juan, nibagbaga na ngamin e Herudes itun, nga peyeng na nga kinunen nga, Bekken ngarud nga nalinteg ya winangel mu, ta inasawam met ya asawa niya kabsat mu mettas, kinunen na itun.
Itu nga kinalucsew nito Herudyas nge Juan itun, ket ginabay na no mapatey kuma ngarud to Juanin, ngem awan met mabalinan na.
Ta e asawa na nga Ari Herudes, dinayaw na met to Juan itun, ta emmu ne Ari Herudes nga nalinteg se nadayaw to Juan iya imatang ne Apu Diyus. Itu nga nislaanan met ne Ari Herudes to Juan. Ket ito naggicgicna nge Ari Herudes ito kasaba nito Juan, nasikuran nga unay. Ngem nagustuwan na met latta nga dinengdengngeg dito kagkagiyen nito Juan.
Ket ya napasamac itun, ito nadatngan to algew nga panangilagip da ito pannakaiyanac ne Ari Herudes, itu win to gundaway nito Herudyas. Ta inawis nito Ari Herudes nga pinunsiyunan na diya uupisyal niya gubiyernu, se diya kumander diya suldadu na, se diya nadayaw nga lalaki iyan nga prubinsiya nga Galilya.
Ket itun, ya anac ne Herudyas nga babey, nawe na met nipabuya ya panagsala na ito imatang de Herudes se dito makisangsangu igina, ket nagustuwan da ngarud. Ket kinunen met ne Ari Herudes ito balasang, Orey nagan na ya gabay mu, adngem mas iyaken nin, ta ecdec ngarud ikew! kunen na.
Ket nagsapata met pe nge Ari Herudes, nga kinunen na pe igina, Orey nagan na nga adngem iyaken, ecdec nga tutu ikew, orey no agpateg kuma iya kagudduwa niya pagturayac ya adngem, kunen na met.
Ket rinumwar ngarud to balasang nga nawe nagsaludsud ito ina na, nga kinunen na, Nagan kuma ngarud ya adngec? kunen na.
Ket kinunen met ne ina na, Ya ulu ne Juan nga Mammautisar a, ya adngem mun! kunen na.
Ket sigida met nga simoli to balasang nga imuneg ito edyan nito ari, ket kinunen na met, Ya gabay ku, ket ecdem iyaken ita mettas ya ulu ne Juan nga Mammautisar, nga maipay ka bandehadu, kunen na.
Ket linumdaang nga unay to ari yin. Ngem gapu ito sapata na, se gapu met iya kauwed dito sangsangaili na itun, ket madi na ngarud gabay nga paayen to adeng nito balasang.
Itu nga sigida nga nangibon to ari ka isa nga suldadu nga para patey, nga nibilin ngarud nito ari igina nga mawe na alac to ulu ne Juan. Ket nawe ngarud to suldadu nga nangputul iya ulu nito Juan ito nakaibaludan na.
Ket nelbet nito suldadu to ulu nito Juan, nga naipay ka bandehadu. Ket se na met niyawat ito balasangin. Ket to balasang, necde na met ito ina nan.
Ket ito nadamag dito adalan nito Juan to napasamac igina, nawe da inalac ya bangkay na, se da nipisuc ka tamen.
Ket dito adalan ne Jesus, ito simoli da nga gayat ito nakaibonan da, naguurnung da ito edyan ne Jesus. Ket nipadamag da igina diya amin nga winangwangel da se nisursuru da.
Ket itun, kinunen ne Jesus igida, Mawe tida ka lugar nga awan matagtagitoley na, tasun makaimang kayu ka eteng, kunen na. Agten iyan ya kinunen na, ta adu met diya toltoley nga agsusukat nga umbet ito edyan da, ket itu nga madi da met masangu orey yas manganin.
Dikad pe nagbangka ngarud de Jesus nga awan sabali nga kinabulun da, nga nawe da ka lugar nga awan matagtagitoley na.
Ngem adu diya nakasiput ito ipapanaw da, ket nabtaan da nga de Jesus met. Dikad pe dito toltoley, nagtatagtag da ngarud nga naggayat kadito amin nga il-ili antuni, nga nawe da met nga non-ona ngem kade Jesus ito pennan da.
Ket ito nakagacdang nge Jesusin, nasingen na dito nakad-adu nga toley. Ket naasiyan igida, ta arig da nga karneru nga awan agay-aywan igida. Ket iya agten iyan, sinursuruwan na da ngarud itun ka adu nga banbanag.
Ket ito gumidamin, imadenni dito adalan na igina, ket kinunen da, Away met idi, ket gumidam met pe yin.
Papanawem kuma ngin diya toltoley, tasun mawe da kuma ngumina ka kanen da kadiya kabangibang nga purpuruc se il-ili, kunen da.
Ngem kinunen ne Jesus igida, Dakayu lugud a, ya mangpakan igida, kunen na.
Ket kinunen da ngarud e Jesus, Bayay! Kayat mu kad nga kagiyen nga mawe kami kuma ngumina ka tinapay nga agpateg ka rinibu nga pisus, se mi ecde nga kanen da? kunen da.
Ket kinunen met ne Jesus igida, Piga diya tinapay nga uwed dakayu? We kayu man singen, kunen na.
Ket nawe da ngarud inemmu kadiya toltoley. Ket nibaga da e Jesus, Uwed lima nga bukel nga tinapay, se duwa nga lames, kunen da.
Ket nibilin ne Jesus nga agtugew kanu diya toltoley, nga maurnu-urnung da ito napaw-is nga karuutan.
Ket nagtugew da ngarud nga naurnu-urnung ka sagsangagasut se saglilima nga pulu.
Ket nimet ne Jesus dito lima nga bukel nga tinapay se duwa nga lames. Limangad ka langit ket nagkararag nga nagyaman e Apu Diyus, se na pinisepisey dito tinapay. Ket necde na kadito adalan na, tasun iwaras da kadito toltoley. Ket biningabingay na met pe dito duwa nga lames kadito amin nga toltoley.
Ket dito toltoley, nangan da ngarud nga amin, ket nabsug da met.
Ket kalpasan na, inurnung da dito nabuna nga napisepisey nga tinapay se lames, ket napnu met gayam ya sangapulu ket duwa nga lacba.
Ket ya bilang ngas dito mamanacman nga lalaki nga nangan itun, ket lima nga ribu.
Ket bayat nito panangpaawir ne Jesus kadito toltoley, dagus nga nipapilit na nga aglugan dito adalan na ito bangka. Pinona na da ngem igina, nga dumelmang da ito baybay, nga mawe da kanu ka ili nga Betsayda.
Ket ito nagpakada nge Jesus kadito toltoley yin, pimanaw pe yin nga nanang-at ka tageytey, nga nawe nagkararag.
Ito gumicbet tin, uwed met iya tengnga nito baybayin to bangka nga lugluganan dito adalan. Ket e Jesus, uwed pekkem nga agis-isa ito ginet.
Ket nasingen met ne Jesus nga marigatan da nga aggacgaud, ta masarubnga da ngamin ya belluut. Ket ito parbangunin, nawe nge Jesus ito edyan da, nga manmanalan met iya sap-ew nito baybay. Ket ginurat na ya lumiwan igida.
Ket ito nasingen dito adalan nge Jesus nga manmanalan iya sap-ew niya danum, pagarupen da met no belaw. Ket nagkekerres da ngarudin,
ta nasingen da nga aminin, ket napalaus met ya ansing da. Ngem sigida nga nagkagi nge Jesus igida, nga kinunen na, Madi kayu mansing, ta iyaken met! Madi kayu madanaganin! kunen na.
Ket nakilugan nge Jesus igida ito bangka ngin, ket nagtalna met to belluutin. Napalaus nga unay ya seddaaw dito adalan na,
ta di da pekkem pe naawatan itun ya kaipapennan nito panangpaadu ne Jesus kadito tinapay. Ta nagpatingga met ya malagip dan.
Ket ito nakadelmangin nge Jesus se dito adalan na, simanglad da ka Genesaret, ket nipundu dan to bangka da.
Apaman nga nakadsag da ito bangka, nailasin met diya toltoley nge Jesus.
Itu nga nagtatagtag ngarud dito toltoley nga nawe kadiya amin nga luglugar antuni, tasun mawe da alac diya agsasakit. Ket nipen da nga siiida da pekkem iya ida da iya orey awac nga nadamag da nga edyan ne Jesus itun.
Ngarud, iya orey awac nga napennan ne Jesus, barbaryu man, winno il-ili, winno purpuruc, ket ipen diya toltoley diya agsakit iya plasa na. Ket nipacpakaasi da nga no mabalin, secdengen kuma diya agsakit nge Jesus, orey no yan nas gayad niya luput na. Ket amin nga nakasecdeng igina, ket napalaing da met.