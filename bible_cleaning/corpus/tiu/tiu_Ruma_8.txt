1: Dikad pe dactida nga nairaman iya kasasaad ne Kristu Jesus, awan pakaukuman tidan.
2: Ta ya turay niya paglinteggan niya Ispiritu nga mangipaay ka biyag, itu met ya nangwayawaya dactidan iya pagturayan niya basul se patey, gapu iya pannakairaman tida iya kasasaad ne Kristu Jesus.
3: Winayawayaan nactida ngarud, ta no ya Linteg, madi na met kabaellan nga abaken ya pannakabalin niya basul, gapu ta kurang ya kabaellan diya toley nga mangtungpal. Itu nga e Apu Diyus met ya nangabac kin iya pannakabalin niya basul. Inabac na ngarud ito nibon na ya Anac na nga nagpaitoley, tasun uwed beggi na nga kalanglanga niya managbasul nga beggi tida, se tasun agpaay maigapu ka basul. Ket iya agten iyan, inabac ne Apu Diyusin ya pannakabalin niya basul, gapu iya beggi niya Anac na.
4: Ket inariman ne Apu Diyus ya agten iyan tasun ya nalinteg nga kaipapennan diya bilbilin niya Linteg, matungpal dactida nga madi agtungpal iya tarigagay niya kinatoley tida, no di lugud agtungpal iya tarigagay niya Ispiritu ne Apu Diyus.
5: Agten iyan ngarud ya inariman ne Apu Diyus, ta diya toley nga agtungtungpal iya mismu nga tarigagay da, laglagipen da ngas ya gabay niya kinatoley da. Ngem diya agtungtungpal iya tarigagay niya Ispiritu, laglagipen da ya gabay niya Ispiritu.
6: Ket diya toley nga manglagip pekkem iya gabay niya kinatoley da, agbanag da ngarud ka pannakatey. Ngem diya manglagip iya gabay niya Ispiritu, agbanag da iya biyag se talna nga ipaay ne Apu Diyus.
7: Ta diya toley nga manglagip iya tarigagay niya kinatoley da, guraen da met nge Apu Diyus, ta di da paiturayan iya linteg na. Ket ya kinapudnu na, awan met kabaellan da nga mangtungpal iya paglinteggan na.
8: Ket diya agtungtungpal iya tarigagay niya kinatoley da, bekken da met nga makaay-ayu e Apu Diyus.
9: Ngem no dakayu, bekken kayu nga agten kadiyan. Ta no tutu nga agedyan dakayu ya Ispiritu ne Apu Diyus, madi kayu nga tungtungpalen ya gabay niya kinatoley nun, no di lugud ya gabay niya Ispiritu win. Ngem ya orey nagan na nga toley nga awan igina ya Ispiritu ne Kristu, bekken met nga kuwa ne Kristu.
10: Ngem no uwed dakayu nge Kristu, uwed ngarud biyag diya kararuwa nu gapu iya pannakaibilang nun nga nalinteg, orey uwed pekkem pannakatey diya beggi nu gapu ka basul.
11: E Apu Diyus met ya nangpagungar e Kristu Jesus ito pannakatey na. Ket no agedyan dakayu ya Ispiritu ne Apu Diyus, biyagen nad ngarud pe ne Apu Diyus diya beggi nu, gapu iya Ispiritu na nga makibulubulun dakayun, orey uwed pannakatey diya beggi nu.
12: Dikad pe kakabsat, uwed karbengngan tidan. Ngem ya pagrebngan tida, bekken nga ya panangtungpal kadiya tartarigagay niya kinatoley tida.
13: Ta no tungtungpalen nu ngas diya tartarigagay niya kinatoley nu, ket agbanag kayu met ka pannakatey. Ngem no gapu iya tulung niya Ispiritu ne Apu Diyus, ket isardeng nu diya dakec nga wangwangel nu nga tumaud iya tarigagay niya beggi nu, ket agbiyag kayu nad pekkem.
14: Tutu met yan, ta diya amin nga maidalan iya Ispiritu ne Apu Diyus, anac met ne Apu Diyus da.
15: Ta ito naipaayan kayu iya Ispiritu ne Apu Diyus, bekken nakayu nga pinagbalin nga tagabu manin. Ansing met ya pagbanagan nu no agten iyan. Ngem ito naipaayan kayu iya Ispiritu ne Apu Diyus, pinagbalin nakayu lugud nga anac ne Apu Diyusin. Itu nga makaawag tida e Apu Diyus nga makunen tida nga, Ama! Amac!
16: Ket no agten iyan ya awag tida e Apu Diyusin, itu ngarudin ya panangpanecnec niya Ispiritu ne Apu Diyus iya lemlemmet tida nga mangipakaemmu nga anac nactida ngarud nge Apu Diyusin.
17: Ket gapu ta anac nactidan, agtawid tida nad met pe yin. Ngarud, agtawid tida nad e Apu Diyus, nga makipagtawid tida e Kristu. Ket agten iyan ngarud, ta no tutu nga makipagrigat tida e Kristu, mairaman tida nad met pe iya pannakapadayaw na.
18: Ket no utubec ya kinadayaw nga dumateng dactida no ipakaemmu nad ne Apu Diyus, ket pulus nga madic ikinkiney yin diya rigrigat ku idi nga lubung.
19: Ta sisasagana ngin ya amin nga parsuwa ne Apu Diyus, nga arig nga agpadpadaan da pe iya panangiparangarang ne Apu Diyus kadiya an-anac na.
20: Ta nanipud itun pekkem, nagbalin nga awan mamaay na ya amin nga pinarsuwa ne Apu Diyus. Ngem bekken nga gapu ta itu ya gabay da, no di lugud gapu ta itu to nibilin mettas ne Apu Diyus nga kasasaad da. Ket sigud nga namnamaen na nga uwed nad mettas nabaru nga pagbanagan da.
21: Ta uwed nad pannakawayawaya diya amin nga pinarsuwa ne Apu Diyus. Mawayawayaan da nad ngarud iya pakapirdiyan da, nga itu ya arig nga mangpatagabu igida. Ket mairaman da nad iya pannakawayawaya se iya pannakapadayaw diya anac ne Apu Diyus.
22: Agten iyan ngarud, ta emmu tida nga agingga ita nga timpu, aglaklak-am ka rigat diya amin nga naparsuwa, nga maiyarig iya panagrigat niya agpakiskis.
23: Ket bekken nas nga dito duduma nga naparsuwa diya agrigrigat. Ta dactida met pe, ket maparparigat tida iya panagpanunut tida. Ta dactida met diya naipaayan iya Ispiritu Santu, nga itu ya mangpatalged dactida ita iya nabaru nga tawiden tida nad mettas. Maparparigat tida ngarud ita, bayat niya panangpadpadaan tida iya timpu nga panangipanecnec ne Apu Diyus nga tutu nga anac nactidan. Ket itu nad ya pannakawayawaya diya beggi tida, nga maipac kin ya kinatoley tida.
24: Ket tutu met nga namnamaen tida yanin gapu iya pannakaisalakan tida. Mangnamnama tida pekkem ngarud, ta no uwed dactidan ya ninamnama tida, bekken nin nga tutu nga namnama yanin. Ta awan ngarud mangnamnama nga mangpadpadaan iya uwed iginan.
25: Ngem no madi pekkem madatngan ya namnamaen tida, padaanan tida nga siaanus.
26: Ket agten pe ya Ispiritu ne Apu Diyus, ta tulungan nactida iya pagkurangan tida iya panamati tida. Ta madi tida emmu no kumaan kuma niya kustu nga panagkararag tida, ket itu nga ya Ispiritu ya mangibagbaga e Apu Diyus para dactida maipanggep kadiya sagabaen tida nga di tida kabaellan nga ibalikas iya panagkararag tida.
27: Ket e Apu Diyus, sukimaten na ya uwed iya panpanunut tida, ket emmu na met pe ya pangpanggeppen niya Ispiritu para dactida nga naibilang nga toley na. Ta ipacpakaasi nactida ya Ispiritu e Apu Diyus, ket ya ibagbaga na para dactida, maikanatad ngarud iya tarigagay ne Apu Diyus.
28: Ket emmu tida met nga amin nga mapasamac dactida, pagbalinen ne Apu Diyus nga nasirbi para dactida nga agayat igina se napili gapu iya panggep na.
29: Ta itun pekkem, emmu ne Apu Diyusin diya toley nga isaad na ita. Ket igida diya sigud nga panggep na nga pagbalinen nga pakasingnan mettas iya gangey ne Jesu Kristu nga Anac na, tasun e Jesu Kristu ya maibilang nga kainunaan se katurayan nga kabsat diya amin nga pagbalinen ne Apu Diyus nga anac na.
30: Ket diya panggep na nga agbalin nga agten iya Anac na, itu diya pinili na, se na nibilang da nga nalinteg gin, se niraman na da pe iya pannakapadayaw na.
31: Ket gapu ta maawatan tida yan, agten idi met ya makunen tidan: Awan ngarud makaabac dactidan, gapu ta isangil nactida nge Apu Diyus.
32: Ngarud, e Apu Diyus, madi na nipaidam ya mismu nga Anac na nga Jesus, no di lugud nipalubus na nga napatey nga agpaay dactida nga amin. Ket gapu ta nipaay na ya Anac na dactida itun, di nactida ngarud kanunungen iya panangecde na nga siaasi iya Anac na ka amin nga banbanag?
33: Ket no dactida nga pinili ne Apu Diyus, emmu tida nga awan makapabasul dactida iya imatang ne Apu Diyusin. Ta e Apu Diyus met ya nangibilang dactida nga nalinteg iya imatang na.
34: Awan pe makaukum dactidan iya imatang ne Apu Diyus. Ta e Kristu Jesus, igina met to natey, ket bekken nas nga natey, no di lugud napagungar met pe. Ket naisaadin iya kadayawan nga edyan, nga itu ya madiwanan ne Apu Diyus. Ket igina mettin ya mangibabaet dactidan e Apu Diyus.
35: Awan ngarud met pe makaisina dactidan iya panagayat ne Kristu. Ngarud, orey no agrigrigat tida se orey mariribukan ya panpanunut tida, winno mairurumen tida, se orey agkurang tida ka kanen se luput, winno napeggad ya panagbiyag tida, se orey no mapatey tida pe, ket awan latta makaisina dactida iya ayat ne Kristu.
36: Ta agten ngarud ito kunen na iya Bibliya nga,
: Gapu iya panamati mi ikew,
: aggidgidam nga agpeggad kami
: ka pannakapatey.
: Ket naibilang kami ngasin
: nga arig nga karneru
: nga naisagana ngin nga maparti,
: kunen na.
37: Ngem bekken kuma nga itu ya pagdanagan tida diyanin. Ta orey no agten iyan ya kasasaad tida, nabilbileg latta ya panangabac tida iya amin diyan, gapu igina nga nangayat dactida.
38: Ta siguraduwec nga awan makaisina dactida iya panagayat ne Apu Diyus dactida, orey no ya pannakapatey man, winno orey nagan na nga mapasamac iya biyag tida. Awan ngarud makaisina dactida iya panagayat na, orey no diya angheles man, winno diya sabali nga di masingen nga agturay se diya orey nagan na nga uwed pannakabalin na, winno diya mapasamac ita winno iya maadpangan.
39: Ket orey nagan na nga uwed iya ngatu winno iya segged, winno orey nagan na pekkem nga naparsuwa, ket awan pulus kadidi ya makaisina dactida iya ayat ne Apu Diyus nga nipaay na dactida gapu e Kristu Jesus nga Apu tida.