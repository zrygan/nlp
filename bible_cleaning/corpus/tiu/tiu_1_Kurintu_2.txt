1: Kakabsat, malagip nu kuma to ugalic ito nawe yac iyan itun nga nangipakaemmu dakayu iya maipanggep e Apu Diyus. Ta bekken nga ya nauneg nga panangasaba winno panpanunut ya nangawis ku dakayu.
2: Ta bayat nito kauwed ku iyan nga edyan nu, nirantac nga awan sabali nga ikasabac dakayu malacsid iya maipanggep e Jesu Kristu, ket kangrunaan na ya maipanggep ito pannakatey na ito krus.
3: Tutu nga ito uwed dac iyan nga edyan nu, nakapsut tac ngas, ket sidadayaw wac se siaannad dac met pe nga unay gapu iya gagarac.
4: Ket ito panangisuruc se panangilawlawag ku dakayu itun, madi yac nagusar ka napaw-is nga balikas nga makapasurut dakayu, no di lugud nagkagi yac nga nangawis dakayu gapu iya panangpanecnec niya pannakabalin niya Ispiritu ne Apu Diyus.
5: Ket agten iyan ngarud to panangisuruc, tasun ya panamati nu, awan pakainaigan na iya kinasirib niya kinatoley, no di ngas iya pannakabalin ne Apu Diyus.
6: Ngem no kadiya nataengnganin ka panamati, agkagi kami ngarud ka nauneg nga panursuru igida. Ngem ya agten iyan nga kinasirib, bekken nga agten iya sirib diya toley winno diya agtuturay idi nga lubung. Ket didi nga agtuturay, mapukapukaw da ngas met.
7: Ngem ya kagiyen mi nga gennung, itu ya kinasirib ne Apu Diyus mettas nga madi pekkem naipacpakaemmu itun kadiya toley, ta nalimed igida itun. Ket ito madi pekkem naparsuwa ya lubung, nikeddeng ne Apu Diyus nga maariman yani nga panggep na maipanggep iya kinasirib na. Ket maipaay met yani iya pakaidayawan tida.
8: Ket diya agtuturay idi nga lubung, pulus nga madi da nakaawat itun idi nga kinasirib. Ta no naemmuwan da kuma, di da kuma nipailansa ya kadayawan nga Apu ito krus.
9: Ngem agten mettas iya naisurat iya Bibliya nga kunen na,
: Ya nakaskasdaaw nga
: madi pekkem nga nas-asingen diya toley
: se ya madi da pekkem nga nagicgicna,
: se ya madi da pekkem ipagarup nga mapasamac,
: ket itu mettas ya panggep ne Apu Diyusin
: para kadiya agayat igina,
: kunen na.
10: Ket tutu met yan, ta gapu iya Ispiritu na, nipakaemmu ne Apu Diyus dactida yani nga panggep na. Ta awan madi emmu niya Ispiritu ne Apu Diyus, ket orey diya amin nga uwed iya lemlemmet ne Apu Diyus, emmuwen na met pe.
11: Kaspagarigan no ya toley: Awan ngarud sabali nga makaemmu iya uwed iya lemlemmet niya isa nga toley no di ngas iyan mettas nga toley. Ket agten pe, nga ya Ispiritu ne Apu Diyus ngas met ya makaemmu iya uwed iya lemlemmet ne Apu Diyus.
12: Ket no dactida, bekken nga ya panpanunut nga tumaud kadiya uwed idi nga lubung ya naipaay dactida, no di lugud ya Ispiritu ne Apu Diyus, tasun maawatan tida diya amin nga banbanag nga nikaasi ne Apu Diyus dactida.
13: Ket iya agten iyan, bekken nga ya kinasirib toley ya pagtaudan diya isuru mi, no di lugud ya Ispiritu ne Apu Diyus. Ket idi nga ipakaemmu niya Ispiritu ne Apu Diyus dakami, ket itu pe yin ya ipakaemmu mi dakayu nga naecdan pe iya Ispiritu na.
14: Ngem diya toley nga awan igida ya Ispiritu ne Apu Diyus, madi da met ikaskasu diya ipakaemmu na, ta ipagarup da nga awan kaipapennan didi igida. Ket di da met pe makaawat maipanggep kadiyan, ta diyan nas paiturayan iya Ispiritu ne Apu Diyus diya makalasin kadiyan.
15: Ket diya toley nga paiturayan iya Ispiritu ne Apu Diyus, ket malasin da ngarud ya kinapateg niya amin didi. Ket ya kinapateg diya agten kadiyan nga toley iya imatang ne Apu Diyus, madi met malasin diya bekken nga mamati.
16: Ta agten mettas iya naisurat iya Bibliya nga kunen na,
: Awan toley nga makaemmu
: iya uwed iya lemlemmet niya Apu,
: ket awan met pe makabalin nga mangisuru igina,
: kunen na. Ngem no dactida, uwed met dactida ya panpanunut ne Kristu win.