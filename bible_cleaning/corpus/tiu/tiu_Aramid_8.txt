1: Ket imannamung nge Saulu nga siaanggem ito pannakapatey ne Esteban.
: Ket iyan mettas nga algew, itu ya panangrugi niya napalaus nga pannakairurumen ito bungguy diya mamati enna Herusalem gapu kadito bekken nga mamati. Itu nga naiwarawara diya mamati kadiya nadumaduma nga lugar kadiya prubinsiya nga Hudya se Samarya. Ngem dito apustules, nagbati da nga nagedyan pekkem ka Herusalem itun.
2: Ket uwed antuni diya nagipasnec ka pammati da. Itu diya nangitamen ito Esteban. Ket napalaus ya panagsangsangit da igina.
3: Ket to Saulu, pinarparigat na met dito mamati e Jesus, ta gabay na nga pirdiyen ya bungguy da. Adu dito linnec na nga babaley, nga nawe nagiyulug ka lalaki kada babey, se na da nipabalud.
4: Ket dito mamati nga naiwarawara, nikaskasaba da ya Makaparagsac nga Damag maipanggep iya kagi ne Apu Diyus kadiya amin nga il-ili nga napennan da.
5: Ket e Pelipe itun, nanagus nga nawe iya isa nga ili ka Samarya. Nangikaskasaba kadiya umili antuni maipanggep iya Kristu nga nibon ne Apu Diyus.
6: Ket diya toltoley ennan, nagkaykaysa da nga nangipangag ito nikasaba ne Pelipe ito nagicna da to kinagi na se nasingen da diya pagilasinan nga inariman na.
7: Ta napatalew diya sacsairu kadiya adu nga toley nga naluganan, ket nagkerkerres met dito adu nga sacsairu nga rinumwar kadito linuganan da. Se adu pe dito napalaing nga piley se lugpi.
8: Dikad pe nagang-anggem nga unay dito toley iyan nga ili.
9: Ket uwed isa nga lalaki antuni nga salamangkeru nga nasnasdaawan dito iSamarya itun, nga agnagan ka Simon. Kunen met nito Simon nga igina kanu ya isa nga nadayaw nga toley.
10: Ket nipangpangag ngarud diya orey nagan na nga toley, orey nanumu man winno mabigbig. Ket kinunen dito toltoley, Igina mettin ya pudnu nga pakasingnan iya pannakabalin ne Apu Diyus, ket maawagan met ka Mannakabalin, kunen da.
11: Nipangpangag da ngarud, ta nabayagin nga nagsalsalamangka ka nagsedseddaawan da.
12: Ngem ito mamati dan ito nikaskasaba ne Pelipe nga Makaparagsac nga Damag maipanggep iya panangituray ne Apu Diyus se maipanggep iya kinaturay ne Jesu Kristu, diya babey se diya lalaki, ket nagpabautisar dan.
13: Ket orey pe to Simon, namati pe, ket nagpabautisar pe yin. Kalpasan na, nibulubulun e Pelipe. Ket nasdaaw kadito nasingen na nga inariman ne Pelipe, ta uwed pagilasinan se nakaskasdaaw nga inariman na.
14: Ket ito nadamag dito apustules ka Herusalem nga mamati dito iSamarya iya kagi ne Apu Diyusin, nibon da de Pedru nge Juan nga mawe ka Samarya.
15: Ket ito dimateng da antuni, nikararagan da dito mamati, tasun maecdan da pe iya Ispiritu Santu.
16: Ta orey nabautisaran da ito namati da iya kinaturay ne Apu Jesus, ket madi pekkem inumbet igida ya Ispiritu Santu itun.
17: Ket dito duwa nga apustules, nipatey da diya ima da igida. Ket dito iSamarya nga namati yin, naipaayan da ngarud iya Ispiritu Santu win.
18: Ket to Simon nga salamangkeru itun, ito nasingen na nga naipaayan da iya Ispiritu Santu ito nipatey dito apustules diya im-ima da igidan, nangidawawa met ka kuwarta kadito apustules, tasun ngumina kuma kanu iyan nga pannakabalin da, nga kinunen na,
19: Ecdan dac man met iyan nga pannakabalin, tasun orey nagan na nga pangipatayac met iya imac, ket maipaayan pe kuma iya Ispiritu Santu, kunen na.
20: Ngem kinunen ne Pedru igina, Maimpiyernu ka kuma ngarud agraman ya kuwartam! Ta pagarup mu no mabalin mu nga nginaan ya sagut ne Apu Diyus.
21: Awan bibiyang mu winno bagim idi nga wangwanglen mi, ta emmu ne Apu Diyus nga bekken nga nabaru ya lemlemmet mu.
22: Babawiyem lugud yan nga kinadakec mu, se ikararag mu e Apu Diyus nga no mabalin, pakawanen naka kuma iya dakec nga lemlemmet mu.
23: Ta malasin ku nga napalaus ya apal mu, se emmuc nga paiturayan ka ka kinamanagbasul, kunen ne Pedru ito Simon.
24: Ket kinunen ngarud nito Simon kade Pedru, Ikararagan dac kay ngarud iya Apu nga awan kuma mapasamac iyaken kadito kinagim, kunen na.
25: Ket ito nalpasin de Pedru nge Juan nga nangipadamag se nangikaskasaba antuni iya kagi niya Apu, simoli da ka Herusalem. Ket nangikaskasaba da pe iya Makaparagsac nga Damag kadito adu nga nadaldalanan da nga purpuruc ka Samarya.
26: Ngem to Pelipe, uwed isa nga anghel niya Apu nga nangbilin igina nga kinunen na, Kan! Ta mawe ka iya abagatan, nga dalanem to kalsada nga lumasat iya away. Itu to kalsada nga gayat ka Herusalem nga agpaili ka Gasa, kunen na.
27: Ket nawe ngarud nge Pelipe yin. Ket uwed met isa nga lalaki nga yunuku antuni, nga isa nga upisyal nga taga-Itiyupya. Kagaygayat ka Herusalem, ta itu ya nagdaydayawan na e Apu Diyus. Igina met ya tesureru ne Reyna Kandase, nga babey nga pangulu da ka Itiyupya.
28: Ket to upisyal, madama nga agawirin, ket agtugtugew iya kalesa na nga agbasbasa ito nisurat nito mammadtu nga Isayas nga uwed iya Bibliya.
29: Ket kinunen niya Ispiritu Santu e Pelipe, Adenniyam ya kalesa na, ta mibulun ka igina, kunen na.
30: Dikad pe nanagtag nge Pelipe nga imadenni igina, ket nagicna na nga agbasbasa ito libru nga nisurat nito Isayas nga mammadtu itun. Ket kinunen ne Pelipe, Maawatam ya banag niyan nga basbasaem? kunen na.
31: Ket simungbat to upisyal, Madic ngarud maawatan, ta awan met mangisuru iyaken, kunen na. Ket pinasakey na ngarud nge Pelipe, ket nagabay dan.
32: Ket itu didi to naisurat nga binasbasa nito upisyal
: Igina ya maiyarig iya karneru
: nga iturung da iya pakapartiyan na.
: Se maiyarig pe iya urbun karneru
: nga di agun-uni no pukisen da ya dutdut na,
: ta pulus nga di nagpagpagas.
33: Pinabasul da,
: nga ipasegged da ya dayaw na,
: orey awan basul na.
: Awan makaistorya
: maipanggep kadiya kapututan na,
: ta nagpatingga to panagbiyag na
: iya lubung ngi nin.
: Itu yan to binasbasa nito upisyal nga nisurat nito Isayas.
34: Ket kinunen nito upisyal e Pelipe, Ibagam kay no nagan na ya isuru kuma nito mammadtu iyan, no igina mettas nga mismu, winno sabali, kunen na.
35: Ket e Pelipe, nirugi na ya panangilawlawag na iyan mettas nga binasbasa nito upisyal iya Bibliya, ket nibaga na igina ya Makaparagsac nga Damag maipanggep e Jesus.
36: Ket ito agluglugan da pekkem, uwed danum nga mataliban da. Ket kinunen nito upisyal, Kad ya danum! Di ngarud nabaru no agpabautisar rac kun? kunen na.
37: Ket kinunen ne Pelipe, Mabalin a, no ipasnec mu was lugud ya mamati e Jesus, kunen na.
: Ket kinunen nito upisyal, Bo, a. Pudnu nga mamati yac kun. Patiyec nga e Jesu Kristu, igina ya Anac ne Apu Diyus, kunen na.
38: Pinasardeng nito upisyal to kalesa na, se da nawe nga duwa ito danum. Ket binautisaran ngarud ne Pelipe yin.
39: Ket ito gimacdang dan, kellat met nga nipanaw niya Ispiritu niya Apu nge Pelipe yin, ket madi nasingen nito upisyalin. Ket to upisyal, nituluy na to panagawir na nga siraragsac kin.
40: Ket e Pelipe, uwed nga gennung ka ili nga Asotu win. Ket nikaskasaba na ya Makaparagsac nga Damag kadito amin nga il-ili nga dinalan na patingga ito nakadateng ka Sesarya.