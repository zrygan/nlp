Iya namensan kalpasan niyan, dimelmang de Jesus ito baybay ka Galilya nga maawagan ka Baybay nga Tiberiyas.
Ket nakad-adu diya toley nga sumursurut e Jesus, gapu ta nasingen da dito nakaskasdaaw nga inariman na ito pinalaing na diya agsacsakit.
Ket itun, e Jesus se dito adalan na, nanang-at da iya isa nga tageytey, ket nagtugew da antuni.
Ket dandani itunin ya algew nito padaya diya Hudyu nga maawagan ka Padaya Nitatalib.
Ket itun, nadlaw ne Jesus nga uwed mettin nakad-adu nga toltoley nga umad-adenni igida. Itu nga kinunen na e Pelipe, Awac kid ya nguminaan tida ka kanen nga makaanay kadidi nga toltoley yin? kunen na.
Ngem kinunen nas met ne Jesus yan tasun emmuwen na no nagan ya makunen ne Pelipe. Ta kinapudnu na, sigud nga emmu itunin ne Jesus ya wanglen na.
Ket kinunen ne Pelipe, Bayay! Madi met umanay ya orey rinibu nga pisus, nga ingina ka tinapay nga pagbibingayan da, orey ngas no sagaeteng da, kunen na.
Ket e Andres nga isa pe kadito adalan ne Jesus, nga kabsat ne Simon Pedru, kinunen na e Jesus,
Uwed isa nga ebbing nga lalaki idi nga nagpekkel ka lima nga bukel nga tinapay nga sebada, se duwa nga lames. Ngem siguradu nga madi umanay diyan para iya agten idi nga kaadu diya toley yin, kunen na.
Ket e Jesus, nibaga na igida, Pagtugawen nu diya toltoley, a, kunen na. Dikad pe pinagtugew da ngarud dito toltoley ito karucruutan. Ket ya bilang ngas dito manacman nga lalaki, ket aglima nga ribu.
Ket e Jesus, nimet na dito tinapay, se nagyaman e Apu Diyus. Kalpasan na, pinaiwaras na to tinapay kadito nakatugew nga toltoley. Agten pe iyan to namaayan na kadito lames. Ket nakaanay gayamin, ta nangan dito toltoley patingga ka nabsug da nga tutu.
Ket ito nabsug da nga aminin, kinunen ne Jesus kadito adalan na, Urnungen nu diya nabuna nga pispisey, ta awan kuma masayang, kunen na.
Inurnung da ngarud dito amin nga nabuna, ket napnu met ya sangapulu ket duwa nga lacba iya nabuna nga pispisey da kadito lima nga bukel nga tinapay nga sebada, nga buna dito nangan.
Ket ito nailasin dito toltoley yan nga nakaskasdaaw nga inariman ne Jesus, kinunen da iya panagtetebbar da, Siguradu nga itu yani ya Mammadtu nga naipadtu nga umbet iya lubung ngi! kunen da.
Ket e Jesus, emmu na nga pangpanggeppen dito toltoley nga piliten da kuma nga isaad nga ari da. Itu nga nagpacni nge Jesus nga nawe manin kadiya tagtageytey nga nagis-isa ngin.
Ket ito gumicbet tin, nanagus dito adalan ne Jesus ito tageytey, nga nawe da iya baybayin.
Nagbangka da nga dumelmang, nga mawe da kuma ka Kapernaum. Ta orey nagicbet tin, madi pekkem inumbet nge Jesus iya edyan da.
Ket ito madama da pekkem nga dumeldelmang, mangrugi nga agdawel ya danumin, ta uwed nabileg nga belluutin.
Ket ito nakadeyyu dito adalan nga aggacgaudin ka lumima winno agennem nga kilumetru win, nasingen da met nge Jesus nga manmanalan iya sap-ew niya danumin nga umad-adenni iya bangka da. Ket napalaus ngarud ya ansing dan.
Ket kinunen ne Jesus igida, Madi kayu mansing, ta iyaken met! kunen na.
Dikad pe nakaanggem da nga nangilugan igina ito bangka da. Ket sigida nga nakasanglad da iya demmang nga kapennan da.
Ito kadamlag na, uwed pekkem dito toltoley nga nabati enna demmang nito baybay, ket sapsapulen da nge Jesusin. Nalagip da nga is-isa to bangka nga nakapundu antuni nga nasingen da ito algew nga sacbay niyan. Ket emmu da pe nga madi nakilugan nge Jesus kadito adalan na ito bangka. Ditun ngas adalan na ya emmu da nga nawe.
Ket to napasamac, uwed pe duduma nga bangka nga gayat ka ili nga Tiberiyas nga simanglad antuni iya denni ito lugar nga nanganan dito toley ito tinapay kalpasan nito panagyaman niya Apu.
Ket gapu ta nailasin dito nabati nga toltoley nga tutu nga awan antuni nge Jesus, se awan pe dito adalan nan, sinakayan da met ditun nga bangka, ket dimelmang da. Ta mawe da sapsapulen nge Jesus ka Kapernaum.
Ito nasmac dito toltoley nge Jesus iya demmang, kinunen da igina, Mistru, ape nungey ya dimateng mu idi? kunen da.
Ket kinunen ne Jesus igida, Pudnu met yani nga ibagac dakayu: Sapsapulen dac ita gapu was ta nangan kayu ito tinapay ket nabsug kayu, bekken met nga gapu ta maawatan nu ya kaipapennan diya pagilasinan nga inariman ku.
Ala! Gicnaen nu yani! Bekken kuma nga ya pagbiyag nga mapirdi ngas ya ikarigatan nu nga sapulen, no di lugud ya pagbiyag nga madi maamin, nga itu ya mangecde ka agnanayun nga biyag. Ya Anac nga Naipatoley, igina mettas ya mangiyawat dakayu iyan nga pagbiyag. Ta nipasingen nin ne Apu Diyus nga Ama nga uwed igina ya turay na, kunen na.
Dikad pe sinaludsud dito toley e Jesus nga kinunen da, Nagan ngarud diya masapul nga wanglen mi tasun matungpal mi kuma diya ipawangel ne Apu Diyus? kunen da.
Ket kinunen ne Jesus, Idi ya gabay ne Apu Diyus nga wanglen nu: Patiyen nu kuma ngarud ya nibon na, kunen na.
Dikad pe kinunen dito toley igina, No agten iyan, nagan ngarud ya maipasingem nga pagilasinan, tasun no masingen mi, ket mamati kami ikew? Nagan ya mawangel mu?
Ta dito am-ama tida itun, uwed to maawagan ka mana nga naipakan igida ito uwed da enna away. Itu to naisurat iya Bibliya nga kunen na, Necdan na da ka pagbiyag da nga kanen da nga gayat ka langit, kunen da.
Dikad pe kinunen ne Jesus igida, Ibagac ya kinapudnu na dakayu: Bekken ngarud nga ito Muyses ya nangecde igida ito pagbiyag da nga gayat ka langit itun, no di lugud ya Amac. Tutu met, ket ya Amac, igina met ya mangecde dakayu iya pudnu nga pagbiyag nga gayat ka langit.
Ta ya pagbiyag nga ecde ne Apu Diyus, itu ya gayat ka langit nga mangecde ka biyag kadiya toltoley idi nga lubung, kunen na.
Dikad pe kinunen da igina, Peyeng nakami kay ngarud nga ecdan, apu, ka agten iyan nga pagbiyag, kunen da.
Ket e Jesus, kinunen na ngarud igida, Iyaken met yan nga pagbiyag, nga maiyarig ka makan nga pakabiyagan. Itu nga ya umadenni nga sumurut iyaken, madi met mabisinin. Ket ya mamati iyaken, madi pe mewwew win.
Ngem agten ngarud ito kunec dakayu, ta orey nasingen nun dito pagilasinan nga inar-ariman ku, madi kayu met latta mamati.
Ngem amin diya toley nga italec niya Ama iyaken, itu diyan diya umadenni nga sumurut iyaken. Ket ya umadenni nga sumurut iyaken, madic ngarud pagtalawen.
Ta inumbet tac nga gayat ka langit, tasun wanglec ya tarigagayan niya nangibon iyaken, bekken nas nga ya tarigagayac.
Ket ya tarigagayan niya nangibon iyaken, itu ya madic panangipalubus nga mapukaw ya orey nagan na nga toley kadiya amin nga nitalec na iyaken, no di lugud pagungarec da nga amin nad iya kaodiyan nga algew.
Ngarud, tarigagay niya Amac nga amin diya makaemmu se mamati iya Anac, maecdan da iya agnanayun nga biyag. Ket pagungarec da nad ngarud iya kaodiyan nga algew win, kunen na.
Ket dito Hudyu, nagtagtagobotob da nga silulucsew maipanggep e Jesus, gapu ito kinunen na nga igina mettas ya pagbiyag nga naggayat ka langit.
Ket kinunen da iya panagtagtagobotob da, Di met itu nge Jesus nga anac nito Huse? Em-emmu tida met ya ama se ina na. Ape ngarud nga kunen na ita nga inumbet kanu nga gayat ka langit? kunen da.
Ket kinunen ne Jesus igida, Madi kayu kuma agtagtagobotob nga masikuran maipanggep iyan.
Agten idi: Awan makaadenni nga sumurut iyaken no madi awisen nga mona niya Ama nga nangibon iyaken. Ket diya umadenni nga sumurut iyaken, pagungarec da nad ngarud iya kaodiyan nga algew.
Malagip nu to naisurat iya Bibliya nga kinunen dito mammadtu, Ket igida, sursuruwan nad ne Apu Diyus da nga amin, kinunen da itun. Ket tutu met nga amin diya agad-adal se mangipangag e Apu Diyus, umadenni da ngarud nga sumurut iyaken.
Bekken ku nga kayat nga kagiyen nga uwed toley nga nakasingen nin e Apu Diyus nga Ama. Ta yan nas naggayat e Apu Diyus ya nakasingen igina.
Pudnu met yani nga kunec: Ya mamati iyaken, uwed iginan ya agnanayun nga biyag.
Agten iyan ngarud, ta iyaken ya pagbiyag nga maiyarig ka makan nga pakabiyagan.
Dito am-ama nu, tutu met nga uwed to pagbiyag da nga maawagan ka mana enna away itun. Ngem orey nangan da iyan, natey da met latta.
Ngem ya pagbiyag nga ibagac ita nga gennung, itu ya gayat ka langit nga tutu. Ket mabalin nga mangan diya toley idi, ket madi da met matey.
Iyaken mettas ya pagbiyag nga maiyarig ka pakabiyagan nga naggayat ka langit. Ket ya orey nagan na nga toley nga mangan idi nga pagbiyag nga ipaay ku, agbiyag met ka agnanayun. Ket idi nga pagbiyag, itu mettas ya beggic nga iyawat ku nad tasun uwed pakabiyagan diya toltoley idi nga lubung, kunen ne Jesus.
Ket dito Hudyu nga naggigicna, nagsisinnungbat dan gapu ito kinunen ne Jesus, nga kinunen da, Kumaan na nga ecde nidi nga toley kanu ya beggi na nga kanen tida? kunen da.
Itu nga kinunen ne Jesus igida, Ibagac ya pudnu dakayu: Awan dakayu ya agten iyan nga biyag no madi kayu ngarud mangan iya beggi niya Anac nga Naipatoley se uminum iya daga na.
Ta ya mangan iya beggic se uminum iya dagac, uwed iginan ya biyag nga agnanayun. Ket nad iya kaodiyan nga algew, pagungarec ngarud met.
Ta pudnu nga pagbiyag ya beggic se dagac.
Ngarud, ya mangan iya beggic se uminum iya dagac, silalagip iyaken nin. Ket iyaken, silalagip pac met pe yin igina nga peyeng.
Agten idi: Ya Ama nga sibibiyag, igina ya nangibon iyaken idi. Ket gapu ta igina ya pagtaudan niya biyag, agbiyag gac met. Ket agten iyan met pe ya toley nga mangan iyaken, ta agbiyag met pe gapu iyaken.
Agten iyan ngarud ya kayat ku nga kagiyen nga pagbiyag nga naggayat ka langit. Bekken nga agten ito pagbiyag nga kinan dito am-ama tida itun. Ta orey nangan da, ket natey da mettas. Ngem ya mangan idi nga pagbiyag nga ibagac, agbiyag met ka agnanayun, kunen na.
Ket amin didi nga nibaga ne Jesus, nibaga na met ito nangisursuru enna gigimungan diya Hudyu ka Kapernaum.
Ket ito nagicna dito pasurut ne Jesus diyan nga nibaga na, adu da nga nagkunen nga, Ay! Narigat nga unay ya panursuru na. Awan ngata makaawat kadiyan, kunen da.
Ngem e Jesus, emmu na nga sigud nga agtantanabotob dito pasurut na gapu ito nibaga na. Itu nga kinunen na igida, Ape nga makumsa kayu gapu ito kunec?
Makumsa kayu nad pe aya no masingen nu ya Anac nga Naipatoley nga agpangudu nad nga mawe ito sigud nga edyan na?
Maemmuwan nu kuma nga madi ngarud makaecde ka biyag ya beggi niya toley. Ta yan nas Ispiritu ne Apu Diyus ya makaecde ka biyag. Dikad pe dito kinagic dakayu, ket maipanggep met iya Ispiritu ne Apu Diyus, se ya biyag nga ecde na.
Ngem orey naemmuwan nu yanin, uwed da latta dakayu diya madi mamati, kunen ne Jesus. Ta sigud nga emmu na no nagan dito madi mamati igina, se no nagan ya mangiyawat igina.
Ket kinagi na pe igida nga, Itu ya gapu na nga nibagac dakayu nga awan makaadenni nga sumurut iyaken no madi ecdan niya Ama ka kabaellan na nga sumurut, kunen na.
Ket gapu kadito kinagi ne Jesus, adu dito pasurut na nga nangpanaw iginan, ket madi da nakibulun iginan.
Ket iya agten iyan, nagsaludsud nge Jesus kadito sangapulu ket duwa nga adalan na nga kinunen na, Ket dakayu met? Gabay nu pe ya pumanawin? kunen na.
Ket e Simon Pedru ya nangsungbat nga kinunen na, Awan met sabali nga gabay mi nga pakitipunan Apu, no di yas ik-ikew. Ta ikew was ya makaibaga iya agnanayun nga pakabiyagan mi.
Dakami, mamati kamin, ket emmu min nga ikew ya Nalinteg nga Ebbon ne Apu Diyus, kunen na.
Ket kinunen ne Jesus igida, Sangapulu ket duwa kayu ngarud nga pinilic. Ngem ya kinapudnu na, sairu met ya isa dakayu, kunen na.
Ket to Hudas nga anac niya Simon Iskariyute, igina met ya kinagi ne Jesus itun. Ta igina met to mangiyawat e Jesus, nga orey no igina ya isa kadito sangapulu ket duwa nga adalan na.