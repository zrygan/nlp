1: Ket iya agten iyan, gapu ta nagsagaba ya beggi ne Kristu itun, sisasagana kayu kuma pe nga agsagaba nga agten igina. Ta emmu tida nga ya toley nga nagsagaba ya beggi na, nagsardeng pe yin iya panagbasul na.
2: Ket no agten iyan, bekken nin nga diya dakec nga tarigagay niya kinatoley na ya tungtungpalen nan iya panagbibiyag na pekkem idi nga lubung, no di diyan nas gabay ne Apu Diyus ya peyeng na nga tungtungpalen nin.
3: Ta itun, adu ya pinirdi nu nga timpu nun, nga agwangwangel kadiya agten mettas nga wangwanglen diya madi mamati e Apu Diyus. Ta nabayag kayu itun nga nagbibiyag ka biyag nga awan panagtimbeng kadiya dakec nga tarigagay diya beggi nu se ya panangtungpal nu kadiya ricricna diya beggi nu. Nagwangwangel kayu ka naalas itun, se naglablabes ya panagragragsac nu, se nageenglew kayu pe. Se inariman nu pe ya niparit ne Apu Diyus, ta nagdaydayaw kayu kadiya didiyusen.
4: Ket diya kabulun nu itun, nasdaaw da itan, ta madi da maawatan no ape nga madi kayu gabay ya makitipun igidan iya nalaka da nga panangtungpal kadito napalaus nga panagluku. Ket itu nga mamadpadakec da ngas dakayun.
5: Ngem sungbatan da nad nga mismu e Apu Diyus maipanggep kadiya wangwanglen da. Ket igina, nakasagana met nga mangikeddeng iya pagbanagan diya toley nga sibibiyag se orey diya nat-atey yin.
6: Ta orey diya nat-atey yin, naikasaba pe igida itun ya Makaparagsac nga Damag. Ket agten iyan ngarud, tasun orey naukum da gapu iya panangeddeng diya toley igida ito sibebeggi da pekkem, agbiyag da met latta gapu iya kararuwa da, sigun mettas iya gangey ne Apu Diyus.
7: Dandani met aggibus ya aminin, dikad pe nanakem se natanang kayu kuma nga managkararag.
8: Ket ya kangrunaan na, ituluy nu kuma nga peyeng ya panagiinnayat nu nga sipapasnec. Ta ya panagayat, itu ya pakalingdan diya adu nga basbasul.
9: Ugaliyen nu ya agsisinnangaili kadiya kapada nu, nga awan kuma lucsew nu kadiya sangaili nu.
10: Ket sigun iya kabucbukudan nu nga pannakabalin nga naecde iya tunggal isa dakayu, usaren nu kuma iya panagsirbi nu kadiya kapada nu, tasun mayat ya panangusar nu kadiya nadumaduma nga necde ne Apu Diyus.
11: Kaspagarigan no ya pannakabalin nga mangaskasaba kuma ya naitalec ikew, mangasaba ka ngarud, ngem silalagip ka kuma nga ya kagi ne Apu Diyus met ya ikaskasaba mun. Ket no ya pannakabalin nga tumulung ya naitalec ikew, ket tumulung ka ngarud, ngem sitatalec ka iya kabaellan nga ecde ne Apu Diyus. Agten iyan kuma ya wanglen nu, tasun e Apu Diyus ya maidaydayaw iya amin nga wangwanglen nu, gapu e Jesu Kristu, ta igina met ya maikari nga madayaw se agturay ka agnanayun. Agten iyan kuma.
12: Dakayu nga patpatgec, madi kayu kuma nga masdaaw kadiya pakapadasan nu nga agten ito pangngarig nga pannakapadas iya apuy, ta kadawyan nas met didi.
13: Aganggem kayu lugud no uwed pagrigatan nu, ta naibilang kayu nga makipagrigat e Kristu win. Ket iya agten iyan, maragsakan kayu nad pe nga unayin iya pannakaidaydayaw na.
14: Ket no mauyaw kayu gapu iya panamati nu e Kristu, maragsakan kayu latta. Ta aged-edyan met dakayun ya Ispiritu nga pagtaudan niya dayaw, nga itu ya Ispiritu ne Apu Diyus.
15: Ngem sapay kuma, ta bekken nga gapu ka winangel nu nga dakec ya pagrigatan nu, nga agten iya pumatey winno agtakew winno managdacdakec winno ya mangriribuc ka toley gapu kadiya bekken nu nga biyang.
16: Ngem no maparparigat kayu gapu iya panamati nu e Kristu, madi kayu kuma iyalyew a, no di lugud idaydayaw nu kuma nge Apu Diyus gapu mettas iya pannakairaman nu e Kristu.
17: Ta timpu mettin niya panangukum ita, ket maariman nga mon-ona kadiya toltoley iya pamilya ne Apu Diyus. Ket no dactida met ya mon-ona, di lugud nakarkaru nad pekkem ya pagbanagan diya madi mamati iya Makaparagsac nga Damag ne Apu Diyus?
18: Agten ngarud ito naisurat iya Bibliya nga kunen na,
: No narigat nga unay ya pannakaisalakan
: diya nanacman nga toley,
: di nakarkaru met ya dusa
: diya madi agdayaw e Apu Diyus
: se diya managbasul?
: kunen na.
19: Dikad pe dakayu nga maparparigat sigun iya panangipalubus ne Apu Diyus, ituluy nu kuma ya panagariman nu kadiya nabaru. Italec nu kuma ngas e Apu Diyus diya biyag nu, ta igina met ya Namarsuwa, ket siguradu nga managtungpal kadiya kari na.