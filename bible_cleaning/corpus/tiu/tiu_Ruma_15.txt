1: Ket dactida nga nabileg ya panamati na maipanggep kadiyan, rebbeng tida nga ibiyang nga siaanus diya pagkapsutan diya nakapsut pekkem ya panamati na. Ta bekken kuma nga ya pakaragsakan ngas niya mismu tida nga beggi ya bibiyangan tida.
2: Ngarud, ya tunggal isa dactida, ket biyangan tida ya pakaragsakan niya kapada tida, tasun mapabileg ya panamati na.
3: Ta malagip tida kuma nge Kristu. Bekken met nga ya beggi na ngas to linaglagip na, no di lugud agten pe iya naisurat iya Bibliya itun pekkem nga kinunen na e Apu Diyus nga, Iyaken nin ya uy-uyawen dito manguy-uyaw ikew, kunen na.
4: Ket emmu tida nga amin nga naisurat itun pekkem iya Bibliya, ket maipaay da ngarud iya pakaadalan tida, nga mangpabileg iya namnama tida e Apu Diyus. Ta gapu iya banag diya naisurat iya Bibliya, situtured tida nga aganus, se maliwliwa tida pe.
5: Ket e Apu Diyus ngarud ya pagtaudan niya anus tida, se igina pe ya mangliwliwa dactida. Ket sapay kuma ta igina ya tumulung dakayu, tasun agkaykaysa ya panpanunut nu, nga agten mettas ito gangey ne Kristu Jesus, nga nipasingen na dactida nga pagtuladan tida.
6: Agten iyan kuma ngarud, tasun agkaykaysa kayu nga mangidaydayaw e Apu Diyus nga Diyus se Ama niya Apu tida nga Jesu Kristu.
7: Ngarud, awaten nu kuma ya tumunggal isa dakayu, nga agten mettas ito panangawat ne Kristu dakayu, tasun madaydayaw nge Apu Diyus.
8: Ket ipalagip ku dakayu to numbetan ne Kristu itun: Inumbet nga nagbalin nga agsirsirbi kadiya Hudyu, tasun ipasingen na nga mapagtalkan nge Apu Diyus nga mangtungpal kadito karkari na kadito am-ama da.
9: Ket orey no diya bekken nga Hudyu, nagpaay met pe nge Kristu igida, tasun agdaydayaw da pe e Apu Diyus gapu iya panangaasi na igida, nga agten iya naisurat iya Bibliya nga kunen na,
: Itu nga ikagic nad met ya panagdayaw ku ikew
: iya imatang diya bekken nga Hudyu,
: se ikantac nad pe igida ya kinadayaw mu,
: kunen na.
10: Ket kunen na pe,
: Dakayu nga bekken nga Hudyu,
: makipagragsac kayu ngarud
: kadiya toley ne Apu Diyus,
: kunen na.
11: Se kunen na pe,
: Dayawen nu ya Apu,
: dakayu nga amin nga bekken nga Hudyu.
: Ngarud, diya amin nga toltoley,
: dayawen da kuma ya Apu,
: kunen na.
12: Ket kinunen pe nito mammadtu nga Isayas nga,
: Uwed nad maiyanac nga isa nga kapututan ne Hesse,
: ket igina nad met ya maisaad nga mangituray
: kadiya bekken nga Hudyu.
: Ket igina nad pe
: ya pangnamnamaan diya bekken nga Hudyu,
: kunen na.
13: Sapay kuma ta e Apu Diyus nga paggayatan niya namnama tida, paragsaken nakayu kuma ka napalaus nga anggem se talna, gapu iya panamati nu igina. Agten iyan kuma ngarud tasun dumacdackel ya namnama nu igina, gapu iya pannakabalin niya Ispiritu Santu nga uwed dakayu.
14: Ket ya kunec, kakabsat ku, awan panagduwaduwac maipanggep dakayu. Ta emmuc nga nanacman kayu nga tutu, se naemmuwan nu pe yin diya amin nga sursuru maipanggep iya pammati tida, ket makapagsisinnuru kayun.
15: Ngem orey agten iyan, natured dac latta nga nagsurat maipanggep kadito banbanag nga nipalagip ku dakayun. Natured dac ngarud, gapu iya siaayat nga nikaasi ne Apu Diyus iyaken nga saad ku.
16: Ta nisaad nac ngarud nga agsirsirbi e Kristu Jesus para kadiya bekken nga Hudyu. Agsirsirbi yac kunec, ta gapu iya panangikaskasabac iya Makaparagsac nga Damag, iyarig ku met yani nga wangel ku kadiya wangel diya agsirsirbi iya Templu. Ta ipaay ku e Apu Diyus diya bekken nga Hudyu nga mamati yin, nga arig nga igida ya idatun ku e Apu Diyusin. Ket igida, maiyarig da nga pagdatun nga makaay-ayu ngarud e Apu Diyus, ket nagbalin dan nga agpaay igina gapu iya Ispiritu Santu.
17: Dikad pe gapu iya pannakaibulun ku e Kristu Jesus, uwed mettin maipasindayaw ku maipanggep iya wangel ku para e Apu Diyus.
18: Ta di yac met agtured nga agkagi maipanggep kadiya duduma nga banbanag, malacsid ngas maipanggep kadiya nipawangel ne Kristu iyaken nga mangawis kadiya bekken nga Hudyu, tasun sumurut da pe e Apu Diyus. Ket diya kinagic se diya winangel ku, itu ya nangawis ku igida.
19: Se nangawis ku pe diya pagilasinan se nakaskasdaaw nga naariman ku gapu iya pannakabalin niya Ispiritu ne Apu Diyus. Ket itan, natungpal kun ya panagpaspasyar ku nga nangipakaemmu iya Makaparagsac nga Damag maipanggep e Kristu, manipud ka Herusalem agingga ka Iliriku.
20: Ket iya agten iyan, nisnup ku ya mangisursuru iya Makaparagsac nga Damag kadiya il-ili nga di pekkem napadamagan maipanggep e Kristu. Ta bekken ku nga panggep ya mangituluy kadiya wangel nga nirugi niya sabali nga toley,
21: no di lugud panggep ku ya agten ito naisurat iya Bibliya, nga kunen na,
: Diya di pekkem nakadamag iya maipanggep igina,
: maemmuwan da nad mettas.
: Ngarud, diya di pekkem nakagicna maipanggep igina,
: maawatan da nad mettin,
: kunen na.
22: Ket gapu iyan nga wangel ku nga panangipakaemmu iya Makaparagsac nga Damag, namen-adu nga natactakac nga umbet dakayu.
23: Ngem ita, laglagipec manin ya panggep ku nga bisitaen nakayu, ta nalpas kun ya wangel ku kadidi nga il-ili, ket piga nga dagunin nga uwed iyaken yani nga panggep nga umbet bumisita dakayu.
24: Ket sapay kuma ta no mabalin, dumagas sac iya edyan nu nga bumisita nad dakayu no agpa-Ispanya ngac. Ket kalpasan niya pannakianggem ku nad dakayu ka eteng, mabalin nga tulungan dac kuma iya panagbulay ku nga mawe ka Ispanya ngin.
25: Ngem ita, mawe yac pekkem enna Herusalem, nga mangitulud ka tulung kadiya toley ne Apu Diyus antuni.
26: Ta diya mamati kadiya prubinsiya nga Masedunya se Gresiya, gabay da nga maitulud ya tulung da kadiya makasapul nga toley ne Apu Diyus ka Herusalem.
27: Igida mettas ya akin-nakem nga tumulung kadiya Hudyu ka Herusalem. Ket ya kinapudnu na, uwed ngarud arig nga utang da kadiya mamati nga Hudyu. Ta diya bekken nga Hudyu, nairaman dan kadiya nabaru nga banbanag nga nipaay ne Apu Diyus kadiya Hudyu. Itu nga rebbeng ngarud met diya bekken nga Hudyu ya tumulung kadiya Hudyu kadiya kasapulan niya panagbiyag da.
28: Dikad pe no malpas kun yan nga gagarac nga mangitulud iyan nga ur-ur da igida ka Herusalem, agbulay yac nad nga mawe ka Ispanya ngin, ket dumagas sac nga mona iya edyan nu.
29: Ket siguradu wac nga no uwed dac nad iya edyan nu, aglak-am tida ngarud iya kustu nga panangparagsac ne Kristu dactida.
30: Ket kakabsat, ipacpakaasic dakayu nga makipagkararag kayu kay iyaken e Apu Diyus. Ta gapu iya panamati tida iya Apu tida nga Jesu Kristu, se gapu iya panagiinnayat tida nga gayat iya Ispiritu ne Apu Diyus, ipasnec nu kuma ya makipagkararag iyaken e Apu Diyus maipanggep iya kasasaad ku.
31: Ikararag nu kay nga mailisi yac kuma kadiya sicsikat diya madi mamati e Jesu Kristu ka Hudya. Ikararag nu kay pe nga agkikinnaawatan kami nad diya toley ne Apu Diyus ka Herusalem maipanggep iya itulud ku nga tulung diya bekken nga Hudyu igida.
32: Agten iyan kuma, tasun no ipalubus ne Apu Diyus, makalbet tac nad dakayu nga siaanggem. Ket emmuc nga maliwliwa ngac nad pe gapu iya ibibisitac dakayu.
33: Sapay kuma ta uwed dakayu nga amin nge Apu Diyus nga mangpatalna. Agten iyan kuma.