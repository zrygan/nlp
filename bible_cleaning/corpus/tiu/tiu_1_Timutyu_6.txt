1: Maipanggep kadiya uwed pakarigatan na nga kinatagabu, ket masapul nga dayawen da diya amu da, nga awan kuma ngarud kurang niya panagdayaw da igida, tasun awan dakec nga makagi diya duduma maipanggep e Apu Diyus winno iya sursuru tida.
2: Ket diya tagabu nga mamati pe ya amu na, madi da kuma kessayan ya panagdayaw da kadiya amu da gapu iya panagkabsat dan ka pammati, no di lugud napaspasnec da kuma pekkem iya panagsirbi da. Ta diya agten iyan nga pagsirbiyan da nga amu, mamati da ngarud met pe, ket napateg da nga kakabsat.
: Diyan nga nipakaemmuc ikew, ipakaemmum kuma pe kadiya mamati ennan nga masapul nga suruten da.
3: Ngem no uwed mangisuru ka sabali kadito napateg nga nisuru niya Apu tida nga Jesu Kristu se ya panursuru maipanggep iya pammati e Apu Diyus, ket busid met!
4: Ta ya kinapudnu na, natangsit ngas ya agten iyan nga mangisuru, ket awan met emmu na iya kinapudnu. Dakec ngas ya tarigagay na, ta pannakidiskutir ngas ya gabay na, se pannakisupyat. Ket diyan met diya pagtaudan niya panagimun, panagupir, panagumsi, se panagsadap.
5: Sabali ya panpanunut niyan nga toley nga di makaawat iya kinapudnu. Itu nga peyeng nga agdidinniskutir diya agten iyan. Ket pagarupen da met pe nga pagteggeddan met ya pammati e Apu Diyus!
6: Tutu met nga uwed dackel nga magun-ud tida nga mamati, no mapnec tida iya orey nagan na nga kasasaad tida.
7: Ta awan met kukuwa nga nelbet tida idi nga lubung ito naiyanac tida, ket awan met pe maitarey tida no matey tida.
8: Itu nga no uwed kanen se pagluput tidan, ket kuntintu tida kuma ngin.
9: Ngem diya toley nga panpanunuten da ngas ya bumacnang, nalaka da nga masulisug, nga arig nga macna da iya isa nga ilug. Ket iya agten iyan, paiturayan dan kadiya tarigagay nga kinaluku. Ket diyan nga tarigagay, pangpasakit da ngas kadiya toley, ta iturung da da ka pakaukuman se pakapukawan dan.
10: Ta ya panangipateg ka kuwarta, ket itu met ya isa nga pagtaudan diya amin nga kita dakec. Tutu ngarud, ta uwed da toley nga imadeyyu win iya pammati tida, gapu was iya panagagum da ka kuwarta. Ket iya agten iyan, pinasakit da met ya beggi da, nga aglak-am da ka adu nga leddaangin.
11: Ngem ikew Timutyu, ikew nga isa nga naipaay e Apu Diyus, adeyyuwam ngarud amin diyan nga dakec nga ugali nga nibagac kun. Ket agintec ka lugud iya panagbiyag nga nalinteg se makaay-ayu e Apu Diyus, se kadiya mangpabileg iya panamati e Apu Diyus, se iya panagayat. Ket natanang ka kuma ngas iya panangituluy mu iya wangel mu. Ket anusam ngas diya pakarigatam.
12: Madi ka kuma ngarud paabac kadito mangkuntra iya panangtungpal mu iya pammati tida. Ket laglagipem ngarud nga peyeng ya biyag nga agnanayun nga maisagut ikew. Itu met ya nakapiliyam nga nipakaemmu ne Apu Diyus ito nipakaemmum ya kinapasnec mu iya sangu diya adu nga toley.
13: Ket itan, uwed ibilin ku ikew. Ket bilinen naka iya imatang mettas ne Apu Diyus, nga igina met ya pagtaudan niya biyag diya amin nga agbibiyag, se iya imatang ne Kristu Jesus, nga igina met ya situtured nga nangipakaemmu iya kinapudnu iya sangu ne Punsiyu Pilatu itun.
14: Bilinen naka nga tungpalem kuma ngarud dito naibilin ikew. Ket madi ka agdardarusudus kadiyan, tasun awan pakamansaam winno pakaumsiyam. Agten iyan kuma ngarud ya panangtungpal mu orey agingga iya algew nga panagparang manin niya Apu tida nga Jesu Kristu.
15: Ket iparang ne Apu Diyus nad no madatngan ya kustu nga timpu nan. Ket e Apu Diyus, igina met ya madaydayaw nga kangatuwan nga agturay. Igina ya Ari diya amin nga ar-ari, se ya Apu diya amin nga ap-apu.
16: Igina ngas ya awan pannakatey na. Ket igina, aged-edyan met ka wada nga madi maadenniyan niya toley. Pulus nga awan pekkem toley nga nakasingen igina, ket awan pe makasingen igina ita, ta awan makabael. Igina kuma ya madaydayaw nga mannakabalin ka agnanayun. Agten iyan kuma.
17: Ket no maipanggep kadiya babacnang, ibagam igida nga di da kuma tumangsit gapu iya kinabacnang da. Ta napateg ngas idi nga lubung yan nga kinabacnang da, ket nalaka pe nga mapukaw nad mettas. Bekken kuma nga itu ya namnamaen da, no di lugud e Apu Diyus. Igina ya paggayatan diya amin nga pakaragsakan tida, nga igina met ya managecde kadiya amin nga kasapulan tida.
18: Itu nga ibagam igida nga wanglen da kuma nga peyeng ya nabaru para kadiya makasapul, nga ibilang da kuma nga kinabacnang dan ya panangtulung da ka toley. Ngarud, managkaasi da kuma nga bekken nga nakirmet.
19: Ket no agten iyan ya wangwanglen diya babacnang, ket arig nga uwed ka langitin ya pagpunduwan da ka kinabacnang da nga erwaten da nad iya maadpangan. Ta madi pulus nga mapukaw antuni. Ket bekken nas nga iyan, ta itu pe ya napaw-is nga panagbiyag nga maitutup iya biyag nga awan pagkurangan na.
20: Timutyu, madi ka ngarud liwayan to naitalec ikew. Liclikam ya panagkagkagi nga awan mamaay na, ta bekken nga pangdayaw e Apu Diyus. Ket se liclikam kuma pe diya awan mamaay da nga panagdidinniskutir, ta itu ya ugali ngas diya uwed kanu sirib na, ngem pilusupu was met.
21: Uwed da mairradu win iya maipanggep iya pammati tida, gapu ta gabay da ya agten iyan nga sinan-sirib.
: Ket uwed kuma dakayu ya siaayat nga asi ne Apu Diyus.