1: Ket no dactida ita, arig nga nalecbut tidan kadito adu nga toley, ta uwed pekkem dactida ita diya pammanecnec da maipanggep ito panamati da. Itu nga ipac tida kuma ngarudin diya amin nga manggapus dactida iya panamati tida, se ya pakabasulan tida nga mangsipar iya panamati tida. Ket se an-anusan tida ngarud nga itultuluy ya panagtungpal tida iya rebbeng niya panamati tida, nga maiyarig iya panagtarus niya isa nga makilumba nga sisingen nan ya pagpatinggaan niya pannakilumba na.
2: Ket e Jesus kuma ngas ya namnamaen tida, nga arig nga igina ya sisingen tida. Ta igina met ya nangariman iya pangnamnamaan niya panamati tida, se igina met pe ya mangtungpal. Ket e Jesus, niturtured na met nga siaanus to pannakatey na ito krus, nga madi na linaglagip to nakaiyal-alyewwan na. Ta laglagipen na nga gennung ya pakaanggemman na nga naikari igina. Ket ita, uwed met nga tutu win nga agtugtugew iya kadayawan nga edyan, nga itu ya madiwanan niya trunu nga pagtugawan ne Apu Diyus.
3: Ngarud, utuben nu kuma ya maipanggep e Jesus, tasun mapabileg ya panaganus nu, se tasun bekken kayu nga nalaka nga makumsa. Ta e Jesus, niturtured na met itun to nakaru nga pananggura igina dito toley nga managbasul.
4: Ngem no dakayu nga gennung, orey uwed pakaparigatan nu, bekken nga agten ito nakaparigatan na. Ta bekken met pekkem nga agpatingga ka mapatey kayu gapu iya panangkuntra nu ka basul nga gennung.
5: Ket madi kayu kuma malepanan to makapabileg nga balakad ne Apu Diyus dakayu nga anac na, nga kunen na,
: Anac ku, madi ka kuma ipagarup nga
: bekken nga napateg
: ya panangpatigmaan niya Apu ikew,
: se di ka kuma makumsa,
: no ilbec naka.
6: Ta amin nga patpatgen niya Apu,
: patigmaanan na ngarud,
: ket diya ibilang na nga anac na,
: itu diya arig nga bauten na,
: kunen na.
7: Anusan nu ngas kuma diya pakaparigatan nu, nga ibilang nu da kuma nga panangpatigmaan ne Apu Diyus dakayu, ta itu ya panangisuru na kadiya ibilang na nga anac na. Ta no ya anac, rumbeng ngarud met igina no patigmaanan niya ama na.
8: Ket patigmaanan ngarud ne Apu Diyus diya amin nga ibilang na nga anac na. Dikad pe no awan panangpatigmaan na dakayu, bekken nakayu nga tutu nga anac, no di lugud maiyarig kayu ngas met ka bastardu.
9: Ket agten idi pe: Diya ama tida idi nga lubung, pinatigmaanan nactida pe nga anac da, ket sidadayaw tida met nga nagtungpal igida. Dikad pe no maipanggep iya Ama mettas diya kararuwa tida, ad-adda kuma ngarud pekkem nga paiturayan tida igina, tasun ecdan nactida ka biyag nga agnanayun.
10: Diya ama tida idi nga lubung, pinatigmaanan nactida nga nisuru da dactida ya emmu da nga nabaru ka eteng ngas nga timpu. Ngem e Apu Diyus, isuru na dactida ya agbanag mettas ka tutu nga paglaingan tida, tasun aglak-am tida kuma iya kinalinteg na.
11: Ket no mapatigmaanan tida, pagarup tida met no pagsakitan ngas nga awan paganggemman. Ngem ya tutu nga pagtungpalan na, ket agbanag met ka kinatalna se kinanacman para iya maadalan gapu iyan nga patigmaan.
12: Dikad pe masapul nga madi kayu makumsa ngin, nga agten iya nakumsa nga toley nga agdodongyotin nga awan bilbilgen diya im-ima se liplipey nan. Madi kayu kuma ngarud nga makumsa, no di lugud pabilgen nu diya panpanunut nu.
13: Suruten nu lugud ya kustu, nga arig nga dalanen nu ya natunung nga dalan, tasun madi kayu maisacdul, se tasun madi marung-is ya piley nu, no di kuma lugud umunayin.
14: Arimanen nu ya amin nga kabaellan nu nga makikinnaawatan kadiya amin nga toley. Ket se ikagumaan nu pe ya pumaris iya kinalinteg ne Apu Diyus, ta emmu tida nga ya toley nga awan igina ya agten iyan nga kinalinteg, madi na nad masingen ya Apu.
15: Agannad kayu ngarud tasun awan dakayu ya manglikud iya siaayat nga asi ne Apu Diyus. Ket annadan nu pe tasun awan kuma dakayu ya pakaigapuwan niya panagbasul, nga arig nga gamut niya kayu nga mangecde ka napet. Ta kaynun no makaalis pe iya kaaduwan ya kinadakec niyan nga toley, nga mangriribuc igida.
16: Agannad kayu pe tasun awan dakayu ya makikamalala, se tasun awan kuma pe dakayu ya madi mangipateg iya tarigagay ne Apu Diyus, nga agten ito Esaw itun. Ta to Esaw, madi na met nipateg to tawid na nga naikari igina itun, nga naipaay igina gapu ta igina ya inauna nga anac. Ta nisukat na met to tawid na ka isa ngas nga pannangan.
17: Ket malagip nu met nga ito di mabayag, tinarigagayan na manin to nikari nito ama na. Ta gabay nito Esaw no igina kuma ya mangtawid manin ito nisukat na nga tawid na. Ngem napaay ngas met, ta awan pakabaliwan nan, orey nibrit na to napalaus nga panagad-adeng na.
18: Ket no dakayu, bekken kayu met nga agten kadito toley itun, ata bekken nga maipanggep kadiya mapuut nga banbanag ya panangituray ne Apu Diyus dakayu itan. Ta no igida itun, uwed met to nasingen da itun nga apuy nga gumgumlayab ito Tageytey Sinay. Ket nagicbet nga unay itun, nga uwed arig nga nangisit nga aluyus, se uwed pe nabileg nga belluut antuni itun.
19: Ket uwed pe nagicna da itun nga uni tangguyub, se nagicna da met pe ya timec ne Apu Diyus. Ket ito nagicna da to kunen na, madi da naitured din, itu nga nagpacpakaasi da, nga madi na kuma ituluy ya panagkagi na igidan.
20: Ta dito toley itun, madi da naitured din gapu ito ansing da ito nagicna da to bilin ne Apu Diyus. Nibilin na met nga no uwed makasecdeng ito tageytey, orey ngas no animal, masapul kanu met nga madampag ka batu agingga nga matey.
21: Ngarud, nakan-ansing nga tutu dito nasingen da itun. Itu nga orey to Muyses, kinunen na met, Nakapilpig gac mettin gapu iya ansing ku, kunen na met.
22: Ngem dakayu nga gennung ita, bekken kayu nga agten igida. Ta nakadateng kayun iya arig nga Tageytey Siyun, nga itu ya edyan mettas ne Apu Diyus. Itu pe ya nailangitan nga Herusalem, nga siyudad niya sibibiyag nga Diyus, se ya pagedyanan diya rinibribu nga angheles nga naur-urnung nga agragragsac kin.
23: Nadateng nu ngarudin ya bungguy diya naibilang nga kaonaan nga anac ne Apu Diyus. Ket didi, nailista pe yin diya nagnagan da enna langit. Nakadateng kayu ngarud mettin iya edyan mettas ne Apu Diyus, nga igina met ya mangkeddeng kadiya amin-amin. Se nadateng nu pe yin dito nat-atey nga toley na nga naibilang nga awan pagkurangan dan iya imatang na.
24: Se nadateng nu ngarud pe yin ya edyan ne Jesus, nga igina met ya mangibabaet dactida e Apu Diyus sigun mettas iya paglinteggan niya baru nga tulag. Se nakadateng kayu pe yin iya nagbanagan nito daga na, nga itu ya pannakawarsi nga pakadalusan nun. Ket bekken ngarud nga agten nas ito naiyayus nga daga nito Abel yan, no di lugud agsirbi iya namaymayat nga banag.
25: Ket itu nga annadan nu ngarudin, nga madi kayu agmadi iya panangbagbaga niya mangbagbaga dakayu itan, nga itu nge Apu Diyus. Ta madi kayu kuma tuladen dito toley itun, nga madi da nalisiyan ya dusa da itun, ito nagmadi da iya nibilin niya nangbagbaga igida ito uwed da pekkem idi nga lubung. Ket no madi nakalisi ditun ito dusa da, di ngarud nangnangruna tida ita nga madusa, no agmadi tida iya ibilin niya mangbagbaga dactida ita manipud ka langit?
26: Ket itun, nayegyeg ya lubung ito nagtimec nge Apu Diyus. Ngem itan, uwed met ya nikari ne Apu Diyus, nga kunen na, Bekken nas nga ya lubung nad ya iyegyeg ku no pedwaec pekkem mas, no di lugud pe orey ya langit, kunen na.
27: Ket iyan nga kunen na nga pedwaen na kanu pekkem, ipakaemmu na ngarud dactida nga mayegyeg nad nga mapukaw diya naparsuwa nga banbanag, tasun diya nabaked nga madi mayegyeg winno mapukaw, didi ngas nad met diya mabati.
28: Dikad pe agyaman tida kuma ngarud e Apu Diyusin, ta nibilang nactida nga makipagtagikuwa iya nabaked nga pagturayan na nga pulus nga madi mayegyeg winno mapukaw. Itu nga agyaman tida kuma ngarud nga siaayat e Apu Diyusin, se agdaydayaw tida pe igina ka panagdayaw nga makaay-ayu igina, nga situtuluc se sitatanang tida kuma.
29: Ta ya Diyus tida, ket uwed met unget na nga maiyarig ka apuy nga mangkesset se mangpirdi iya amin nga madalapus na.