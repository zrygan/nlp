1: Kalpasan nito panagkararag ne Jesus, igina se dito adalan na, pimanaw da iyan nga nawe da iya isa nga minuyungan iya demmang niya uweg nga Kidrun.
2: Ket to Hudas nga mangiyawat igina, emmu na pe yan nga lugar, gapu ta peyeng nga antuni ya paguurnungan de Jesus se dito adalan na.
3: Ket iya agten iyan, nawe to Hudas antuni nga nibagnus na ya isa nga bungguy diya suldadu se duduma nga guwardiya niya Templu nga eb-ebbonen dito pangpangulu diya agsirsirbi iya Templu se dito Parisiyu. Nagtagi-dilag se nagtagi-armas da met nga nawe.
4: Ket gapu ta emmu ne Jesus nga sigud diya amin nga mapasamac igina, simangu nga nangsabet igida, ket kinunen ne Jesus igida, Nagan ya sapsapulen nu? kunen na.
5: E Jesus nga iNasaret, nisungbat da.
: Ket kinunen ne Jesus, Iyaken met, kunen na.
: Ket to Hudas nga mangiyawat igina, nakipagsisikad pe kadito toley nga inumbet.
6: Ket ito kinunen ne Jesus nga, Iyaken met, pagamwan met nga napasanud da nga natuwangin.
7: Ket sinaludsud manin ne Jesus igida nga kinunen na, Nagan ya sapsapulen nu? kunen na.
: Ket kinunen da manin, E Jesus nga iNasaret, kunen da.
8: Ket kinunen ne Jesus, Iyaken met, kunec ngarudin. Dikad pe no iyaken ya sapsapulen nu, palubusan nu nga pumanaw didi nga kabulun ku, kunen na.
9: Agten iyan to kinunen ne Jesus tasun matungpal kuma to kinagi na itun nga awan kanu orey isa nga napukaw kadito nitalec niya Ama igina.
10: Ngem e Simon Pedru, uwed met ispada na itun. Ket inasut nan se na met nicteb iya isa nga tagabu nga uwed iyan nga agnagan ka Malku, nga igina ya isa nga tagabu nito kangatuwan nga agsirsirbi iya Templu. Ket napengas met ya diwanan nga tinga nito Malku win.
11: Ngem e Jesus, kinunen na ngarud e Pedru, Bay-am mun! Ibainam mas ya ispada mun. Ape? Di yac aya nakasagana nga mangawat iya panagsagaba nga nitalec niya Ama iyaken, nga rigat nga arig nga inumec? kunen na.
12: Ket itun, to bungguy diya suldadu agraman to kumander da se dito guwardiya niya Templu, tinkem da ngarud nge Jesus, se da pinungu diya ima na.
13: Ket nipen da nga nipasangu nga nona e Anas nga katugangan nga lalaki nito Kaipas. Ket to Kaipas, igina ya agdama nga kangatuwan nga agsirsirbi iya Templu itun nga dagun.
14: Ket igina met to nangpatigmaan itun kadito pangpangulu nga Hudyu ito kinunen na nga nabarbaru kanu no matey kuma ya isa ngas nga toley nga agpaay kadiya amin nga toltoley.
15: Ket e Simon Pedru, nipuyut met e Jesusin. Ket uwed pe sabali nga adalan ne Jesus nga nipuyut pe igina itun. Ket to isa nga adalan, gapu ta em-emmu nito kangatuwan nga agsirsirbi iya Templu, mabalin met nga nibulun e Jesus nga nimuneg iya emwag niya baley nito kangatuwan nga agsirsirbi.
16: Ngem e Pedru, nabati met iya laskig nga denni iya ruwangan. Itu nga to adalan nga em-emmu nito kangatuwan nga agsirsirbi, rinumwar nga nawe na kinatbar ya babey nga agbanbantay iya ruwangan, tasun paun-gen na nge Pedru. Ket pinauneg na ngarudin.
17: Ket to babey nga agbanbantay iya ruwangan, kinunen na e Pedru, Di met ikew pe ya isa kadiya adalan niyan nga toley? kunen na.
: Siyac, bekken! kunen met ne Pedru.
18: Ket itun, gapu ta nalmin, nangapuy diya tagabu se diya guwardiya ka paginuduwan da nga bekkag. Ket nagsisikad da nga nagiinudu. Ket nawe met pe nakiinudu nge Pedru win.
19: Ket ito uwed nge Jesus iya sangu ne Anas, nga dati nga kangatuwan nga agsirsirbi iya Templu, sinumarya na nge Jesus maipanggep kadito adalan na se diya panursuru na.
20: Ket simungbat ngarud nge Jesus nga kinunen na, Silalatac iya imatang diya toltoley ya panangisursuruc, ta diya gigimungan mettas ya peyeng ku nga pangisuruwan, se iya Templu nga pagdaydayawan tida nga amin nga Hudyu. Ngarud, awan nilimed ku nga nisuruc.
21: Ape iyaken ya sumaryaem kadiyan? Ta saludsudem kuma ngas dito toltoley nga nagdengngeg iyaken no nagan ya nisursuruc igida, ta emmu da met diya kinagkagic, kunen na.
22: Ket ito apaman nga naikagi ne Jesus yan, tinungpa met niya isa kadito guwardiya nga uwed antuni, nga kinunen na e Jesus, Nih! Ape nga agten iyan ya panagsungbat mu iya isa nga kangatuwan nga agsirsirbi iya Templu? kunen na.
23: Ket e Jesus, kinunen na igina, No uwed dakec nga kinagic, ipakaemmum kuma ngas no nagan na. Ngem no pudnu met to nibagac, ape ngarud nga kabilen nac? kunen na.
24: Ket kalpasan niyan nga panangsumarya da e Jesus, nipaipen ne Anas nge Jesus nga sipupungu pekkem iya edyan ne Kaipas, nga itu to agdama nga kangatuwan nga agsirsirbi iya Templu.
25: Ket e Simon Pedru, agsisikad pekkem itun enna emwag nga agin-inudu. Ket uwed duduma ennan nga kinunen da igina, Di met isa ka pe kadiya adalan nituni nga toley? kunen da.
: Ngem nilibac manin ne Pedru, nga kinunen na, Ahah, bekken met! kunen na.
26: Ket uwed pe isa nga toley antuni nga isa kadito tagabu nito kangatuwan nga agsirsirbi iya Templu. Ket to tagabu, kabagiyan met nito lalaki nga pinengas ne Pedru to tinga na itun. Ket dinamag pe nito tagabu e Pedru nga kinunen na, Bekken kad nga ikew to nasingec nga kabulun ne Jesus enna minuyungan? kunen na.
27: Ngem naglibac manin nge Pedru, ket pag-isu nga nagtaraut mettin ya isa nga kawitan.
28: Ito ag-agsapa pekkem mas iyan mettas nga algew, nipanaw da nge Jesus ito baley ne Kaipas, ket nipen da iya palasiyu niya gubernadur nga iRuma.
: Ngem dito Hudyu, madi da ginabay ya nimuneg ito palasiyu, ta kanyew igida. Ta no umuneg da iya baley niya isa nga bekken nga Hudyu, basta maiparit igidan ya makipadaya itun iya Padaya Nitatalib.
29: Dikad pe rinumwar nge Pilatu iya edyan da, ket kinunen na igida, Nagan ya ipabasul nu idi nga toley? kunen na.
30: Ket dito Hudyu, kinunen da, Madi kami met isangu ikew no bekken nga isa nga managbasul, kunen da.
31: Ket kinunen ne Pilatu igida, Alaken nu was a, ta dakayu nga mismu ya mangeddeng igina maikanatad iya paglinteggan nu, kunen na.
: Ngem kinunen dito pangpangulu diya Hudyu, Maiparit met no dakami ya mangikeddeng nga mapatey ya isa nga toley, kunen da.
32: Ket diyan nga napasamac, itu to pannakatungpal nito kinagi ne Jesus itun ito nibaga na no kumaan niya panangpatey da igina.
33: Ket e Pilatu, linumnec ito palasiyu win, se na pinalbet nge Jesus. Ket kinunen na e Jesus, Tutu kad nga ikew ya ari diya Hudyu? kunen na.
34: Ket kinunen ne Jesus, Saludsud mu nga mismu yan, winno nadamag mu was maipanggep iyaken? kunen na.
35: Ket kinunen ne Pilatu, Ape? Hudyu wac pe aya? Diya kailiyam se diya pangpangulu diya agsirsirbi iya Templu, ket nidarum daka met iyaken. Nagan kad ya winangel mu nga ipabasul da ikew? kunen na.
36: Ket kinunen ne Jesus, Ya panangituray ku, bekken nga tumaud idi nga lubung. Ta no iya lubung ngi kuma ya pagtaudan na, makigubat ngarud diya pasurut ku tasun bekken nac nga maiyawat kadiya pangpangulu diya Hudyu. Ngem bekken met nga iya lubung ngi ya pagtaudan niya panangituray ku, kunen na.
37: Itu nga kinunen ngarud ne Pilatu igina, Dikad pe, isa ka ngarud nga ari, ey? kunen na.
: Ket kinunen ne Jesus, Tutu ya kunem nga ari yac. Ket inumbet tac nga naiyanac idi nga lubung, tasun ipakaemmuc ya pudnu. Ket amin diya mangipateg iya pudnu, ipangag dac pe, kunen na.
38: Ket kinunen ne Pilatu igina, Nagan aya ya pudnu? kunen na.
: Ket kalpasan niya panangagi ne Pilatu iyan e Jesus, rinumwar manin ito edyan dito Hudyu, ket kinunen na igida, Awan met masmac ku nga basul na nga gapu niya pakaukuman na.
39: Ngem uwed to ugali nu nga kada timpu Padaya Nitatalib, iruwar ku para dakayu ya isa nga balud. Gabay nu kad nga idi nga ari diya Hudyu ya iruwar ku? kunen na.
40: Ngem nip-ipkaw da ka nabileg nga kinunen da, Bekken nga igina! E Barabas ya gabay mi! kunen da. Ket to Barabas, isa met nga tulisan.