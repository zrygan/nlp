1: Dakayu nga kakabsat ku, madi kayu kuma nga tarigagayan ya agbalin nga manursuru maipanggep iya Bibliya. Ta emmu nu nga dacdackel ya maipabasul dakami nga manursuru no mairradu kami ngem kadiya duduma.
2: Ta ya kinapudnu na, mamen-adu tida met nga makabasul nga amin.
: Ngem no uwed kuma toley nga awan pakairraduwan na kadiya balbalikasen na, awan ngarud pagkurangan niyan nga toley yin, ta matimbeng na ngarud ya amin nga beggi na.
3: Arig nga diya kabayu nga busalan tida diya bugung da tasun natuluc da iya panangiturung tida igida. Ket maiturung ngarud amin nga beggi da gapu iyan nas nga busal da.
4: Ket arig pe nga diya bapur nga manalan ka baybay. Ta orey dackel da se tekkut ngas diya pangiturung igida, ket mabalin met nga iturung niya mangmanehu iya orey awac nga pangipaturungan na, orey no ipurad niya nabileg nga belluut.
5: Ket agten pe iyan ya dila tida, ta orey tekkut, nalaing met nga mangibalikas ka adu nga banbanag. Winno agten pe iya katekkut niya asiling ya dila tida, ta orey tekkut, mapooran na met ya nawaya nga rocrocbot.
6: Ngarud, ya dila tida, ket arig met nga apuy. Mangpadakec met ya dila tida iya beggi tida, ta mabalikas na ya amin nga kita dakec. Ket itu ya mangpadakec iya amin nga kasasaad tida se iya amin nga panagbiyag tida nga toley, ta arig met nga nasibtan ya dila tida iya apuy mettas niya impiyernu.
7: Tutu met yan, ta dactida nga toley, kabaellan tida ya mangituray kadiya amin nga kita diya atap: diya an-animal, agkaykayab, aguy-uyas, se diya uwed iya baybay.
8: Ngem awan pulus toley nga makaituray iya dila na. Ngarud, adu ya dakec nga balikas nga tumaud iya dila, nga arig nga napnu ka gita nga makapatey.
9: Ya dila tida, itu ya pagdayaw tida e Apu Diyus nga Apu se Ama tida. Ket itu met pe ya mangibalikas ka dakec maipanggep kadiya pada tida nga toley nga pinarsuwa mettas ne Apu Diyus nga kalanglanga na.
10: Ket iya agten iyan, is-isa met nga musung ya pakaiyasngawan niya panagdayaw se ya balikas nga dakec. Kakabsat ku, bekken met nga rumbeng yan!
11: Kaiyarigan na met ya ubbug. Ta ya ubbug, madi met mabalin nga mangiyayus ka naimas se natablal nga danum, no is-isa ngas nga ubbug.
12: Ket maiyarig pe iya kayu nga igus, kakabsat ku. Ta ya kayu nga igus, madi met mamisic ka bisic ulibu. Se ya mula nga ubas pe, madi met mamisic ka bisic igus. Ket orey met ya danum nga napet, di met makaecde ka naimas.
13: No uwed dakayu ya isa nga nasirib se nalaka nga makaawat, ipasingen na kuma ya kinasirib na gapu iya panagbiyag na nga napaw-is se kadiya panagwangel na ka nabaru, gapu iya kinasirib na nga mangecde ka kinapakumbaba.
14: Ngem no uwed kadiya panpanunut nu ya napalaus nga panagiman se ya panagtarigagay nga agpangatu iya bukud nu nga kasasaad, ket bekken nga napudnu ya kinasirib nu. Ket no agten iyan ya uwed iya panpanunut nu, madi kayu kuma lugud agpasindayaw winno agbusidin maipanggep iya kinasirib nu. Ta no kunen nu nga mayat ya agten iyan nga kinasirib nu, kakuntra nu mettin ya kinapudnu.
15: Ya agten iyan nga kinasirib, bekken nga agtaud e Apu Diyus nga uwed ka langit, no di lugud agtaud das idi nga lubung se iya kinatoley se diya sairu.
16: Ta no uwed kadiya toley ya panagiman se panagtarigagay nga agpangatu ka kasasaad, ket uwed met pe igida ya pannakariribuc se amin nga kita kinadakec.
17: Ngem ya kinasirib nga agtaud e Apu Diyus nga uwed ka langit, itu ya kinasirib nga pagtaudan diya agten kadidi: ya napudnu nga banbanag, nga itu ya kangrunaan, se ya panagtutunus, panagtanang se panagtuluc. Ket itu pe ya pagtaudan niya panangaasi se ya panagwangel ka nabaru, nga awan panangiduma winno panaginpupudnu na.
18: Ngarud, no natanang nga mangpatunus ya isa nga toley kadiya kapada na, kinalinteg met ya pagbanagan niya pamaay na.