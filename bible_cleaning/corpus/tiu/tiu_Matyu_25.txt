1: Nituluy ne Jesus ya panagkagi na, nga kinunen na, Ya panangituray niya Nailangitan kadiyan nad nga algew, maiyarig iya agten idi: Uwed sangapulu nga babbalasang nga nakipakalun. Ket nawe da nga sumabet iya umbet nga nubyu, nga nagkakalneb da ka nidal-ag nga dilag.
2: Ket ya lima kadito sangapulu nga babbalasang, bekken da nga nanakem. Ngem dito lima nga gennung, nanakem da met.
3: Ket dito bekken nga nanakem, nidal-ag da ngarud dito pagdilag da, ngem awan met nidal-ag da nga sagana da nga imayan kadito dilag da.
4: Ngem dito nanakem nga gennung, uwed ngarud diya nidal-ag da pe nga sagana da nga imayan kadito nidal-ag da nga dilag da.
5: Ket ya napasamac, nabayag nga madi sinumpuc to nubyu. Ket makatkatudugen met amin dito babbalasangin, ket natudug da ngarudin.
6: Ket ito tengnga gabi yin, uwed nagpekkaw nga kinunen na, Ala! Uwed ya nubyu win! We kayu sabten nin! kunen na.
7: Ket dito babbalasang, bimangun da nga aminin, ket isagana da dito dilag dan.
8: Ket dito bekken nga nanakem, kinunen da ngarud kadito nanakem, Ecdan dakami kay met ka sagana nu nga mayan diya dilag nu, ta dandani makusep pin diya dilag mi, kunen da.
9: Ngem kinunen dito nanakem nga babbalasang, Ay, madi mabalin. Kaynun no agkurang, no para dactida nga amin. Mawe kayu was kuma ngumina iya kasapulan nu kadiya aglaclaku, kunen da met.
10: Ket nawe ngarud ngimina dito lima. Ket pag-isu met nga inumbet to nubyu win. Ket dito nakasagana, nibulun da iginan, nga nawe da imuneg ito baley nga pakaarimanan nito pangparagsac ito pakalun. Ket ito nakauneg dan, naigiset tin to gagayangan nito baley.
11: Ket kalpasan niyan, simarunu nga sinumpuc enna baley dito lima nga babbalasang, ket kinunen da, Apu! Apu! Ilukatan nakami kay! kunen da.
12: Ngem kinunen lugud nito nubyu, Madi mabalinin, ta pulus nga madi nakayu em-emmu! kunen na.
13: Itu nga kunec dakayu ita, kunen ne Jesus, nga sisasagana kayu kuma ngarud nga peyeng. Ta madi kayu emmu ya algew winno ya uras niya umbet na.
14: Sisasagana kayu kuma ngarud, ta ya panangituray niya Nailangitan, agten nad idi: Uwed isa nga toley nga mawe kuma ka deyyu nga lugar. Sacbay nga nawe, pinalbet na diya tagabu na tasun ipaikem na igida diya sanicwa na.
15: Nangitalec kadiya tunggal isa igida ka kuwarta, sigun iya kinalaing da. Ket ya isa, necdan na ka lima nga ribu nga diplata. Ket ya maikadduwa, necdan na ka duwa nga ribu. Ket ya maikatlu, naecdan ka isa nga ribu. Kalpasan niyan, nagrubwat to amu dan.
16: Ket to naecdan ka lima nga ribu, sigida nga nawe na nikumersiyu, ket nakaganansiya met ka lima nga ribu win.
17: Agten met pe iyan ya winangel nito naecdan ka duwa nga ribu, ket nakaganansiya met pe ka duwa nga ribu.
18: Ngem to naecdan ka isa nga ribu, nawe na lugud nikorob to kuwarta nito amu na, tasun isoroc na.
19: Ket ito nabayagin, simoli to amu dito tagabu, ket inemmu na igidan ya naganansiya da ito kuwarta na.
20: Ket to necdan na ka lima nga ribu nga diplata, nawe ngarud simangu ito amu na, nga nelbet na to lima nga ribu nga diplata nga naitalec igina, agraman to lima nga ribu nga naganansiya na. Ket kinunen na, Apu, uwed idi ya lima nga ribu nga naganansiyac ito nitalec mu iyaken nga lima nga ribu, kunen na.
21: Ket to amu na, kinunen na igina, Mayat met! Nabaru se mapagtalkan ka nga tagabu. Ket gapu ta napagtalkan ka kadiyan nga eteng nga banbanag, pagtalkan naka ka adu nga banbanagin. Makitipun ka iyaken nin nga amum, idi nga paganggemmac, kunen na.
22: Ket to tagabu nga natalec ka duwa nga ribu nga diplata, nawe met pe simangu ito amu na. Ket kinunen na, Apu, uwed idi ya duwa nga ribu nga naganansiyac ito nitalec mu nga duwa nga ribu iyaken, kunen na.
23: Ket to amu na, kinunen na igina, Mayat met! Nabaru se mapagtalkan ka nga tagabu. Ket gapu ta napagtalkan ka kadidi nga eteng nga banbanag, pagtalkan naka ka adu nga banbanagin. Makitipun ka iyaken nin nga amum, idi nga paganggemmac, kunen na.
24: Ket to tagabu nga natalec ka isa nga ribu nga diplata, nawe pe simangu ito amu na. Ket kinunen na, Apu, emmuc nga nainget diya bilin mu. Emmuc ngarud nga ganiyem met ya bekken mu nga niraep, se agurnung ka pe ka in-gikan nga bekken mu nga nisap.
25: Nansing ngac ngamin, itu nga nawe yac nikorob nga nisoroc to kuwartam. Ket uwed idi to kuwarta mun, kunen na.
26: Ket to amu na, kinunen na igina, Dakec se nasadut ka met nga tagabu! No tutu nga naemmuwam nga ganiyec ya bekken ku nga niraep, se agurnung ngac ka in-gikan nga bekken ku nga nisap,
27: ape madi ka lugud nibangku to kuwartac, tasun iya isosolic, ket maecde iyaken ya sigud nga kuwartac agraman ya anac na? kunen na ito tagabu.
28: Ket uwed da met binilin nito amu nga kinunen na, Ala, alaken nu igina dito diplata, ket ecde nu nga gennung ito uwed sangapulu nga ribu nga diplata nan.
29: Ta ya toley nga adu ya uwed iginan, maecdan nad pekkem, tasun nawadwad kuma ngin ya uwed igina. Ngem ya toley nga eteng ya uwed igina, maipac nad pekkem mas igina ya orey eteng ngas nga uwed iginan.
30: Ket yan nga tagabu nga awan sirsirbi na, itemsit nu iya kagicbettan enna deyyu! Ket diya uwed antuni nga edyan, agberrit se agngaretnget da ngarud, kunen nito amu.
31: Ket no umbet nad nga sidadayaw ya Anac nga Naipatoley nga maibulun pe igina diya amin nga angheles, agtugew nad nga agari iya trunu na nga pakaidayawan na.
32: Ket maipasangu nad igina diya toltoley nga gayat kadiya amin nga pagpagiliyan iya lubung. Ket pagsisibnaen na nad da nga arig nga isa nga agay-aywan nga mangisibna kadiya karneru kadiya kalding.
33: Ket isaad na nad diya naibilang nga karneru iya madiwanan na. Ngem diya naibilang nga kalding nga gennung, paguurnungen na da nad met iya makatigid na.
34: Ket kunen nad niya Ari kadiya uwed iya madiwanan na, Umbet kayun, dakayu nga pinagasatan niya Amac! Makipagtawid kayu ngarudin iya pannakairaman nu iya pagiturayan, nga itu ya tawid nu nga naisagana para dakayu manipud ito pannakaparsuwa niya lubung.
35: Maecdan kayu ngarud ka tawid nu, ta ito nabisin nac, pinakan dac met. Ito newwew wac, pinainum dac met. Ket orey gan-gannaet tac itun, sinangaili dac met.
36: Ito nagkurang ngac ka luput ku, necdan dac met ka luput. Ito nagsakit tac, inistimar dac met. Ito naibalud dac, nawe dac pe sinacwaran, kunen na nad met.
37: Ket dito napalinteg nga toley, kunen da nad iya Ari, Nungey daka kad nga nasingen, Apu, nga nabisin ka, se daka pinakan, winno newwew ka, se daka pinainum?
38: Se nungey daka pe nga nasingen nga gan-gannaet ka, se daka sinangaili, winno nagkurang ka ka luput se daka necdan ka luput?
39: Se nungey daka kad pe nga nasingen nga nagsakit ka winno naibalud, se daka nawe sinacwaran? kunen da nad met.
40: Ket kunen nad niya Ari igida, Kinapudnu na, ito tinulungan nu ya orey isa kadiya agten kadiyan nga kanumuwan nga kakabsat ku, ket naibilang nga iyaken mettas ya tinulungan nu, kunen nad niya Ari.
41: Ket kalpasan niyan, kunen nad niya Ari kadiya uwed iya makatigid na, Dakayu, umadeyyu kayu iyaken nin, dakayu nga nailunud nga toley! Mawe kayu was ito agnanayun nga pagapuyan nga naisagana itun para iya diyablu se dito eb-ebbonen na.
42: Ta ito nabisin nac, di dac met pinakan, se ito newwew wac, di dac pe pinainum.
43: Ito isa ngac nga gan-gannaet, di dac met sinangaili. Ito nagkurang ngac ka luput, di dac pe necdan ka luput. Ito nagsakit tac se naibalud dac, di dac met sinacwaran, kunen nad niya Ari.
44: Ket diya nailunud nga toley, kunen da nad met, Nungey daka kad nga nasingen, Apu, nga nabisin ka, winno newwew ka, winno gan-gannaet ka, winno nagkurang ka ka luput, winno nagsakit ka, winno naibalud ka, se madi daka inistimar? kunen da nad met.
45: Ket kunen nad ngarud niya Ari, Kinapudnu na, ito madi kayu gabay nga tinulungan ya orey isa nga agten kadiyan nga kanumuwan, ket naibilang lugud nga iyaken mettas ya madi nu gabay nga tinulungan, kunen na nad igida.
46: Ket iya agten iyan, pumanaw nad diyan nga toley nga mawe da iya agnanayun nga pakadusaan da. Ngem diya napalinteg nga toley, mawe da nga gennung iya agnanayun nga pakabiyagan da, kunen ne Jesus.