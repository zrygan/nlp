1: Kinunen manin ne Jesus kadito adalan na, Madi kayu kuma madanagan winno masicsikuran maipanggep iya ipapanaw ku, no di lugud mamati kayu e Apu Diyus se mamati kayu met pe iyaken.
2: Enna edyan ne Amac, adu ya pagedyanan, ket mawe yac mangisagana ka pagedyanan nu. Tutu met yan, ta madic met ibaga dakayu no bekken nga pudnu.
3: Mawe yac ngarud, ket kalpasan niya panangisaganac iya pagedyanan nu ennan, sumoli yac met nga umbet nakayu alaken, tasun ya pagedyanac, itu met pe ya pagedyanan nu.
4: Ket emmu nu ngarudin ya dalan nga mawe iya kapennac, kunen na.
5: Ket e Tumas, kinunen na e Jesus, Madi kami met emmu no awac ya kapennam, Apu. Kumaan na ngarud nga emmu mi ya dalan? kunen na.
6: Ket kinunen ne Jesus igina, Iyaken mettas ya dalan, se ya pagtaudan niya kinapudnu, se ya mangecde ka biyag. Awan makapen iya Ama no madi manalan iyaken.
7: No em-emmu dac kun, em-emmu nu met pe yin ya Amac. Ket itan, em-emmu nu ngarudin ya Amac, ket arig nga nasingen nun, kunen na.
8: Ket e Pelipe, kinunen na e Jesus, Ipasingem kay dakami ya Ama, Apu, tasun mapnec kamin, kunen na.
9: Ket kinunen ne Jesus, Ay Pelipe, nabayag gac met nga nakibulubulun dakayun. Di nac kad pekkem em-emmu? Ape kunem pekkem mas nga ipasingec dakayu ya Ama? Ta ya nakasingen iyaken, nasingen na met pe ya Ama ngin.
10: Madi ka kad pekkem patiyen nga naitipun nac iya Ama, se ya Ama, naitipun pe iyaken? Ket diya kagkagiyec dakayu, bekken nga tumaud das iyaken. Ta ya Ama nga agedyan iyaken, igina ya mangibilin iyaken kadiya ipawangel na iyaken.
11: Mamati kayu kuma ngarudin idi nga ibagac nga naitipun nac iya Ama, se naitipun met ya Ama iyaken. Ket no madi kayu gabay ya mamati gapu was kadiya kagkagic, mamati kayu kuma ngarud gapu kadiya winangel ku nga nasingen nun.
12: Pudnu met yani nga ibagac: Diya mamati iyaken, matulad da met pe diya wangwanglec. Ket bekken nas nga iyan, ta diya mamati iyaken, dacdackel pekkem ya mawangel da nad ngem kadiyan. Tutu met ya agten iyan, ta mawe yac iya pagedyanan mettas niya Ama.
13: Ket orey nagan na ya adngen nu nad iya Ama nga sipapati iya kinaturay ku, itungpal ku ngarud dakayu, tasun maidaydayaw kuma ya Ama gapu iya Anac.
14: Ngarud, orey nagan na nga adngen nu nad iyaken nga sipapati iya kinaturay ku, tungpalec ngarud para dakayu, kunen ne Jesus.
15: Ket nituluy ne Jesus, nga kinunen na, No tutu nga ayaten dac, tungpalen nu ngarud diya bilin ku.
16: Ket agadeng ngac nad iya Ama, ket paibon ku igina ya sumukat nga Mamagbaga dakayu, tasun uwed dakayu nga agnanayunin.
17: Ket igina met ya Ispiritu nga mangipakaemmu iya pudnu. Madi mabalin nga awaten diya bekken nga mamati yan nga Ispiritu, ta madi da malasin winno em-emmu. Ngem dakayu, em-emmu nu mettin, ta uwed dakayu, ket dakayu nad met ya pagedyanan na.
18: Madi nakayu ngarud baybay-an, ta sumoli yac nad mettas dakayu.
19: Ket iya di mabayag, madi dac masingen nin diya bekken nga mamati. Ngem no dakayu, malasin dac nad lugud. Ket gapu ta sibibiyag gac nad pekkem, sibibiyag kayu met pe.
20: Ket nad no madatngan yanin, mapanecnekkan nu nga uwed dac nga tutu iya Amac, ket dakayu, uwed kayu met iyaken, se uwed dac pe dakayu.
21: Ket ya toley nga agtungpal kadiya bilin ku nga naisuru igina, itu ya toley nga pudnu ya panagayat na iyaken. Ket ya agayat iyaken, ayaten pe niya Amac. Ket ayatec pe ya agten iyan nga toley, se ipakaemmuc nad igina ya kauwed ku igina, kunen ne Jesus.
22: Ket to Hudas nga bekken nga to Hudas Iskariyute, kinunen na, Apu, ape dakami ngas ya pagpasingnam nad iya kauwed mu? Ape madi ka nad agpasingen kadiya amin nga toltoley? kunen na.
23: Ket kinunen ne Jesus igina, Agten idi: Ya agayat iyaken, agtungtungpal ngarud kadiya kagic. Ket ya agten iyan nga toley, ayaten pe niya Amac. Ket iyaken se ya Ama, umbet kami agedyan igina.
24: Ngem ya madi agayat iyaken, madi ngarud agtungpal kadiya kagic. Ket ya kagic nga ipacpakaemmuc dakayu, bekken met nga tumaud iyaken, no di lugud tumaud iya Ama nga nangibon iyaken.
25: Nibagac didi dakayu ita, ta makipagedyan nac pekkem dakayu.
26: Ngem gapu nad iya kinaturay ku, ibon niya Ama dakayu ya Mamagbaga, nga itu ya Ispiritu Santu. Ket itu nad ya mangisuru dakayu iya amin nga banag maipanggep kadidi, se ipalagip na nad pe dito amin nga nibagac dakayu.
27: Talna ya ibatic dakayu. Ket idi nga kinatalna nga ipaay ku dakayu, itu ya talna nga tumaud mettas iyaken. Ket yani nga ipaay ku dakayu, sabali iya ipaay diya uwed iya lubung. Dikad pe madi kayu kuma ngarud madanagan winno masikuranin, se madi kayu mansing.
28: Malagip nu ngarud to kaibagbagac dakayu nga pumanaw wac nad, ngem sumoli yac nad mettas dakayu, kunec. Ket no pudnu ya panagayat nu iyaken, naragsakan kayu kuma, gapu ta mawe yac ngarud iya pagedyanan niya Ama. Ket ya Ama, nangatngatu met ngem iyaken.
29: Nibagac ngarud didi dakayun sacbay nga dumateng, tasun nad no mapasamac, mamati kayu kuma.
30: Ket ita, madic makapagbayag nga makitbar dakayun, ta nganngani umbetin ya akin-turay idi nga lubung. Awan ngarud turay na iyaken,
31: ngem mapasamac ngas didi iyaken tasun maemmuwan diya toltoley iya lubung ngi nga ayatec met nga tutu ya Ama, se tungpalec ngarud diya amin nga ibilin niya Ama iyaken.
: Ala, pumanaw tida idi nin, kunen na.