1: Iyaken nge Pablu nga isa nga agsirsirbi e Apu Diyus se isa nga apustul nga agpaay e Jesu Kristu.
: Naibon nac nga mangpabileg iya panamati diya pinili ne Apu Diyus nga an-anac na, se tasun mangiturung ngac pe igida iya kustu nga sursuru niya pammati tida, nga itu ya sursuru nga agiturung iya panagtungpal iya tarigagay ne Apu Diyus.
2: Ket ya pungut niya panamati tida, itu ya panagnamnama tida iya biyag nga agnanayun nga awan patingga na. Ket e Apu Diyus, nikari na dactidan yan nga biyag. Itu to nikari na ito di pekkem nga naparsuwa ya lubung ngi, ket emmu tida nga madi met agbusid nge Apu Diyus.
3: Ket ito nadatngan to kustu nga timpu nan, nipakaemmu ne Apu Diyus dactida yan nga panggep na nga maipaay dactida. Ket e Apu Diyus nga Mangisalakan dactida, nitalec na iyaken to panggep na, itu nga ipakaemmuc kun, ta binilin nac.
4: Ket ikew, Titu, nga ibilang ku nga anac iya pammati tida, ikew ya suratac idi.
: Sapay kuma ta uwed ikew ya siaayat nga asi, se talna, nga gayat e Apu Diyus nga Ama se e Kristu Jesus nga Mangisalakan dactida.
5: Malagip mu ya gapu na nga nibati naka enna Kreta itun. Nibati naka ennan tasun urnusem kuma ya kasasaad da ennan, ta uwed pekkem kurang na itun. Nibati naka pe tasun mangdutuc ka ka panglakayen kadiya bungguy diya mamati iya tunggal ili ennan, sigun kadito nibilbilin ku ikew.
6: Ta nisuruc ikew itun nga ya panglakayen, masapul nga awan pakasapsaputan na nga dakec. Masapul nga is-isa ngas ya asawa na. Ket diya anac na, masapul nga mamati da pe, nga bekken da nga agdinamag nga naluku winno nasukir.
7: Ta masapul nga awan pakaumsiyan niya agay-aywan iya bungguy mamati, ata igina mettas ya natalec iya wangel ne Apu Diyus. Itu nga madi mabalin no natangsit winno nalaka nga makaunget, se madi pe mabalin no ageng-englew, winno nauyung, winno naagum ka kuwarta.
8: Bekken kuma ngarud nga agten iyan. Ta ya panglakayen, masapul nga isa nga nalaing nga mangsangaili, se mangipateg kadiya nabaru nga banbanag. Se masapul pe nga nanakem se nalinteg ya panglakayen. Masapul pe nga isa nga napasnec iya panamati na e Apu Diyus, se mangtimbeng iya beggi na.
9: Ket masapul pe nga nabileg ya panamati niya panglakayen iya kagi ne Apu Diyus nga naisuru igina, ta ya kagi ne Apu Diyus ket pudnu met. Ta no nabaked ya panamati na iya kagi ne Apu Diyus, makaisuru pe kadiya duduma iya nabaru nga sursuru, se mabalin na pe ya mangipalawag kadiya ir-irradu diya toley nga kumuntra iya kagi ne Apu Diyus.
10: Ta kinapudnu na, adu diya sumukir nga toley, nga awan banbanag diya kagkagiyen da, se mangallilaw da pe. Nangruna diya duduma nga Hudyu, itu diya agten iyan.
11: Masapul nga pasardengngem diyan nga mangallilaw, ta riribuken da ngarud diya amin nga kamkameng diya duduma nga sangabalayan, gapu iya panangisursuru da kadiya bekken da nga karbengngan. Ket agten iyan ngarud ya wangwanglen da, tasun bumacnang da ngas kuma, orey no nakal-alyew met.
12: Ket ya isa nga mangasaba igida itun, nga isa mettas nga iKreta, ket igina mettas to nangagi maipanggep kadiya kapada na nga iKreta, nga kinunen na itun, Sigud nga managbusid ngas diya iKreta. Arig da pe nga nauyung nga animal, ta dakec met ya gangey da. Nasadut da pe, ta yan nas pannangan ya napateg igida, kunen na met.
13: Ket tutu met to kunen na. Itu nga ipapilit mu nga ilbec kuma, tasun maiturung da iya kustu nga panamati nga awan pagkurangan na.
14: Ta bay-an da kuma nga ikaskasu win dito sarsarita diya Hudyu, se madi da kuma pe tungpalen nin dito bilbilin diya toley nga manglikud iya pudnu nga sursuru.
15: Agten idi: Diya toley nga nadalus ya nakem da, ket awan naibilang igida nga bekken nga nadalus. Ngem diya toley nga narugit ya nakem da, nga madi mamati iya pudnu, ket awan pulus naibilang nga nadalus igida, ta dakec met ya panpanunut da se ya nakem da.
16: Em-emmu da kanu nge Apu Diyus, ngem masingen tida iya wangwanglen da nga baybay-an da met. Makapaaryec ngarud diyan, se managsukir da met pe. Itu nga awan mawangel dan nga maibilang nga nabaru.