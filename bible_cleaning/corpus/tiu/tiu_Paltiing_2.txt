1: Ket kinunen manin nito arig nga toley iyaken, Idi ya isurat mu iya anghel nga agay-aywan iya bungguy mamati ka Epesu
: Itu yan ya damag nga gayat iya mangik-ikem kadiya pitu nga bituwen iya diwanan nga ima na, se agpaspasyar iya edyan diya pitu nga dilag nga balituc
2: Emmuc diya wangwangel mu, se ya panagbannug se panaganus mu. Emmuc pe nga madi ka ipamoya diya toltoley nga dakec ya ugali da. Ket dito busid nga apustules nga nagkunen nga apustules da kanu, ket inemmum da, ket naemmuwam nga busid da met.
3: Ket emmuc met pe nga naanus ka, ta itured mu ya agrigat gapu iya panagsirsirbim iyaken, ket di ka pe nakumsa.
4: Ngem uwed met pe madic gabay ikew, ta bekken nac kun nga ay-ayaten nga agten ito damu.
5: Dikad pe bilinen naka ngarud nga laglagipem to kasasaad mu ito sacbay nidi nga pannakairradum. Agbabawi ka ngarudin. Ket dito nabaru nga winangwangel mu ito damu, itu manin ya wanglem kuma itan. Ta no madi ka agbabawi se madi ka pasoliyen ditun nga nabaru, umbet ku was nad ipac ya dilag mu iya nakaipayan na.
6: Ngem uwed pe nabaru nga makagic maipanggep ikew, ta kaguram pe ya dakec nga wangwanglen diya pasurut nito Nikulas, nga agten met iya pananggurac iya wangwanglen da.
7: Ket diya amin nga uwed pannakaawat na, tandaanan da kuma ngarud ya ipakaemmu niya Ispiritu kadiya bungguy diya mamati, nga agten idi: Diya maibilang nga mangabac, ecdac da nad ka kalinteggan da nga mangan ka bisic niya kayu nga pagbiyagan nga uwed iya minuyungan ne Apu Diyus.
8: Ket idi ya isurat mu iya anghel nga agay-aywan iya bungguy mamati ka Esmirna
: Itu yan ya kunen niya kaonaan se kaodiyan ya kinauwed na, nga igina to natey se nagungar mettas
9: Emmuc diya pakaparigatam se ya kinapanglaw mu. Ngem ya kinapudnu na, ket nabacnang ka met! Ket emmuc pe diya pakapadpadakekam kadito agkunkunen nga Hudyu da kanu, ngem ya kinapudnu na, bekken da nga pudnu nga Hudyu, no di lugud kamkameng da met iya bungguy ne Satanas.
10: Ket madi ka latta madanagan iya orey nagan na nga pakaparigatan nga dumateng ikew. Tutu met nga sigiren naka ya diyablu iya di mabayag, ta paibalud na diya duduma dakayu. Agpaut nad ka unus sangapulu nga algew ya pakaparigatam. Ngem puminget ka lugud iya panamatim, orey pe no agingga ka patey, ket balangatan nakayu ka biyag nga agnanayun.
11: Ket diya amin nga uwed pannakaawat na, tandaanan da kuma ngarud ya ipakaemmu niya Ispiritu kadiya bungguy diya mamati, nga agten idi: Diya maibilang nga mangabac, madi da nad madusa ka maikadduwa nga ipapatey.
12: Ket idi ya isurat mu iya anghel nga agay-aywan iya bungguy mamati ka Pergamu
: Itu yan ya kunen niya uwed natadem nga ispada na nga agsumbangir ya tadem na
13: Emmuc nga narigat ya kasasaad mu iyan, ta pagturayan met ne Satanas ya ilim. Ngem orey agten iyan, napasnec ka latta iya panamatim iyaken, se di ka pe binaybay-an ya panamatim iyaken, orey ito nakatey nito Antipas. Napudnu nga nangipakaemmu to Antipas maipanggep iyaken, ket napatey met iyan nga edyan nu, nga pagedyanan met ne Satanas.
14: Ngem uwed met pe madic gabay ikew, ta uwed da duduma dakayu iyan nga agtungpal iya panursuru nito Balaam. Ket to Balaam, igina met to nangisursuru ito Ari Balac itun iya panangsulisug na kadito Israelita, tasun mangan da kadiya makan nga naidatun kadiya didiyusen, se tasun makikamalala da.
15: Se uwed da pe duduma dakayu nga agtungpal iya panursuru dito pasurut nito Nikulas.
16: Itu nga masapul nga agbabawi ka lugudin kadiyan, ta no madi ka babawiyen, dagus sac mettas nga umbet iya edyan mu iya di mabayag, ket igubat ku met kadituni ya ispada nga uwed iya musung ku.
17: Ket diya amin nga uwed pannakaawat na, tandaanan da kuma ngarud ya ipakaemmu niya Ispiritu kadiya bungguy diya mamati, nga agten idi: Diya maibilang nga mangabac, ecdac da nad ka pagbiyag nga madi masingen, nga maawagan ka mana. Se ecdac da nad pe ka puraw nga batu nga nakaisuratan niya isa nga kabarbaru nga nagan, ket awan pulus nga makaemmu iyan nga naisurat nga nagan, no di yas ya umawat.
18: Ket idi ya isurat mu iya anghel nga agay-aywan iya bungguy mamati ka Tiyatira
: Itu yan ya kunen niya Anac ne Apu Diyus, nga igina ya arig nga apuy nga gumilgilab diya mata na, ket diya saka na, arig nga napasileng nga burinsi
19: Emmuc met diya wangwangel mu, agten iya panagayat mu, se ya nabileg nga panamatim, se ya panagtulung mu se panaganus mu. Ket emmuc met nga ad-adu pekkem diya nabaru nga wangwanglem ita ngem ito damu.
20: Ngem uwed met pe madic gabay ikew, ta ipampamoyam to babey nga Diyesebel, nga isa nga mammadtu kanu ne Apu Diyus. Ngem bekken met nga tutu nga mammadtu ne Apu Diyus, ata gapu iya dakec nga isursuru na, iyaw-awan na met diya agsirsirbi iyaken. Isursuru na da ka pannakikamalala, se pannakisangu nga mangan kadiya makan nga naidatun kadiya didiyusen.
21: Ket necdac met ka gundaway na nga agbabawi, ngem madi na met gabay nga babawiyen ya pannakikamkamalala na.
22: Itu nga paidalet ku mettin yan nga babey, gapu mettas iya ar-arimanen na iya pagidaan na. Ket dackel met pe ya sagabaen diya bekken na nga asawa nga makitipun igina. Arimanec ngarud yani, no madi da babawiyen ya pannakitipun da igina.
23: Ket diya pasurut na, nga maiyarig ka an-anac na, dusaec da nad met pe nga patayen. Ket iya agten iyan, maemmuwan diya amin nga bungbungguy diya mamati nga iyaken met ya mangsukimat iya lemlemmet se tartarigagay diya toley. Ket supapakac ngarud ya tunggal isa dakayu, sigun iya winangel nu.
24: Ngem diya duduma dakayu nga iTiyatira, emmuc nga madi kayu sumursurut iyan nga ugali nga dakec, se madi kayu pe pinadas to nauneg kanu nga panursuru maipanggep e Satanas. Kunec dakayu nga awan met masapul ku nga ibilin dakayu maipanggep kadiyanin.
25: Yan nas ituluy nu nga sipapasnec dito nabaru nga wangwanglen nu, agingga nga umbet tac iyan.
26: Ket diya amin nga maibilang nga mangabac, nga mangituluy iya panangtungpal da iya tarigagay ku agingga iya panagpatingga niya biyag da, igida nad diya pangecdeyac ka turay tasun iturayan da diya pagpagiliyan.
27: Ket arig nga sacgukud nga landuc ya kinabaked nad niya panangituray da kadiya pagpagiliyan, ta mapirdi nad ya bileg dito pagpagiliyan, nga maiyarig mettas iya pannakarumec niya banga. Ta diya mangabac, maecdan da nad ka turay nga agten mettas iya turay nga necde niya Amac iyaken.
28: Ket igida nad met pe ya pangisagutac iya arig nga bituwen nga aggundaway iya parbangun.
29: Ket diya amin nga uwed pannakaawat na, tandaanan da kuma ngarud ya ipakaemmu niya Ispiritu kadiya bungguy diya mamati.