1: Ket agten idi ya kaipapennan niya ibagbagac: Uwed mettin Kangatuwan nga Agsirsirbi nga mangibegbeggi dactidan e Apu Diyus, nga agten mettas ito nilawlawag ku. Ket igina, agtugtugew win iya kadayawan nga edyan, nga itu ya madiwanan niya trunu nga pagtugawan niya Nadayag nga Diyus ka langit.
2: Igina mettin ya agsirsirbi iya edyan nga nasantuwan enna pudnu nga pagdaydayawan e Apu Diyus, nga bekken nga inariman toley, no di lugud ya Apu mettas ya nangbangun.
3: Ket diya amin nga kangatuwan nga agsirsirbi iya pagdaydayawan, rebbeng da nga amin ya mangidatun ka sagsagut se naidaga nga datun e Apu Diyus. Dikad pe idi nga Kangatuwan nga Agsirsirbi nga mangibegbeggi dactida e Apu Diyus itan, masapul met pe nga uwed idatun na.
4: Ket no idi nga lubung kuma pekkem ya edyan na, madi met maibilang nga kustu nga agsirsirbi. Ta no idi nga lubung, uwed mettin diya sigud nga agsirsirbi nga mangidatdatun kadiya sagsagut nga maikanatad mettas kadiya al-alagaden ito Linteg ne Muyses.
5: Ngem ya kaipapennan niya panagsirsirbi diya agsirsirbi idi nga lubung, kaiyarigan ngas met niya kustu nga uwed enna langit, ta arig nga kaasping winno niniwing ngas niya pudnu. Ta agten met ito timpu nito Muyses, ito nisuru ne Apu Diyus igina ya panangbangun na ito pagdaydayawan nga tulda itun. Ta nibilin ngarud ne Apu Diyus ito Muyses itun, nga kinunen na, Kadiya amin nga arimanem, annadam ngarud ya panangtulad mu, tasun maikanatad nga tutu ito nisuruc ikew enna Tageytey Sinay, kunen na.
6: Ngem ya kinapudnu na, nangatngatu nga unay ya panagsirsirbi nga naisaad e Jesus ngem iya panagsirsirbi diya uwed idi nga lubung. Ta igina mettin ya mangibabaet dactidan e Apu Diyus maikanatad mettas iya namaymayat nga tulag. Ket idi nga namaymayat nga tulag tida, namaymayat ngarud ngem ito non-ona nga tulag. Ta namaymayat ngamin ya nakaibangunan na, nga itu dito nikari ne Apu Diyus.
7: Namaymayat ngarud ya nodi nga tulag, ta no awan pagkurangan nito nona, bekken kuma nga kasapulan ya maikadduwa ngin.
8: Ngem gapu ta emmu ne Apu Diyus nga uwed pagkurangan dito toley nga nasakupan nito nona nga tulag, ket agten idi ya kinunen na igida itun
: Ngarud, kunen niya Apu,
: Madatngan nad ya timpu nga uwed
: baru nga tulag nga bangunec kadiya toley ku
: nga kapututan dito Israel se Huda.
9: Ngem ya baru nga tulag nga bangunec,
: bekken nin nga agten ito tulag
: nga binangun ku itun kadito am-ama da,
: ito timpu nga arig nga gineped ku da,
: nga nipanaw ku da enna Ehiptu.
: Ta igida itun, nauma da met nga
: agtungpal ito tulag nga nibagac igida,
: itu nga binaybay-ac dan,
: kunen niya Apu.
10: Ket kunen na manin,
: Agten idi ya baru nga tulag nga bangunec
: kadiya kapututan nito Israel
: no madatngan nad ya timpu na
: Ipay ku nad diya bilbilin ku
: iya panpanunut diya toltoley,
: ket ya lemlemmet da,
: itu nad ya arig nga pagisuratac kadidi nin.
: Ket iyaken nad ya Diyus da,
: ket igida nad met pe diya toley ku.
11: Ket madi nad masapul nga agsisinnuru
: diya agkakailiyan winno diya agkakabsatin
: maipanggep iya pannakaemmu da iyaken.
: Madi da nad ngarud masapul nga ibaga nga,
: Makiyem-emmu ka kuma ngarud iya Apu.
: Ata amin da, em-emmu dac nad mettin,
: orey diya toley nga eteng ngas ya dayaw da,
: se pati diya kadayawan nga toley.
12: Ta pakawanec nad ngarud
: diya dakec nga winangwangel da,
: ket madic nad pe laglagipen nin
: diya basbasul da,
: kunen na.
13: Dikad pe ito panangunen ne Apu Diyus nga uwed baru nga tulagin, itu met ya panangipakaemmu na dactida nga to nona nga tulag, ibilang na nga dadaanin. Ket emmu tida nga no ya isa nga nadaan nga banag nga awan sirbi nan, ket malabes ngasin iya di mabayag.