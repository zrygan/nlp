1: Ito namensan manin, nawe nge Jesus nga nakigimung iya gigimungan diya Hudyu. Ket uwed isa nga lalaki antuni nga nacpet ya isa nga ima na.
2: Ket uwed da pe toley antuni nga agsicsiim no palaingen ne Jesus to lalaki iya Algew Ngilin, ta gabay da nga idarum nge Jesus.
3: Ket e Jesus, kinunen na met ito lalaki nga nacpet ya ima na nga, Umbet ka idi sangu mi, kunen na.
4: Ket kinunen na kadito agsicsiim, Nagan kad ya maipalubus iya Linteg tida nga wanglen tida kuma iya Algew Ngilin? Ya panagwangel ka nabaru, winno ka dakec? Ya panangisalakan ka biyag, winno ya pumatey? kunen na. Ngem madi da met negkim.
5: Ket limanga ngarud nge Jesus nga simingsingen igida nga silulucsew win. Ket orey uwed lucsew na, nangisakit met pe igida gapu ta agmulinas da met. Ket kinunen na ngarud ito lalaki yin, Ucnatem ya imam, kunen na. Ket inucnat na ngarud to ima na, ket nalaingan mettin.
6: Ket dito Parisiyu, rinumwar dan, nga nagtarus da met nga nawe kadito toley nito Ari Herudes, tasun makiuman da no kumaan kuma niya panangpukaw da e Jesus.
7: Ket e Jesus se dito adalan na, pimanaw da nga nawe ito baybay ka Galilya ngin. Ket adu met diya toltoley nga nibulubulun igida. Adu da nga gayat iyan mettas nga prubinsiya nga Galilya, se uwed da pe gayat iya prubinsiya nga Hudya,
8: se iya siyudad nga Herusalem, se iya pagiliyan nga Idumeya, se kadiya il-ili iya demmang niya wangag Hordan, se diya lugar iya lebut diya siyudad nga Tiru se Sidun. Adu da ngarud nga nawe iya edyan ne Jesus, gapu ta nadamag da met dito adu nga inar-ariman na.
9: Ket gapu iya kaadu niya toley, binilin ne Jesus diya adalan na nga mangisagana da ka bangka, tasun madi kuma mailet.
10: Ta adu ngamin diya pinalaing nan, itu nga agdidinnurun mettin diya uwed sarut na nga umadenni igina, tasun masecdeng da kuma.
11: Ket diya sairu nga lumuglugan ka toley iyan, no masingen da nge Jesus, pagparintumengngen da met da iya sangu na, se kunen da nga ipkaw, Ikew ya Anac ne Apu Diyus! kunen da.
12: Ngem nainget ya panangbilin ne Jesus kadito sairu nga madi da mangipakaemmu maipanggep igina.
13: Kalpasan niyan, nanang-at nge Jesus ka tageytey. Ket antuni, inayab na diya ginabay na nga piliyen, ket nawe da ngarud nakibulun igina.
14: Ket sangapulu ket duwa nga toley dito dinutukan na nga maibulbulun igina. Itu diyan dito inawagan ne Jesus ka apustules, nga itu diya naibon nga mawe mangasaba,
15: ket se naecdan da pe ka turay nga mangpatalew ka sairu.
16: Ket itu didi dito sangapulu ket duwa nga apustules nga pinili na: E Simon nga pinanaganan na pe ka Pedru,
17: se e Santiyagu nga anac ne Sebedyu, se e Juan nga kabsat ne Santiyagu, nga itu dito agkabsat nga pinanaganan ne Jesus ka Buwanerges, nga kayat na nga kagiyen Anac Eddug.
18: Se pinili na pe de Andres, Pelipe, Bartulume, Matyu, Tumas, se e Santiyagu nga anac ne Alpiyu, e Tadyu, se e Simon nga maawagan ka Pasnec,
19: se to Hudas Iskariyute, nga itu to nangiyawat iya Apu.
20: Ket ito nagawir nge Jesusin, adu manin diya toley nga naguurnung iya edyan na. Itu nga e Jesus se diya adalan na, madi da met masangu orey yas manganin.
21: Ket ito nadamag diya kabagiyan na yan, nawe da ngarud iya edyan ne Jesus, tasun alaken da kuma, ta kinagkagi met diya toltoley nga agel-ellut kanun.
22: Ket ito edyan ne Jesus, uwed da pe manursuru iya Linteg, nga naggayat ka Herusalem. Ket didi nga manursuru, kinunen da maipanggep e Jesus, Linuganan met ne Beelsebub! Dikad pe ya panangpatalew na ka sairu, ket gapu was met iya turay nga ecde niya pangulu diya sairu igina, kunen da.
23: Ket e Jesus, pinaadenni na dito manursuru, ket nagpangngarig igida nga kinunen na, No e Satanas, gabay na aya nga pagtalawen diya kabulun na mettas?
24: Bekken met! Ta agten idi: No aggiginnura diya toley iya isa nga pagariyan, madi ngarud agpaut yan nga pagariyan.
25: Agten met pe diya kamkameng niya sangabalayan, ta no madi da makapagtutunus, madi ngarud met agpaut ya urnus da.
26: Ket iya agten iyan, no aggiginnura de Satanas, nga mabingabingay ya bungguy nan, ket madi ngarud agpaut ya panagturay nan, no di lugud agpatingga ngin.
27: Ngem agten idi ya kinapudnu na: No uwed mayat nga umuneg iya baley niya isa nga nabileg nga toley, tasun takawen na kuma diya alikamen na, masapul nga punguwen na met nga mona yan nga nabileg nga toley, se nad makatakew nga tutu ka gabay na nga alaken iyan nga baley.
28: Maemmuwan nu kuma ngarud nga mabalin nga mapakawan amin nga basul diya toley, agraman pe ya orey nagan na nga ikagi da nga dakec nga maikuntra ka sabali.
29: Ngem ya orey nagan na nga agkagi ka dakec nga maikuntra iya Ispiritu Santu, pulus nga madi mapakawan. Ta yan nga basul na, maibilang nga basul nga madi mapakawan orey ka agnanayun, kunen na.
30: Ket agten iyan ngarud to kinunen ne Jesus, ta uwed ngamin duduma antuni nga agkunen nga, Uwed sairu na, kunen da.
31: Ket itun, inumbet ya ina se diya kakabsat ne Jesus nga lalaki. Nagsisikad da iya ruwar nito baley, ket pinaayaban da ngarud nge Jesus.
32: Ket ito edyan ne Jesus iya uneg, adu met diya toley nga nakatugew iya lecbut na. Ket kinunen da igina, Uwed ya inam se diya kakabsat mu iya ruwar. Palbeten da ka, kunen da.
33: Ket e Jesus, kinunen na met, Nagan ngarud ya inac se diya kakabsat ku? kunen na.
34: Ket se na ngarud linanga dito agtugtugew iya lecbut na, ket kinunen na manin, Singen nu kad didi, ta uwed ngarud idi nin diya ibilang ku nga inac se diya kakabsat ku.
35: Ta orey nagan na nga mangtungpal iya tarigagay ne Apu Diyus, itu ya maibilang nga kabsat ku nga lalaki winno babey, winno ya inac, kunen na.