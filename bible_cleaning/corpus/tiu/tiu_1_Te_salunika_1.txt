1: Dakami nga tellu: Pablu, Silas, se Timutyu, isurat mi yani nga surat dakayu nga bungguy mamati iyan Tesalunika, dakayu nga toley ne Apu Diyus nga Ama se e Apu Jesu Kristu.
: Sapay kuma ta uwed dakayu ya siaayat nga asi, se ya talna nga gayat e Apu Diyus.
2: Peyeng kami nga agyaman e Apu Diyus gapu dakayu nga amin, ket ikarkararagan dakayu kadiya panagkararag mi.
3: Ta iya imatang ne Apu Diyus nga Diyus se Ama tida, peyeng nga laglagipen mi diya nabaru nga wangwanglen nu gapu iya panamati nu, se ya kinagaget nu gapu iya panagayat nu se ya kinabaked niya namnama nu iya Apu tida nga Jesu Kristu.
4: Ket kakabsat nga ay-ayaten ne Apu Diyus, emmu mi nga pinili nakayu nga agpaay kuma igina.
5: Ta ito nikasaba mi ya Makaparagsac nga Damag dakayu itun, uwed ngarud to nikagkagi mi nga nilawlawag mi dakayu, ket nabileg met to panamati nu ito kagi mi. Ngem bekken nas nga gapu kadito kagkagi mi to panamati nu itun, no di pe lugud gapu iya pannakabalin ne Apu Diyus se ya tulung niya Ispiritu Santu. Ket emmu nu pe nga napaw-is to ugali mi nga nasingen nu dakami ito nakibulbulun kami dakayu. Ta to panggep mi dakayu itun, yan nas mangtulung dakayu.
6: Ket itun, tinulad dakami se ya Apu. Ta orey napalaus to rigrigat nu itun, namati kayu latta iya kagi ne Apu Diyus. Ket naganggem kayu met pe itun gapu iya anggem nga ipaay niya Ispiritu Santu.
7: Ket iya agten iyan, nagbalin kayu pe yin nga pagtuladan diya amin nga mamati ka Masedunya se Akaya.
8: Ket gapu dakayu, bekken nas nga ka Masedunya se Akaya ya nagwarasan niya damag maipanggep iya Apu, no di lugud nagdindinamag pe yin kadiya amin nga edyan ya panamati nu e Apu Diyus. Itu nga orey awan idga mi nga kagiyen kadiya toley kadiya duduma nga luglugar.
9: Ta igida mettas ya mangisalaysay maipanggep ito panangsangaili nu dakami ito simacwar kami dakayu itun. Ket ipadpadamag da pe ya pananglikud nu kadiya didiyusen tasun agpaay kayu e Apu Diyus, nga igina met ya pudnu se sibibiyag nga Diyus.
10: Ket padpadaanan nu kanu nga sinanama ya umbet niya Anac na nga gayat ka langit. Itu yani nge Jesus nga pinagungar ne Apu Diyus se mangisalakan nad dactida iya unget ne Apu Diyus.