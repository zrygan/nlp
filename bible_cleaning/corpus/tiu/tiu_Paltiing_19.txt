1: Kalpasan niyan, uwed nagicnac nga nabileg nga uni nga arig nga panagkagi diya adu nga toley ka langit, nga kinunen da,
: Madaydayaw nge Apu Diyus!
: Igina ya Diyus tida
: nga pagtaudan niya pannakaisalakan,
: dayaw se pannakabalin!
2: Ta nalinteg se rumbeng diya panangeddeng na,
: ket inukum nan to agdindinamag nga hustes
: nga nangpadakec kadiya toltoley iya lubung
: gapu iya kinamannakikamalala na.
: Nibales ngarud ne Apu Diyusin
: to panangpatey nito hustes
: kadiya agsirsirbi iya Apu,
: kunen da.
3: Ket kinunen da manin,
: Madaydayaw nge Apu Diyus!
: Ta yan nas asuc ya agpangudu win
: ka agnanayun nga awan patingga na
: manipud ito mapocpooran nga siyudad!
: kunen da.
4: Ket dito duwa nga pulu ket eppat nga panglakayen se dito eppat nga sibibiyag nga parsuwa, naglakeb da nga nagdaydayawin e Apu Diyus nga agtugtugew ito trunu, nga kinunen da, Agten iyan kuma ngarud, ta madaydayaw kuma ngarud nge Apu Diyus! kunen da.
5: Ket itun, uwed nagicnac nga isa nga timec nga gayat ito trunu, nga kinunen na,
: Dayawen nu ngarud ya Diyus tida,
: dakayu nga amin nga agsirsirbi igina!
: Ngarud, dakayu nga amin
: nga mangipatpateg igina,
: mabigbig man, winno nanumu,
: dayawen nu ngarud ya Diyus tida!
: kunen na.
6: Ket itun, nagicnac ya arig nga timtimec diya adu nga toley, nga arig nga uni niya dackel nga danum nga mananasan, se ya nabileg nga eddug. Ket kinunen da,
: Madaydayaw nge Apu Diyus!
: Ta nadatnganin ya panagari niya Apu
: nga Diyus tida nga Mannakabalin ka amin!
7: Aganggem se agragsac tida kuma,
: nga dayawen tida kuma ya kinapateg na.
: Ta nadatngan mettin
: ya panagpakalun niya Urbun Karneru!
: Ket ya nubya na,
: nisagana nan ya beggi na.
8: Ket naecdan ka ikawwes na
: nga nadalus se puraw
: nga luput nga linen,
: kunen da. Ket ya luput nga linen, itu ya pakaiyarigan niya kinalinteg diya toley ne Apu Diyus.
9: Ket kinunen manin nito anghel iyaken, Isurat mu pe yani: Nagasat ngarud diya maawis nga makipangan iya pakalun niya Urbun Karneru, kunen na. Se kinunen manin nito anghel iyaken, Didi met diya napudnu nga kagi ne Apu Diyus, kunen na.
10: Itu nga nagdarongkeb bac ngarud ito sangu nito anghel, tasun agdaydayaw wac kuma igina. Ngem kinunen na iyaken, Bay-am yan! Ta kapada nac ngas nga agsirsirbi e Apu Diyus. Kapada nac ngarud se dito kakabsat mu nga mangipatpateg iya pudnu nga nipakaemmu ne Jesus. E Apu Diyus ngas met ya rumbeng nga pagdaydayawam! kunen na. Ta ya pudnu nga nipakaemmu ne Jesus, itu mettas ya banag niya ipacpakaemmu diya mangikaskasaba maipanggep igina.
11: Ket itun, arig nga naglukat ya langitin, ket uwed met nasingec nga isa nga puraw nga kabayu. Ket ya nakasakey ito kabayu, maaw-awagan ka Mapagtalkan, se managan pe ka Napudnu. Nalinteg met diya pangpanggep na iya panangukum se pannakigubat na.
12: Ket arig nga gumilgilab nga apuy diya mata nito nakasakey, ket adu diya balangat iya ulu na. Ket uwed met nagan nga naisurat igina, ngem igina ngas ya makaemmu iya kaipapennan na.
13: Ket nakakebal ka kebal nga biig nga mansa ka daga. Ket Kagi ne Apu Diyus ya pangaw-awag da igina.
14: Ket simurut igina diya buybuyut nga gayat ka langit, nga sikakawwes da ka nadalus nga luput nga puraw nga linen. Ket nakasakey da met pe ka puraw nga kabayu.
15: Ket to maawagan ka Kagi ne Apu Diyus, uwed met natadem nga ispada nga rumwar iya musung na, nga itu met ya pangabac na kadiya nasnasyun. Ket iturayan na da nad ngarud ka nabaked nga turay nga agten iya kinabaked niya sacgukud nga landuc. Ta ipasingen na igida ya bileg niya unget ne Apu Diyus nga Mannakabalin ka amin, nga arig nga peseten na da nad ka dackel nga pagpespessan.
16: Ket ito kebal na se iya ugpu na, uwed naisurat nga nagan nga agten idi: Ari diya amin nga ar-ari se Apu diya amin nga ap-apu.
17: Ket itun, uwed nasingec nga isa nga anghel nga agsisikad met iya sinag. Pinkawan na diya amin nga sibsibud nga agkaykayab iya abac lawa, nga kinunen na ka nabileg, Umbet kayun! Aguurnung kayun iya dackel nga pannangan nga nisagana ne Apu Diyus.
18: Ta umbet kayu mangan iya sebbit dito ar-ari se dito kumander dito suldadu se dito mabigbig nga toley. Ket uwed pe kanen nu nga sebbit dito kabayu se dito nagsakey igida, se ya sebbit diya duduma nga toltoley, tagabu se siwayawaya, mabigbig se nanumu, kunen na.
19: Ket nasingec met itun to nakan-ansing nga animal, se dito ar-ari iya lubung, agraman dito buybuyut da nga suldadu. Ket nagtitipun da mettin nga manggubat iya nakasakey ito puraw nga kabayu, agraman ya buyut na.
20: Ngem natiliw met to nakan-ansing nga animal, se natiliw met pe to busid nga mammadtu. Igina to nangar-ariman ka nakaskasdaaw itun gapu iya pammalubus nga nipaay nito nakan-ansing nga animal. Nipaay na ya pammalubus na, tasun allilawen na dito toley itun nga namarkaan ito marka nito nakan-ansing nga animal, nga igida pe dito nagdaydayaw ito bultu na. Ket natiliw ngarud to nakan-ansing nga animal se to busid nga mammadtu, ket naidegsut da mettin nga sibibiyag ito dackel nga pagapuyan nga gumatgateng gapu ka burbura nga asupre.
21: Ket dito duduma nga kabulun da, napatey da met iya ispada nito nakasakey ka kabayu, nga itu to ispada nga rinumwar iya musung na. Ket nagbeddet met dito sibsibud nga nangan ito sebbit dito natey yin.