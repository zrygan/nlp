1: Iyaken nge Hudas nga agsirsirbi e Jesu Kristu, se kabsat ne Santiyagu.
: Isurat ku yani nga surat dakayu nga napateg iya imatang ne Apu Diyus nga Ama, dakayu nga pinili na nga toley na, se maaywanan gapu e Jesu Kristu.
2: Sapay kuma ta nawadwad ya tulung, talna, se ayat, nga gayat e Apu Diyus nga naipaay dakayu.
3: Dakayu nga patpatgec, napalaus ya panggep ku itun nga agsurat dakayu maipanggep iya is-isa nga lak-amen tida nga pannakaisalakan. Ngem ita, emmuc nga masapul nga sabali lugud ya isurat ku dakayun. Ta maricnac nga masapul nga agsurat tac dakayu, tasun ibagbagac nga sipapasnec dakayu nga ikalinteggan nu kuma ya panursuru niya pammati tida, nga itu ya nitalec ne Apu Diyus dactida nga toley na. Nitalec na yani nga panursuru dactida nga nam-amensan nas itun, ket awan met panagbaliw na.
4: Ket agten iyan ya ibagac dakayu, ta uwed da met toley nga madi mangipateg e Apu Diyus, ket makibulubulun da nga sililimed din dakayu. Igida met dito naisurat itun pekkem, nga ya pannakaukum da ngas ya pagtungpalan da. Ta pasabaliyen da met ya kinapudnu maipanggep iya siaayat nga panangaasi niya Diyus tida. Isursuru da met nga maipalubus kanu diya naalas nga banbanag. Ilibac da met pe ya kackaisu nga pagsirbiyan se Apu tida, nga itu nge Jesu Kristu.
5: Ket itan, uwed ipalagip ku dakayu, orey naisuru nga nalaing yani dakayu itun. Malagip nu ngarud to panangisalakan niya Apu kadito Israelita ito pinaalis na da manipud ka Ehiptu itun. Ngem laglagipen nu kuma pe to napasamac kalpasan niyan, ta dito madi mamati itun, pinukaw na da met.
6: Ket laglagipen nu kuma pe dito angheles nga naglablabes ito turay nga naitalec igida, ta pimanaw da met ito naibilin nga pagedyanan da itun. Ket ya Apu, nibalud na da iya nauneg nga lugar nga nagicbet, ket nakawaran da met pe ennan ka kawar nga agnanayun ya baked na, agingga nga madatngan nad ya pannakaukum iya nakaskasdaaw nga Timpu.
7: Ket malagip nu ngarud pe to nagbanagan dito toltoley ka Suduma se Gumura itun, se diya toltoley kadiya kabangibang da nga il-ili. Dakec met to winangwangel da, nga paris mettas nito winangel dito angheles. Ta makikamkamalala met dito toltoley, se tinungtungpal da met pe diya sabsabali nga ricna niya beggi da. Ket pakabagbagaan tida ngarud da, ta nakadusaan da met ya apuy nga madi pulus nga makusep.
8: Ket agten met pe iyan dito toley iya edyan nu ita nga madi mangipateg e Apu Diyus. Diya arapaap da ngas met ya mamettan da kadiya tungtungpalen da. Ket iraman da met diya begbeggi da mettas kadiya bekken nga nadalus, se ibilang da nga awan pateg na ya naisaad nga turay, se laisen da pe diya nadayaw nga nailangitan.
9: Ngem bekken nga agten iyan to winangel nito Anghel Migel nga pangulu mettas diya angheles ne Apu Diyus. Ta ito nagdinniskutir da nge Satanas, no nagan igida ya mamet ito bangkay ne Muyses, madi met naitured nito Migel nga pinabasul nge Satanas maipanggep iya kinadakec na. Madi ngarud naitured nito Migel ya agten iyan, orey igina mettas ya pangulu diya angheles ne Apu Diyus. Ket agten idi ngas to kinunen na: E Apu Diyus kuma ngas ya makaemmu nga mangilbec ikew win! kunen na.
10: Ngem no dito toley nga kunec iya edyan nu, uy-uyawen da lugud met diya orey nagan na nga di da maaw-awatan. Ket yan nas met gabay niya beggi da ya maawatan se tungtungpalen da, nga arig mettas nga gangey diya an-animal, nga kurang ya panagpanunut da. Ket didi nga tungtungpalen dito agten iyan nga toley, pakapirdiyan da ngas met.
11: Kackaasi nad ngas diyan nga toley, ta iparparis da met diya ugali da ito dakec nga ugali nito Kain itun. Se kuwarta met ya ipatpateg da, nga agten mettas ito pannakairradu nito Balaam. Ket pakaukuman da ngarud met ya panagsukir da, nga agten mettas ito Kure itun.
12: Ket dito agten iyan nga toley iya edyan nu, arig da nga mansa dakayu, ta igida ya mangsipar iya panagiinnayat nu kadiya panagsasangu nu nga mangan. Ta pulus nga awan alyew da nga makisangu dakayu iya panangipalagip nu iya Apu, ket yan nas beggi da ya asikasuwen da. Maiyarig da met ka ulep nga maib-ibluut nga di makaecde ka udan. Ket arig da met pe nga kayu nga madi mamisic, orey timpu nga panagbibisic. Ngarud, awan pulus nabaru nga ipaay da, nga arig nga kayu nga natey se nabagut pe yin.
13: Ket nalaka nga malasin ya kinadakec niya ugali da, ta nakal-alyew diya wanglen da. Itu met ya arig nga nalaka nga pakasingnan ka rokac nga tumaud ka dackel nga palung iya baybay. Ket maiyarig da met pe ka bituwen nga or-orey ya pananalan na. Ngarud, naisagana ngin para kaditun nga toley ya pakadusaan da, nga itu ya agnanayun nga gicbet ito nauneg nga lugar.
14: Ket orey to Enuc itun, nga maikapitu ito kapututan nito Adan, uwed nipadtu na itun pekkem maipanggep iya agten kadiyan nga toley. Ta kinunen na ito padtu na, Denggen nu! Umbet nad met ya Apu agraman diya rinibribu nga angheles na,
15: tasun arimanen na ya panangukum na no disidiren na nad diya amin nga toley maipanggep iya pagbanagan da. Ipakaemmu na nad ngarud diya amin nga dakec nga winangwangel diya amin nga madi agdayaw e Apu Diyus. Ta ipanecnec na nad met nga maikuntra e Apu Diyus dito winangwangel da gapu iya dakec nga ugali da. Ket ipakaemmu na nad pe dito amin nga dakec nga nikagkagi diya managbasul nga madi agdayaw e Apu Diyus, kunen na.
16: Ket itu diyan diya toley nga managsulag se managumsi. Ket diyan nas dakec nga tarigagay da ya tungtungpalen da, ket nalaing da nga mangipasindayaw iya beggi da. Nalaing da pe nga mangawis ka toley gapu kadiya napaw-is nga kagkagi da, tasun maawis da diya toley.
17: Ngem dakayu nga gennung, kakabsat, laglagipen nu kuma dito nibagbaga dito apustules niya Apu tida nga Jesu Kristu.
18: Ta kinunen da dakayu nga, No madatngan ya kaodiyan nga timpu win, uwed nad diya toley nga manguy-uyaw iya pammati nu. Ket agtungtungpal da kadiya dakec nga tartarigagay da kem pe yasin, kunen da.
19: Itu didi diya toley nga mangpataud ka panagsusupyat nga mangpasina kadiya toley. Diya banbanag ngas idi nga lubung ya ipatpateg da, ket awan igida ya Ispiritu ne Apu Diyus.
20: Ngem dakayu nga patpatgec, pabilgen nu kuma ya panpanunut nu gapu iya nadiyusan mettas nga pammati nu, se paiturayan kayu kuma iya Ispiritu Santu iya panagkararag nu.
21: Laglagipen nu kuma nga peyeng ya panagayat ne Apu Diyus dakayu. Se namnamaen nu kuma nga peyeng ya agnanayun nga biyag nga ipaay niya Apu tida nga Jesu Kristu nad dactida gapu iya panangaasi na.
22: Ket uwed duduma dakayu nga agduwaduwa iya panamati da. Nabaru no kaasiyan nu da.
23: Ket diya duduma, isalakan nu da kuma iya dakec nga pagtungpalan da, nga arig nga rabsuten nu da ka apuy nga pakatayan da. Ket uwed da met duduma nga kaasiyan nu kuma pe, ngem agannad kayu ngarud, tasun madi kayu maigamer iya kinadakec da. Ta guraen nu ya orey nagan na nga ugali da nga namansaan gapu iya kinatoley da nga dakec. Ket maiyarig yani nga adeyyuwan nu ya badu da nga narugitin gapu iya narugit nga beggi da.
24: Ket itan, laglagipen tida kuma nga peyeng nge Apu Diyus. Igina met ya uwed kabaellan na nga mangaywan dakayu tasun madi kayu maiturung ka pakabasulan. Se igina pe ya uwed kabaellan na nga mangidateng dakayu nad nga sidadalusin se siraragsac kin iya sangu na, nga itu ya edyan nga pakasingnan iya kinadayaw na.
25: Ngarud, laglagipen nu kuma nga peyeng nge Apu Diyus, nga ig-igina ngas met ya Diyus nga Mangisalakan dactida, gapu e Jesu Kristu nga Apu tida. Sapay kuma ta igina ya madaydayaw, nga kangatuwan ya dayag na, kinaari na, pannakabalin na, se turay na. Uwed met didi igina ito awan pekkem naparsuwa. Ket uwed da pe orey ita, ket uwed da mettas pe ka agnanayun nga awan patingga na! Agten iyan kuma ngin.