1: Agsurat tac dakayu maipanggep iya maawagan ka Kagi Biyag. Ket ya Kagi, uwed nga peyeng, manipud ito panangrugi niya amin. Nagicna mi ya kinagi na se nasingen mi met pe, ta binetbettaan mi se sinecdeng mi pe ya beggi na mettas.
2: Dakami ya mangipadamag maipanggep iya biyag na, ta nasingen mi met ito nagparang dakami. Itu nga ipakaemmu mi dakayu yani nga biyag, ta naiparang dakami itun. Ket itu yan ya agnanayun nga biyag nga peyeng nga uwed iya Ama orey itun pekkem.
3: Ngarud, nasingen mi se nagicna mi, ket itu win ya ipakaemmu mi dakayun, tasun agpapada tida kuma ka panpanunut nga mibulubulun iya Ama se iya Anac na nga Jesu Kristu.
4: Ket didi nga banbanag, isurat mi dakayu tasun awan pagkurangan niya anggem tida.
5: Ket ipakaemmu mi dakayu dito nagicna mi nga nisursuru ne Jesu Kristu. Ket agten idi: E Apu Diyus, maawagan ka Wada, ket awan pulus gicbet igina.
6: Dikad pe no sumurut tida pekkem kadiya nagicbet nga banbanag, agbusid tida met no kunen tida nga makibulun tida e Apu Diyus, ket bekken nin nga ya pudnu nga pammati ya tungpalen tidan.
7: Ngem no sumurut tida nga gennung iya wada, nga agten iya panagedyan ne Apu Diyus iya wada, ket uwed ngarud pannakibulun tida iya tunggal isa dactida, se nadalusan tidan kadiya tunggal isa nga basul tida gapu ito pannakaidaga ne Jesus nga Anac na.
8: No kunen tida nga awan basul tida, allilawen tida ya beggi tida, ket madi tida met emmu ya pudnu nga pammati.
9: Ngem no situtulnug tida nga mangipakaemmu kadiya basbasul tida, siguradu tida nga wanglen ne Apu Diyus ya nalinteg, nga pakawanen nactida kadiya basbasul tida, se dalusan nactida ka amin nga kinadakec.
10: No kunen tida nga madi tida nagbasul, ket arig met nga kunen tida nga agbusid nge Apu Diyusin, ket madi tida pekkem patiyen ya kagi na.