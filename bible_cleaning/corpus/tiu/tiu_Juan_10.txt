1: Uwed pangngarig nga kinagi ne Jesus itun nga agten idi: Pudnu yani nga ibagac dakayu: No bekken nga ya ruwangan ya umuneggan niya isa nga toley iya kudal diya karneru, ket umunec nga gennung iya bekken nga ruwangan, ket isa nga agtatakew winno tulisan ya agten iyan nga toley.
2: Ngem ya toley nga ya ruwangan ya dalanen na nga umuneg, igina ya pudnu nga agay-aywan kadiya karneru.
3: Ket ya agbanbantay iya ruwangan niya kudal, lukatan na para iyan nga pudnu nga agay-aywan kadiya karneru. Ket diya karneru na, mailasin da ya timec na no awagan na diya nagnagan da, no paruwaren na da.
4: Ket no naparuwar na amin diya bukud na nga karneru win, mon-ona ngem igida nga manalanin. Ket mipuyut ngarud diyan nga karneru igina, gapu ta emmu da ya timec na.
5: Ngem madi da mipuyut ka sabali nga toley nga bekken da nga apu, no di da lugud itagtagan, gapu ta madi da emmu ya timec na, kunen na.
6: Itu to pangngarig nga kinagi ne Jesus igida itun, ngem madi da naawatan ya kaipapennan na.
7: Dikad pe nipalawag ne Jesus ya banag nito pangngarig, nga kinunen na, Ibagac ya kinapudnu na dakayu: Iyaken ya maiyarig iya ruwangan nga umuneggan diya karneru.
8: Amin dito duduma nga inumbet nga non-ona ngem iyaken nga nangawag kadiya karneru, ket maiyarig da ka agtatakew winno tulisan. Ket orey nagawag da, madi nga nikasu diya karneru.
9: Ngarud, iyaken ya arig nga ruwangan. Ket diya amin nga manalan iyaken nga umuneg, maisalakan da ngarud. Ket didi nga maiyarig ka karneru, ket siwayawaya da nga umuneg winno rumwar nga mawe iya pagaraban da nga awan kansing da.
10: No ya tulisan, umbet tasun agtakew, pumatey se mangpukaw. Ngem iyaken, bekken nac nga agten iyan, ta inumbet tac tasun mangecde yac ka biyag kadiya ibilang ku nga karneruc. Ket iya agten iyan, uwed ngarud biyag da nga awan pagkurangan na.
11: Iyaken, maiyarig gac pe iya isa nga nabaru nga agay-aywan kadiya karneru. Ya nabaru nga agay-aywan, sisasagana nga matey, nga mangipaay iya biyag na tasun mangisalakan kadiya karneru na.
12: Ngem no ya makitangtangdan nga bekken na nga kuwa diya karneru nga naitalec igina, agtalew ket baybay-an na diya karneru no uwed masingen na nga umbet nga atap nga asu nga nauyung. Dikad pe makaalac ya nauyung nga asu kadiya karneru, ket nawarawara dan.
13: Ngarud, agtalew ya makitangtangdan, ta mangmangged ngas met nga awan panangisakit na kadiya aywan na nga karneru.
1415: Ngem iyaken met ya nabaru nga agay-aywan. Ket agten idi: Em-emmu nac ya Ama, se em-emmuc met pe ya Ama. Agten nac pe iyan, ta em-emmuc diya karneruc, se em-emmu dac met pe. Ket iyaken, nakasagana ngac ngarud nga matey, nga mangipaay iya biyag ku para kadiya karneruc.
16: Ket uwed pe duduma nga ibilang ku nga karneruc nga madi pekkem naitipun idi nga bungguy. Ket masapul nga sakupec da met pe. Ipangag da nad ngarud ya timec ku no pekkawac da. Ket iya agten iyan, is-isa nad nga bungguy ya mangsakup igida, ket is-isa ya agay-aywan igidan.
17: Ya Ama, ay-ayaten nac gapu ta sisasagana ngac nga mangipaay iya biyag ku orey no matey yac, tasun awatec nad mettas manin yan nga biyag ku.
18: Awan makapatey iyaken, ngem agdisnudu wac nga mangipalubus iya pannakapatey ku. Ta uwed iyaken ya turay nga mangiyawat iya biyag ku nga mapatey, se uwed met pe iyaken ya turay nga mangpasoli mettas iya biyag ku. Agten iyan ngarud to nibilin niya Amac nga wanglec, kunen na.
19: Ket dito Hudyu nga aggigicna, madi da manin nagkikinnaawatan gapu kadiyan nga kinagi ne Jesus.
20: Adu igida diya agkunkunen nga, Naluganan met ka sairu yan! Agel-ellut mettin! Ape nga dengdenggen nu ya kagi nan? kunen da.
21: Ngem kinunen diya duduma, Bekken met nga agten idi ya panagkagkagi niya isa nga naluganan ka sairu! Madi ngarud pe mabalin nga mangpalaing diya sairu kadiya mata diya kulap, kunen da.
22: Ket timpu lemmin itun, ket enna Herusalem, nadatnganin ya padaya diya Hudyu nga maawagan ka Padaya Panangilagip ito Palas-ud niya Templu.
23: Ket e Jesus, manmanalan itun ito parte nga maawagan ka Purtiku ne Sulumun enna emwag niya Templu.
24: Ket inarikoyopan dito Hudyu nga nagsaludsud da igina, nga kinunen da, Ape ibaybayag mu pekkem ya panangipalawag mu iya kaipapennan niya panursurum? Ibagam dakamin a, no pudnu nga ikew ya Kristu, kunen da.
25: Ket kinunen ne Jesus igida, Nibagac met dakayun, ngem di dac met patiyen. Diya wangwanglec gapu iya kinaturay nga nipaay niya Amac iyaken, itu diyan diya mangipanecnec dakayu maipanggep iyaken.
26: Ngem madi kayu latta nga mamati, ta bekken kayu nga nairaman iya bungguy diya karneruc.
27: Ta diya karneruc, ikasu da met ya timec ku. Emmuc da, ket suruten dac met.
28: Ket ecdac da ngarud iya agnanayun nga biyag, ket madi da mapukaw nga pulus, se awan makaagaw igida iya panangaywan ku.
29: Ya Amac, nitalec na da iyaken, ket igina met ya kangatuwan iya amin. Itu nga awan ngarud makaagaw igida iya panangaywan niya Ama.
30: Ngarud, ya Ama se iyaken, ket is-isa, kunen na.
31: Ket dito Hudyu, pimidit da manin ka batu nga pangdampag da kuma e Jesus.
32: Ket e Jesus, kinunen na igida, Adu diya nabaru nga winangel ku nga nipawangel niya Ama iyaken. Nagan kadiyan nga winangel ku ya pangdampagan nu iyaken? kunen na.
33: Ket kinunen met dito Hudyu igina, Bekken nga gapu iya isa nga nabaru nga winangel mu ya pangdampagan mi ikew, no di lugud gapu iya kagim nga maikuntra iya kinapudnu maipanggep e Apu Diyus. Ta toley ka ngas met, ngem pagbalinem met nga Diyus ya beggi mun! kunen da.
34: Ngem kinunen ne Jesus, Malagip nu kuma to naisurat iya Linteg nu maipanggep kadito manglinteg itun, ito kinunen ne Apu Diyus nga agten idi: Naibilang nakayu pe nga didiyus, kunen na met iya Linteg.
35: Ket emmu tida met nga pudnu ya naisurat iya Bibliya, ket madi mabaliwan orey ka agnanayun. Iya agten iyan, e Apu Diyus mettas ya nanginagan kadito nangagiyan na nga diyus da kanu.
36: Itu nga no maipanggep iyaken, ape kunen nu nga maikuntra e Apu Diyus ya kagic no kunec nga iyaken ya Anac ne Apu Diyus? Ta iyaken, pinili nac met ya Ama nga agpaay iya panggep na, ket nibon nac ngarud iya lubung ngi.
37: Ngarud, no tutu kuma nga bekken nga diya ipawangel niya Amac ya wangwanglec, kustu met no di dac patiyen.
38: Ngem orey di dac gabay nga patiyen, patiyen nu kuma lugud diya wangwanglec, tasun gapu kadidi nga pagilasinan, masursuruwan kayu se maemmuwan nu kuma nga naitipun ya Ama iyaken, se naitipun nac met pe igina, kunen na.
39: Ket gapu kadiyan nga kinunen ne Jesus, panggeppen da manin nga tacmen, ngem nakalisi met.
40: Ket nawe manin nge Jesus iya demmang nito wangag Hordan, ito namautisaran nito Juan itun. Ket nagedyan nge Jesus antuni nin.
41: Adu diya toley nga nawe ito edyan na. Ket kinunen da iya panagtetebbar da, To Juan, awan nakaskasdaaw nga pagilasinan nga inariman na nga agten kadidi, ngem pudnu met dito amin nga nibaga na maipanggep idi nga toley, kunen da.
42: Ket iya agten iyan, adu diya toley nga namati e Jesus antuni.