1: Ket e Pablu, pespeskan na dito kunsehales, se kinunen na igida, Wawagic, natalna ngas ya nakem ku, ta awan met winangel ku nga iyalyew ku e Apu Diyus, orey agingga ita, kunen na.
2: Ket e Ananyas, to kangatuwan nga agsirsirbi iya Templu, nipatungpa na kadito agsisikad nga denni e Pablu to musung ne Pablu.
3: Ket kinagi ne Pablu e Ananyasin, Dusaen naka nad met pe nge Apu Diyus, ta aginnanacman ka ngas met! Ta ukumen nac ya kunem maikanatad iya Linteg tida, ngem ikew kuma ya maukum. Ta ikew mettin ya nangkuntra iya Linteg ito nipatungpa nac, kunen na.
4: Ket dito nagsisikad iya denni ne Pablu, kinunen da igina, Ape aya nga paalyewwem ya kangatuwan nga agsirsirbi e Apu Diyus? kunen da.
5: Ket e Pablu, kinunen na, Ay, kakabsat, di yac met emmu nga igina ya kangatuwan nga agsirsirbi iya Templu. Ta kunen na ngarud iya Bibliya nga madi ta kagiyen ya dakec maikuntra kadiya pangpangulu ta, kunen ne Pablu.
6: Ket itunin, nalagip ne Pablu win nga makikamkameng dito duduma nga kunsehales iya bungguy diya Sadusiyu, se dito duduma, iya bungguy diya Parisiyu. Itu nga ginewweng ne Pablu da, ta nibileg na ya timec na nga kinagi na, Wawagi, iyaken, Parisiyu wac met pe, se Parisiyu met pe dito nagputputut iyaken. Ket emmuc met ya kagura nu iyaken nin, ta namnamaec nga uwed nad panagungar diya natey, kunen na.
7: Ket itu yani nin ya pagsusuwayan dito Parisiyu se Sadusiyu, ta madi da nagpapada ka panpanunutin.
8: Ta ya panursuru diya Sadusiyu, ket awan kanu panagungar se awan pe anghel, se awan pe kanu kararuwa. Ngem diya Parisiyu, mamati da kadiya amin diyan.
9: Dikad pe napagas da nga unay nga nagpipinnekkawin. Ket uwed diya Parisiyu nga manursuru iya Linteg Hudyu nga nagsikad nga sipipinget nga nangikalinteggan, nga kinunen da, Awan emmu mi nga basul nidi nga toley, ta mabalin met nga tutu nga uwed nakatbar na nga kararuwa niya isa nga natey, winno isa nga anghel, kunen da.
10: Ket ito dandani da nga agkakabilin, nadanagan to kumander, ta mansing, kaynun no pisapisayen da nge Pablu win. Dikad pe binilin na dito suldadu nga mawe mamet e Pablu tasun iyadeyyu da kadito Hudyu, se elbet da kanu iya kampu dan. Ket tinungpal da ngarud.
11: Ket iyan nga gabi, enna kampu da, nagpasingen manin ya Apu e Pablu. Ket kinunen na e Pablu, Sinanama ka ngasin. Maisalakan ka ngarud idi, ta masapul pekkem nga ipakaemmum ya maipanggep iyaken enna siyudad nga Ruma, agten mettas iya panangipakaemmum iya kinapudnu na idi Herusalem, kunen na.
12: Ket iya agsapa nito kadamlag na, uwed da Hudyu nga naguuman no kumaan niya panangpatey da e Pablu. Nagkikinnari da nga nisapata da nga madi da kanu mangan winno uminum patingga ka di da mapatey nge Pablu.
13: Ket dito nagisikat, uwed da nasuruc nga eppat nga pulu.
14: Ket nawe da nakitbar kadito pangpangulu diya agsirsirbi iya Templu se kadito panglakayen diya Hudyu, nga kinunen da, Uwed nisapata mi nga nagkikinnariyan mi, nga tutu nga madi kami mangan agingga ka di mi mapatey nge Pablu.
15: Dikad pe dakayu, se amin nu nga kunsehales, paibaga nu kuma ito kumander nga elbet da kuma nge Pablu iya mimitingan nun, ta sumaryaen nu nga nalaing, kunen nu kuma. Ngem sacbay da nga makadateng iya edyan nu, sanben mi met nga patayen nin, kunen da.
16: Ngem ya kaanakan ne Pablu nga bagbagu, nga anac niya kabsat na nga babey, naemmuwan na to tulag dito toley nga sanben da kuma nge Pablu. Dikad pe nawe ngarud linumnec ito kampu nga nangibaga e Pablu.
17: Dikad pe pinalbet met ne Pablu ya isa nga kapitan diya suldadu, nga kinunen na igina, Ipen mu kay ya bagbagu nga idi iya edyan niya kumander, ta uwed ibaga na igina, kunen na.
18: Itu nga nipen nito kapitan ito kumander nga kinunen na igina, Ya balud nga Pablu, nibon nac, ta ipabulun na ya bagbagu nga idi, nga elbet ku kanu ikew. Ta uwed kanu ibaga na ikew, kunen na.
19: Ket to kumander, kinewed na to bagbagu nga nipen ito nabay-at kadito duduma, se na sinaludsud no nagan ya ibaga na kuma igina.
20: Ket kinunen nito bagbagu ito kumander, Dito pangpangulu diya Hudyu, uwed nagnunumuwan da nga paelbet da kanu nge Olteg nga Pablu ikew no damlag iya Kunsehus, tasun barbaruwen da kanu nga sumaryaen.
21: Ngem madi ka kay patiyen da, ta uwed da nasuruc nga eppat nga pulu nga lalaki nga nagtutulag nga mangsaneb kanu igina. Ta nisapata da nga nagkikinnariyan da nga di da kanu mangan winno uminum patingga ka di da mapatey nge Olteg nga Pablu. Nakasagana dan. Yan nas makunem ya ipaspasna dan, kunen na.
22: Ket kinunen nito kumander ito bagbagu, Di ka ibagbaga ka orey nagan na nga inumbet mu nibaga iyaken didi, a, kunen na, se na pinagawirin.
23: Ket pinalbet nito kumander diya duwa nga kapitan, se na kinunen igida, Mangipadaan kayu ka duwa nga gasut nga suldadu nga mawe mangitulud e Pablu ka ili nga Sesarya, se duwa nga gasut nga agtagisay-ang, se pitu nga pulu nga agkabayu. Ket aggunay kayu no agalas nuwebe no gabi.
24: Pangabalyuwen nu pe nge Pablu. Asintaran nu, tasun awan an-anu na nga idateng nu e Gubernadur Pelic, kunen nito kumander kadito kapitan.
25: Ket nagsurat pe to kumander ka nipakagtu na, nga kunen na,
26: Surat para e Apu Gubernadur Pelic, nga gayat e Kumander Klawdiyu Lisiyas. Kumusta ka, apu.
27: Ya toley nga elbet diya suldaduc ki, tinkem diya Hudyu ennidi, ta patayen da kuma. Ngem binulun ku diya suldaduc nga nawe nangisalakan igina, ta naemmuwac nga iRuma met.
28: Ket gapu ta gabay ku nga emmuwen no nagan nito ipabasul dito Hudyu igina, nipen ku ito Kunsehus da nga Hudyu.
29: Itu nga naemmuwac nga awan basul na nga naan-anay nga pakatayan winno pakabaludan na, ta maipanggep ngas met ito linteg da kem pe yasin to ipabasul da igina.
30: Ket nadamag kun nga uwed kanu sikat dito Hudyu nga patayen da kuma, itu nga ipatulud ku nga dagus ikew. Nibilin ku pe kadiya mangpabasul igina, nga mawe da pe kuma ipakaemmu ikew no nagan niya gapu nga pangguraan da igina,
: kunen na ito surat.
31: Ket tinungpal ngarud dito suldadu to bilin nito kumander, ta nitulud da nge Pablu. Ket naidateng da ka ili nga Antipatrisa iyan mettas nga gabi.
32: Ket ito kadamlag na, simoli dito duduma nga suldadu ito kampu da ka Herusalem, ta dito agkakabayu ngas dito nawe nangitulud e Pablu win.
33: Ket ito nakadateng de Pablu ka Sesarya ngin, necde da to surat ito gubernadur, se niyawat da nge Pablu igina.
34: Ket ito nabasa nito gubernadur to suratin, sinaludsud na e Pablu, no awac nga prubinsiya ya ili na. Ket Silisiya to nisungbat ne Pablu.
35: Ket kinunen nito gubernadur e Pablu, Bistigaren nakayu nad no dumateng diya mangpabasul ikew, kunen na igina, se na pinagbantay ito baley nga pinatdec nito Ari Herudes itun.