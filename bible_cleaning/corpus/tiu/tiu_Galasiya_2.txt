1: Ket itun, kalpasan niya sangapulu ket eppat nga dagun, simoli yac manin ka Herusalem. Nagbulun kami nge Bernabe nga nawe, ket nibulun ku met pe nge Titu.
2: Nawe yac ngarud enna Herusalem, ta e Apu Diyus mettas ya nangbilin iyaken nga mawe. Ket nipalawag ku ngarud kadiya mamati e Jesus ennan ya maipanggep iya Makaparagsac nga Damag nga ikaskasabac kadiya bekken nga Hudyu. Ngem diya naibilang nga pangpangulu da ngas to nangilawlawagac idi. Ta di yac gabay no kuntraen da ya isursuruc kadiya bekken nga Hudyu, tasun madi kuma nga agbalin nga awan pagmamaayan nito nagbannugac itun, se orey ya pagbannugac ita.
3: Ket nagtutunus kami nga tutu, ta orey bekken nga Hudyu nge Titu nga kabulun ku itun, madi da met pinilit nga mangtungpal ito ugali Hudyu nga agpakugit.
4: Ngem uwed da met busid nga kabulun mi nga nasikap nga timipun dakami itun, tasun siimen da ya wayawaya mi gapu iya pannakikameng mi e Kristu Jesus. Ta gabay dakami nga parigaten kadiya tungtungpalen diya Hudyu, tasun arig nga matagabu kami kadiyan.
5: Ngem pulus nga madi kami nituluc to gabay da, ta madi mi gabay no mariribuc ya kinapudnu nga nisursuruc dakayu, nga itu ya Makaparagsac nga Damag.
6: Ket no maipanggep kadito naibilang nga pangpangulu diya mamati enna Herusalem, bekken nga diya saad nga binangun toley ya ipateg ku. Ta e Apu Diyus, bekken met nga ya saad niya toley ya ibilang na nga napateg. Ngem orey agten iyan, ket dito naisaad nga pangpangulu da nga mamati enna Herusalem, awan met naidga da ito nipalawag ku igida antuni itun.
7: Madi dac ngarud kinuntra, ta naawatan da nga iyaken met ya pagtalkan ne Apu Diyus nga mangisuru iya Makaparagsac nga Damag kadiya bekken nga Hudyu, agten met iya pannakatalec ne Pedru iya panangisuru na iya Makaparagsac nga Damag kadiya Hudyu.
8: Ta gapu iyan nga pinamaayan ne Apu Diyus iyaken, naibon nac nga agapustul kadiya bekken nga Hudyu, nga agten mettas ito pannakaibon ne Pedru nga agapustul kadiya Hudyu.
9: Ket itun, de Santiyagu, Pedru se e Juan nga naibilang nga nangatu nga pangulu da, nalasin da nga nitalec nga tutu ne Apu Diyus iyaken yani nga naturay nga saad. Itu nga linamanu dac se e Bernabe yin, nga itu ya panangipasingen da iya panagkakabulun mi, nga dakami kanu ya agpaay para dakayu nga bekken nga Hudyu. Ket no de Pedru, diya Hudyu kanu nga gennung ya pagrebngan da.
10: Yan nas nibilin da dakami, ket laglagipen mi kuma kanu diya napanglaw nga Hudyu. Ket itu met pe ya gabay ku nga tungpalen.
11: Ket iya namensan, uwed nge Pedru enna Antiyakiya, ket masapul nga iyaken nga mismu ya nangpatigmaan, ta nalawag nga bekken nga kustu to winangwangel na.
12: Ta itun, nawaya ngas ngamin nga makisangsangu nga mangan kadiya bekken nga Hudyu nga mamati. Ngem uwed da Hudyu nga lalaki nga nibon ne Santiyagu nga nawe antuni. Ket ito nakadateng da, nagliguligud mettin nge Pedru nga madi nakitipun kadito mamati nga bekken nga Hudyu win, nga madi na gabayin ya makibulun igidan, gapu ta kinansing na ya lebbec dito Hudyu nga mangipasnec iya paglinteggan da nga Hudyu.
13: Ket bekken nas nga e Pedru to nansing gapu igida, no di pe dito duduma nga mamati ennan nga Hudyu. Ket orey e Bernabe, naawis met pe yin nga makibulun ito panaglibac da ito pannakibulun da kadito bekken nga Hudyu.
14: Ngem ito nadlaw ku nga bekken nga kustu ya winangwangel da, gapu ta bekken nga maitutup iya banag niya panursuru maipanggep iya Makaparagsac nga Damag, nilbec ku ngarud nge Pedru iya imatang da mettas nga amin. Kinunec ngarud igina, Isa ka nga Hudyu, ngem itun, tinultulad mu met diya ug-ugali diya bekken nga Hudyu, nga madi ka tinungpal diya ug-ugali diya Hudyu. Ape ipapilit mu ita kadiya bekken nga Hudyu ya panangtungpal kadiya ug-ugali Hudyu? kunec.
15: Emmu nu met nga dakami nga Hudyu, naiyanac kami nga Hudyu. Bekken kami nga agten kadiya bekken nga Hudyu nga ibilang mi nga managbasbasul.
16: Ngem orey dakami nga naiyanac nga Hudyu, emmu mi met nga awan toley nga maibilang nga nalinteg iya imatang ne Apu Diyus gapu iya panagtungpal na iya Linteg nito Muyses, no di lugud gapu was iya panamati na e Jesu Kristu ya pannakapalinteg na. Itu nga dakami nga Hudyu, namati kami met pe e Kristu Jesus, tasun gapu iya panamati mi e Kristu, ibilang nakami nge Apu Diyus nga nalinteg gin iya imatang na. Ket ya pannakapalinteg mi, bekken met nga gapu iya panagtungpal mi iya Linteg ne Muyses. Ta awan met toley nga maibilang nga nalinteg iya imatang ne Apu Diyus gapu iya panagtungpal na iya Linteg.
17: Ket dakami nga Hudyu, namnamaen mi ngarud nga e Jesu Kristu ya pakaibilangan mi nga nalinteg iya imatang ne Apu Diyus. Ket nalawagin nga naipada mettas ya kasasaad mi iya kasasaad diya bekken nga Hudyu nga naibilang nga managbasbasul. Ket no naibilang kami met pe yin nga managbasbasul, kaynun no kunen nu nga e Kristu mettas ya gapu niya panagbasul mi. Ngem bekken met!
18: Ta no soliyec manin to panagtungpal ku iya Linteg ne Muyses nga nalpas kun nga nipac, mapanecnekkan met nga salsalungasingec nga tutu ya Linteg.
19: Ngem ita, gapu iyan mettas nga Linteg, naibilang ngac nga natey yin iya rebbeng ku nga tungpalen, tasun uwed gundaway kun nga agbibiyag nga maipaay e Apu Diyus.
20: Ngarud, naibilang ngac nga natey yin gapu ta nairaman nac ito pannakailansa ne Kristu ito krus na. Ngem orey naibilang ngac nga nairaman ito pannakatey ne Kristu, sibibiyag gac pekkem. Ngem bekken nga ya gangey niya kinatoley ku ya mangituray iyaken nin, no di lugud ya gangey ne Kristu win, ta uwed met iyaken nge Kristu win. Ket idi nga panagbiyag ku ita, ipaay ku was iya Anac ne Apu Diyus, gapu ta igina met ya patpatiyec, nga igina ya nangipateg iyaken, se ya nangipalubus iya pannakaidatun niya beggi na para iyaken.
21: Ket no agten iyan ya panpanunut ku, madic ngarud iwacsi ya siaayat nga asi ne Apu Diyus. Madic ngarud iwacsi, ta no mapalinteg kuma ya toley iya imatang ne Apu Diyus gapu iya panangtungpal na iya Linteg ne Muyses, awan ngarud sirsirbi nito pannakatey ne Kristu win.