1: Pudnu ngarud ya kunen da nga no uwed agtarigagay kanu nga agbalin nga agay-aywan iya bungguy mamati, nabaru met, ata napateg yan nga rebbeng nga gabay na.
2: Ta ya isa nga agay-aywan iya bungguy mamati, masapul ngarud nga awan pakaumsiyan na, se masapul nga isa ngas ya asawa na. Masapul nga agtimbeng se nanakem nga toley, se masapul nga isa nga raemmen diya kapada na. Masapul pe nga isa nga nalaing nga mangsangaili, se masapul nga nalaing nga mangisuru.
3: Ya agay-aywan iya bungguy, madi pe mabalin ya ageng-englew winno ya nauyung, no di lugud masapul nga nabaru ya ugali na. Madi pe mabalin no mannakisuway winno naagum ka kuwarta.
4: Masapul pe nga isa nga nalaing nga mangituray iya kakobung na, tasun bekken nga nasukir diya anac na no di nanakem da.
5: Ta no madi na emmu ya mangituray iya kakobung na, madi na ngarud met emmu ya mangaywan kadiya toley ne Apu Diyus.
6: Ya agay-aywan iya bungguy, madi pe mabalin no kabarbaru pekkem nga mamati, ta kaynun no tumangsit, se madusa nga agten met iya diyablu itun.
7: Ket masapul pe nga naraem kadiya madi mamati, tasun awan pakaiyal-alyewwan na, nga itu ya maiyarig iya isa nga ilug niya diyablu nga mangsilu igina.
8: Agten iyan met pe diya lalaki nga katulungan niya bungguy mamati, ta masapul nga naraem da gapu iya kinatacneng da. Ket masapul da pe nga napudnu iya kagi da, se madi mabalin no ageng-englew winno agagum ka kuwarta.
9: Ta salimetmettan da kuma lugud diya napateg nga banbanag niya pammati tida, ket masapul nga nadalus ya nakem da kadiyan.
10: Ket singem nga mona no maikari da nga agsirbi. Ket no awan maemmuwam nga pagkurangan da, alakem da nga katulunganin.
11: Ket diya asawa da met pe, masapul nga naraem gapu iya kinatacneng da. Ta madi da kuma managsadap, no di agtimbeng da. Ket se masapul da pe nga mapagtalkan ka orey nagan na.
12: Masapul nga isa ngas ya asawa niya tunggal isa nga agbalin nga katulungan niya bungguy mamati. Ket se masapul nga emmu da pe ya nabaru nga panangiturung kadiya anac da se kakobung da.
13: Ket no nabaru ya panagsirbi diya katulungan, maipateg da iya saad da. Ket iya agten iyan, agtalged da nga mangipakaemmu maipanggep iya panamati tida e Kristu Jesus.
14: Gabay ku no makalbet tac kuma iya edyan mu iya di mabayag. Ngem isurat ku yani ikew,
15: ta kaynun no uwed pakatactakac pekkem, ket gabay ku no maemmuwam kuma no kumaan niya ugali diya toley ne Apu Diyus. Ta dactida, arig tida nga pamilya ne Apu Diyus, nga bungguy niya sibibiyag nga Diyus. Ket ya bungguy na, itu ya pungut niya pannakaisuru niya panamati e Kristu Jesus, ket maiyarig iya adigi se gessar niya pudnu maipanggep igina.
16: Ket napateg ngarud nga unay ya banag niya pammati tida nga nipakaemmu win ne Apu Diyus. Agten idi ya banag na
: Igina, nagparang nga naipatoley.
: Ket gapu iya Ispiritu ne Apu Diyus,
: napanecnekkan ya kinalinteg na,
: se nasingen pe diya angheles.
: Ket naipadpadamag ya maipanggep igina
: kadiya pagpagiliyan,
: ket adu da nga namati iginan idi nga lubung.
: Ket naiyunec kin nga madaydayaw enna langit.