1: Itun pekkem nga timpu, namen-adu ya panangipakaemmu ne Apu Diyus iya kagi na kadito am-ama tida. Nipakaemmu na ngarud ya kagi na igida ka nadumaduma nga wagas gapu kadito mammadtu itun.
2: Ngem ita nga kaodiyan nga timpu win, nipakaemmu nan ya kagi na dactida gapu iya Anac na. Igina met pe ya pinagparsuwa ne Apu Diyus iya amin nga uwed iya lubung, se igina pe ya pinili ne Apu Diyus nga agtawid kadiya amin.
3: Ket ya Anac, igina mettas ya pakaemmuwan iya kinadayaw ne Apu Diyus, se igina ya pakasingnan iya gangey na. Ket gapu iya pannakabalin niya kagi niya Anac, igina ya makaemmu nga mangiturung kadiya amin nga naparsuwa. Ket ito nalpas ya panangdalus na dactida nga toley kadiya basbasul tida, nagtugew iya kadayawan nga edyan, nga itu ya madiwanan niya Nadayag nga Diyus nga nailangitan.
4: Ket iya agten iyan, namaymayat nga amang ya saad niya Anac ne Apu Diyus ngem iya saad diya angheles. Agten met pe ya kinaturay na, ta nangatngatu met ya kinaturay na nga tinawid na e Apu Diyus ngem iya kinaturay diya angheles.
5: Tutu met yan, ta awan pulus kadiya angheles ya nangibagaan ne Apu Diyus iya agten idi
: Ikew ya Anac ku.
: Ket ita nga algew,
: nagbalin nac nga Ama mun.
: Se bekken nga maipanggep iya isa nga anghel to kinunen na nga,
: Iyaken nad ya Ama na,
: ket igina nad ya Anac ku.
6: Ket nad manin no ibon ne Apu Diyus idi nga lubung ya Kaonaan nga Anac na nga katurayan, kunen na,
: Masapul nga agdayaw igina
: diya amin nga angheles ne Apu Diyus.
7: Ket no maipanggep kadiya angheles, kunen ne Apu Diyus,
: Eb-ebbonec met
: diya angheles ku.
: Ket mabalin ku nga pagbalinen da
: nga arig nga belluut winno apuy,
: kunen na.
8: Ngem no maipanggep iya Anac na nga gennung, kunen ne Apu Diyus nga agten idi
: Ikew nga Diyus,
: agnanayun nga awan patingga na
: ya panangituray mu,
: ket nalinteg met pe ya panagturay mu.
9: Ya kinalinteg ya ipateg mu.
: Ket ya kinadakec, guraem.
: Itu nga iyaken nga Diyus mu,
: pinili naka nga maecdan
: iya makaparagsac nga kinadayaw
: nga nangatngatu ngem iya
: naecde kadiya kabulun mu.
10: Ket kunen na manin maipanggep iya Anac na nga,
: Ikew, Apu, namarsuwa ka
: ka ginet iya lubung ito un-una na.
: Ket agten pe diya uwed iya ngudu niya ginet,
: ket ikew met ya nangariman.
11: Ket diyan, mapukaw da nad mettas.
: Ngem ikew nga gennung,
: madi ka pulus nga mapukaw.
: Diyan, agpatingga da nad ngas met
: nga arig nga napersepersey nga luput.
12: Ket ipac mu da nad
: nga arig mettas nga
: isa nga kebal nga nakupil.
: Ngarud, masukatan da nad met
: nga arig mettas iya pannakasukat
: niya luput.
: Ngem ikew nga gennung,
: pulus nga madi ka agbaliw.
: Ket ya kinapaut mu,
: madi nad pe agpatingga,
: kunen na.
13: Ket no diya angheles, awan pulus igida ya nangagiyan ne Apu Diyus ka agten idi
: Agtugew ka idi nga madiwanan ku,
: agingga nga mapasukuc diya gumurgura ikew,
: nga arig da nad nga pagipatayam iya saka mun,
: kunen na.
14: Ngem no diya angheles, emmu tida nga igida nga amin diya madi masingen nga eb-ebbonen ngas ne Apu Diyus. Ket ibon ne Apu Diyus da nga tumulung kadiya amin nga maipaayan ka pannakaisalakan.