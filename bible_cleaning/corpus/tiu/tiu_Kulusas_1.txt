1: Iyaken nge Pablu nga pinagbalin ne Apu Diyus nga isa nga apustul nga agpaay e Kristu Jesus. Ket iyaken ya akin-surat idi nga surat, se gayat pe e Timutyu nga kabsat tida.
2: Isurat mi yani dakayu nga toley ne Apu Diyus iyan Kulusas nga sipapati nga kakabsat mi e Kristu. Sapay kuma ta uwed dakayu ya siaayat nga asi se talna nga gayat e Apu Diyus nga Ama tida.
3: No mangikararag kami para dakayu, siiiyaman kami nga peyeng e Apu Diyus nga Ama niya Apu tida nga Jesu Kristu.
4: Siiiyaman kami ngarud, gapu ta nadamag mi ya panamati nu e Kristu Jesus, se ya ayat nu pe kadiya amin nga toley ne Apu Diyus.
5: Ket idi nga panamati nu se panagayat nu, maitutup met iya namnamaen nu, nga itu ya namnama nga naisagana para dakayu ka langit. Nadamag nu ya maipanggep iyan nga namnama ito naipakaemmu dakayu ya kinapudnu itun, nga itu mettas ya Makaparagsac nga Damag.
6: Ket idi mettas nga Makaparagsac nga Damag nga naipakaemmu win dakayu, peyeng nga agbanag ka nabaru kadiya amin nga edyan iya lubung. Ket umad-adu met pekkem pe ya paglaingan na kadiya mamati, agten pe dakayu, nanipud ito damu nga nagicna nu se naawatan nu ya kinapudnu maipanggep iya siaayat nga asi ne Apu Diyus.
7: Ket agten iyan ngarud, ta nasursuru nu yan e Epapras nga patpatgen mi nga kabulun iya panagsirsirbi mi, se nalagon nga agsirsirbi e Kristu. Ket e Epapras, igina met ya pannakabeggi mi nga agsirsirbi dakayu.
8: Ket igina ya nangipadamag dakami maipanggep iya ayat nu nga patauden niya Ispiritu ne Apu Diyus.
9: Itu nga manipud ito nadamag mi ya maipanggep dakayu, ket ikarkararagan dakayu nga peyeng. Ket ikarkararag mi e Apu Diyus nga awan kuma pagkurangan nu iya pannakaemmu nu iya tarigagay ne Apu Diyus maipanggep dakayu. Ta ikarkararag mi nga mangpasirib kuma ya Ispiritu ne Apu Diyus dakayu, tasun kustu kuma ya pannakaemmu se pannakaawat nu kadiya amin nga banbanag.
10: Ket agten iyan ngarud ya ikarkararag mi, ta gabay mi no agbiyag kayu kuma nga tumutup iya Apu. Ta diyan nas makaay-ayu igina ya peyeng nu nga wangwanglen kuma, ta agbanag kuma ka nabaru diya amin nga nadumaduma nga wangwanglen nu, se umad-adu kuma pe ya pannakaemmu nu maipanggep iya gangey ne Apu Diyus.
11: Ket ikarkararag mi pe nga gapu iya nakaskasdaaw nga pannakabalin na, pabpabilgen kuma ne Apu Diyus ya panamati nu igina, gapu iya amin nga bileg nga ipaay na dakayu. Agten iyan kuma tasun makaanus se makaibtur kayu was iya orey nagan na nga mapasamac dakayu.
12: Ta ikarkararag mi nga siaanggem kayu kuma nga agyaman iya Ama, nga igina met ya namagbalin dactida nga maikari nga mairaman iya pannakagun-ud diya toley na nga uwed iya wada.
13: Ta nisalakan nactida nge Apu Diyus iya nagicbet nga turay niya dakec, ket niyalis nactidan nga niraman kadiya iturayan niya patpatgen na nga Anac.
14: Ket igina met ya pakawayawayaan tida, ta pinakawan na mettin diya basbasul tida.
15: Ket ya Anac ne Apu Diyus, igina met ya pakasingnan iya gangey niya madi masingen nga Diyus. Igina pe ya Anac na nga kaonaan se katurayan kadiya amin nga naparsuwa.
16: Tutu met yan, ta gapu mettas igina, naparsuwa diya amin nga uwed ka langit se diya uwed idi nga lubung. Itu diya masingen, se diya madi masingen pe, nga agten kadiya uwed pannakabalin da, se diya uwed kinadayaw da, se diya uwed kinaturay da, se diya maaw-awagan ka apu. Ngarud, amin diya naparsuwa, ket naparsuwa da mettas gapu igina, se maipaay da pe igina.
17: Ket sacbay diya orey nagan na nga naparsuwa, uwed din ya Anac. Ket gapu igina, agpaut nga siuurnus diya amin nga uwed.
18: Ket igina met ya arig nga ulu niya beggi, nga kayat na nga kagiyen, igina ya pangulu niya bungguy mamati. Igina met pe ya pagtaudan niya amin, se igina ya katurayan se kaonaan nga napagungar kadiya natnatey. Agten iyan ngarud tasun igina kuma ya kangrunaan ka amin.
19: Ta ginabay ne Apu Diyus nga uwed pe iya Anac ya amin nga kinaDiyus na.
20: Ket ginabay pe ne Apu Diyus ya mangpaitunus igina mettas kadiya amin nga uwed idi nga lubung se ka langit, gapu iya Anac na mettas. Ta uwed met nakaitunusan diya amin nga banbanag e Apu Diyus gapu ito pannakaidaga niya beggi niya Anac na ito pannakatey na ito krus.
21: Ket dakayu, naisina kayu ngarud itun e Apu Diyus, ket naikuntra pe diya panpanunut nu igina itun, gapu ito dakec nga ugali nu.
22: Ngem itan, pinagbalin nakayu nge Apu Diyus nga naitunus iginan, gapu ito ipapatey niya naipatoley nga Anac na para dactida, tasun maisangu kayu iya imatang na, nga nadalus kayu nga awan mansa winno pakababalawan nu.
23: Ngem basta masapul nga sipapati kayu nga kanayun iya Anac. Ta nabaked se napaut kuma ya panamati nu, tasun madi kayu lugud maiyaw-awan nga maisina iya namnama nga ecde niya Makaparagsac nga Damag nga naikasaba dakayu itun. Ta itu mettas yan ya Makaparagsac nga Damag nga naipakaemmu ka amin nga toley iya lubungin. Ket iyaken nga Pablu, nagbalin nac met nga isa nga natalec nga mangikaskasaba iyan nga damag.
24: Ket no maipanggep iyaken, aganggem mac ngasin, orey maparparigat tac. Ta diya rigrigat ku wi, ket agbanag da met iya panagsirbic nga maipaay dakayu nga mamati. Ta diya rigrigat ku, bagic da ngas nga anusan, nga agten met kadito rigrigat nga nitured ne Kristu itun. Ket masapul nga itured ku met pe agingga ka matungpalin ya tarigagay na maipanggep iya beggi na, nga itu ya bungguy mamati.
25: Ket iyaken, pinagbalin nac nge Apu Diyus nga agsirsirbi iya bungguy mamati, ta itu yan ya nitalec na nga wangel ku, tasun matulungan nakayu iya paglaingan nu. Ta ya wangel ku, itu ya panangipakaemmuc iya amin nga gabay ne Apu Diyus nga ipakaemmu maipanggep iya kagi na.
26: Itu ya damag nga bekken pekkem nga naipakaemmu kadiya toltoley itun nga timpu. Ngem ita, naipakaemmu mettin kadiya toley na.
27: Ket dactida nga toley ne Apu Diyus, dactida mettin ya pinili na nga pangipakaemmuwan nan iya kinakaskasdaaw niyan nga napateg se nadayaw nga panggep na maipanggep kadiya bekken nga Hudyu. Ket ya banag nito panggep na, ket agten idi: Uwed met dakayu nge Kristu win, nga itu ya namnamaen nu nga mairaman kayu kadiya nadayaw nga iturayan na.
28: Ket e Kristu met ya ikaskasaba mi. Ibagbaga mi ngarud nga sipapasnec kadiya amin nga toley nga sumurut da kuma, ket se suruwan mi met pe diya amin nga toley sigun iya amin nga kinasirib mi nga mangipalawag. Ta gabay mi no awan kuma pagkurangan diya orey nagan na nga toley iya pannakitipun da e Kristu.
29: Dikad pe gapu iyan nga panggep ku, agbannug gac ngarud, ta ipakat ku ya amin nga bileg nga uwed iyaken gapu iya pannakabalin na nga mangpabileg iyaken.