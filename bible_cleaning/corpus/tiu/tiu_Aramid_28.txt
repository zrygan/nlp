1: Ket ito nakagacdang kamin, naemmuwan mi nga Malta kanu to puru nga simangladan mi.
2: Ket diya umili antuni, naasiyan da dakami nga unay. Nakigayyem da dakami nga amin. Niyapuyan dakami ka naginuduwan mi, ta agud-udan, ket nalmin met.
3: Ket e Pablu, nawe nagakup ka ruting, se na nidungsu ito apuy. Ngem gapu ito pudut nito apuy, uwed met rinumwar nga malaga nga nagita. Kinagat na met ya ima ne Pablu, se madi na met ibsananin.
4: Ket ito nasingen dito umili to nagita nga malaga nga gabebesin pekkem ito ima ne Pablu, kinunen da iya tunggal isa igida, Isa nga pumapatey kid yan nga toley, ta orey madi nalibet ito baybay, matey mettin iya tumutup nga dusa na, kunen da.
5: Ngem e Pablu, madi nasakitan ito kagat nito malaga. Niwarsi na ngas ito apuy.
6: Ket dito umili, it-itonan da ya lumteg nito ima na se ya kellat nga pannakatey na. Nabayag da met nga nit-itonan, ngem awan nas met nadlaw da nga pagbaliwan nan. Itu nga binabawi da to nipagarup da maipanggep e Pablu, ket kunen da lugudin nga isa nga diyus kanu nge Pablu.
7: Ket to edyan mi itun, denni pe iya ginet ne Publiyu, nga pangulu niyan nga puru nga Malta. Pinalnec nakami ito baley na, ket tellu nga algew nga siririspitar nga nangsangaili dakami antuni.
8: Ket to ama ne Publiyu itun, agid-ida nga agsakit, ta agdagdagang se agsicsika. Dikad pe linumnec nge Pablu ito edyan na. Nagkararag nge Pablu, se nipatey na diya ima na igina, ket pinalaing na mettin.
9: Ket kalpasan nitun nga naariman, inumbet nga amin dito duduma nga agsasakit iyan nga puru, ket napalaing da pe yin.
10: Ket adu lugudin to necde da dakamin nga panangipasingen da ka panagdayaw da dakami. Ket ito pumanaw kami nga agbapurin, necdan dakami pe kadiya orey nagan na nga masapsapul mi.
11: Ket kalpasan tellu nga bulan mi enna Malta ngin, pimanaw kamin. Naglugan kami ka bapur nga gayat ka Alehandriya, ta yan nga puru pe ya nagsardengngan na ito nagamyan. Itun nga bapur, napanaganan ka Singin nga Diyus.
12: Ket ito nagsardeng kami ka ili nga Sirakusa, nagedyan kami antuni ka unus tellu nga algew.
13: Ket ito naggunay kami manin, nagrekurekus kami ka eteng tasun makadateng kami ka ili nga Rehiyu. Ket ito kadamlag na, uwed belluut nga gayat iya abagatan. Dikad pe ito kalpasan duwa nga algew win, nakadateng kami ka ili nga Putyuli.
14: Uwed da naaskuran mi antuni nga kakabsat mi ka pammati, ket pinagedyan dakami antuni ka makaduminggu. Ket agten iyan ngarud to ipeppen mi ka Ruma.
15: Ket diya kakabsat mi ka pammati ka Ruma, ito nadamag da nga uwed kami iya dalan nga agpa-Ruma ngin, inumbet dakami sinabet ito deyyu kami pekkem. Ta ito ili nga maawagan ka Tindaan ka Apiyu ya nangsabtan dito duduma dakami. Se dito duduma, ito ili nga maawagan ka Tellu nga Pagdagusan ya nangsabtan da dakami. Ket ito nasingen ne Pablu da, nagyaman ngarud e Apu Diyus, se bimileg ya ricna nan.
16: Ket ito nakadateng kami iya siyudad nga Ruma, napalubusan nge Pablu nga agedyan ka bukud na nga pagedyanan. Ngem uwed suldadu nga agbanbantay igina.
17: Ket ito kalpasan tellu nga algew, pinalbet ne Pablu diya pangpangulu diya Hudyu ka Ruma. Ket ito uwed dan, kinunen na igida, Wawagi, orey awan nagbasulac kadiya pada tida nga Hudyu, winno maikuntra kadiya ug-ugali nga pinataud kadito am-ama tida, tinkem dac ngas met ka Herusalem nga nibalud, se dac niyawat kadiya iRuma.
18: Ket ito sinumarya dac dito iRuma, gabay dac nga paruwaren nin, gapu ta awan emmu da nga gapu nga pamatayan da iyaken.
19: Ngem dito pada tida nga Hudyu, madi da met nipalubus. Itu nga masapul ku nga ipakusgar e Ari Sesar ya kasuc. Ipakusgar ku ngarud, ngem gapu ngas iya panagidarum da iyaken a, bekken nga gapu ta uwed ipabasul ku igida nga kailiyac.
20: Ket iyan ya gapu nga nangpalbetac dakayu, tasun makapagtetebbar tida. Ta gabay ku ngas nga ipakaemmu ya kustu nga gapu niya pannakaibalud ku. Ta ya kinapudnu na, awan sabali nga gapu na, no di ngas ya panamatic iyan mettas nga padpadaanan tida nga sinanama, dactida nga Israelita, kunen ne Pablu.
21: Ket dito Hudyu, kinunen da igina, Awan met naawat mi nga surat nga gayat ka prubinsiya nga Hudya maipanggep ikew. Ket dito inumbet nga kailiyam, awan nangipadamag maipanggep ikew se awan nibaga da nga winangel mu nga dakec.
22: Ngem emmu mi nga makackaunget diya toltoley iya amin nga il-ili gapu idi nga pammati nu. Itu nga gabay mi nga denggen ya ibagam maipanggep iya panamatim, kunen da.
23: Ket nipatulag da ngarud ya algew nga panaguurnung da ito pagedyanan ne Pablu. Ket ito inumbet dan, ad-adu da ngem ito damu. Ket nanipud iya agsapa agingga ka gabi, nangilawlawag nge Pablu igida ka maipanggep iya pammati na. Nipakaemmu na ngarud diya pudnu nga banbanag maipanggep iya panangituray ne Apu Diyus. Ket nibanag na pe dito naisurat ito Linteg nito Muyses se dito nisurat dito mammadtu itun, tasun mapanecnekkan da kuma maipanggep e Jesus.
24: Ket uwed da met nakapanecnec ito kinagi ne Pablu. Ngem diya duduma, madi da namati.
25: Ket iya agten iyan, madi nagtutunus dito Hudyu nga aggigicna. Itu nga pumanaw da kuma, ngem uwed pekkem to nodi nga pamagbaga ne Pablu igida, nga kinunen na, Pudnu met to nipaisurat niya Ispiritu Santu ito mammadtu nga Isayas itun, nga kinunen na kadito am-ama tida,
26: Kunen ne Apu Diyus iyaken,
: nga mawe yac kanu
: kagiyen yani kadiyan nga toley
: Peyeng kayu nad nga aggigicna,
: ngem pulus nga madi kayu met makaawat.
: Peyeng kayu nad nga makas-asingen,
: ngem pulus nga madi kayu met makalasin.
27: Ta kimapsut mettin
: ya panpanunut didi nga toley,
: se narigat ya pannakagicna dan,
: se nagkuringet dan.
: Ta no bekken nga agten iyan,
: kaynun no malasin da ya masingen da,
: se natarus igida ya magicna da,
: se maawatan da ya panunuten da,
: ket kaynun no sumoli da iyaken,
: tasun agasac da,
: kunen nito Isayas itun.
28: Itu nga gabay ku pe nga ipakaemmu dakayu nga naipadamag pe yin kadiya bekken nga Hudyu ya panangisalakan ne Apu Diyus. Ket no igida, ipangag da met, kunen ne Pablu.
29: Ket ito nakagi na diyanin, pimanaw dito Hudyu win nga nagsusungbat da nga tutu win.
30: Ket duwa nga dagun ne Pablu nga nagedyan ito inupaan na nga baley ka Ruma. Ket rinispitar na nga amin diya toley nga inumbet iya edyan na.
31: Nilawlawag na igida ya panangituray ne Apu Diyus, se nisuru na pe igida ya maipanggep e Apu Jesu Kristu. Ket madi imik-ikeb kadiya kinagkagi na, ta napalubusan nga nagisuru.