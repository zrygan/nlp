1: Iyaken nga Pablu se e Timutyu nga agsirsirbi e Kristu Jesus, ket dakami ya akin-surat idi. Isurat mi yani dakayu iyan Pilipus. Isurat mi ngarud dakayu nga amin nga toley ne Apu Diyus iyan gapu iya pannakaitipun nu e Kristu Jesus, agraman dakayu nga agay-aywan iya bungguy, se dakayu nga katulungan niya bungguy.
2: Sapay kuma ta uwed dakayu ya siaayat nga asi, se talna, nga gayat e Apu Diyus nga Ama tida, se e Apu Jesu Kristu.
3: Ket iya tunggal pannakalagip ku dakayu, siiiyaman nac e Apu Diyus nga pagsirbiyac.
4: Ket siaanggem mac pe nga peyeng kadiya amin nga panangikarkararag ku para dakayu nga amin.
5: Ta laglagipec ya pannakibulun nu iyaken iya panangipakaemmuc iya Makaparagsac nga Damag, nanipud ito damu nga naikasaba dakayu agingga ita.
6: Ket siguradu wac nga ilayun ne Apu Diyus ya nabaru nga nirugi nan kadiya nakem nu, agingga ka matungpal nad iya Timpu ne Kristu Jesus.
7: Ket rumbeng met ya agten iyan nga panangnamnamac maipanggep dakayu nga amin, ta patpatgen nakayu. Rumbeng ngarud gapu ta makikanunung kayu nga amin iya siaayat nga panangtulung ne Apu Diyus iyaken, orey idi nga pannakaibalud ku, se orey iya panangipanecnec se panangikasabac iya kinapudnu niya Makaparagsac nga Damag.
8: Ket e Apu Diyus met ya makapanecnec maipanggep iya napalaus nga ayat ku dakayu, ta patpatgen nakayu ka panangipateg nga tumaud e Kristu Jesus mettas.
9: Ket ikarkararag ku nga peyeng kuma nga bumilbileg pekkem ya panagayat nu, nga maibulun kuma pe ka kustu nga pannakaawat nu iya pudnu se ya awan kurang na nga pannakailasin nu iya kustu.
10: Ta diyan kuma ngas nabaru nga banbanag diya ipateg nu. Ket iya agten iyan, awan nad kabulun nu nga kinadakec se awan pakapabasulan nu nad iya Timpu ne Kristu.
11: Ket iya agten iyan, adu win diya nalinteg nga banbanag nga masingen dakayu gapu iya tulung ne Jesu Kristu, ket agbanag didi ka pakasingnan iya kinaDiyus se kinadayaw ne Apu Diyus.
12: Ket gabay ku nga maawatan nu kuma, kakabsat, ya nabaru nga pagbanagan didi nga napasamac iyaken maipanggep iya pannakaibalud ku wi. Ta nagbalin met lugud nga gundaway niya pannakaiwaragawag niya Makaparagsac nga Damag.
13: Ket iya agten iyan, diya amin nga guwardiya niya ari se diya amin nga duduma pe ennidi, naemmuwan dan nga ya panamatic e Kristu, ket itu met ya nakaibaludac.
14: Se bekken nas nga iyan, ta gapu idi nga nakaibaludac, napabileg ya kaaduwan kadiya kakabsat tida ka pammati iya namnama da iya Apu. Ket iya agten iyan, natured da itan nga mangikasaba iya kagi ne Apu Diyus, nga awan ansing dan.
15: Ngem ya kinapudnu na, diya duduma igida nga mangasaba maipanggep e Kristu, ket gapu ngas met iya panangapal da ka dayaw, winno gapu ta gabay da ngas ya makidinniskutir. Ngem diya duduma nga mangikasaba, nabaru ngarud ya panggep da.
16: Ket igida diya mangikasaba maipanggep e Kristu gapu ngas met iya ayat da, ta malasin da nga naisaad dac met idi tasun uwed pannakaipanecnec niya kinapudnu niya Makaparagsac nga Damag.
17: Ngem dito duduma nga bekken nga nabaru ya panggep da, mangasaba da ngarud maipanggep e Kristu gapu ta gabay da nga maipangatu ya kaipapennan da. Bekken met nga napudnu ya panggep da nga mangasaba, ta gabay da nga padegdeggan ya panagsagabac idi nga pannakaibalud ku.
18: Ngem orey ngasin, a! Orey no nasikap winno napudnu ya panggep diya mangasaba, ket aganggem mac ngas met, ta e Kristu mettas ya maikaskasaba ngin.
19: Ket orey nad pe, maragsakan nac met, ta emmuc nga gapu kadiya karkararag nu, se ya itutulung niya Ispiritu ne Jesu Kristu, ket agbanag ngarud ka pannakaisalakan ku amin didi nga panagrigrigat ku.
20: Ta panggep ku se namnamaec nga unay nga awan nad kuma pakaiyal-alyewwac maipanggep iya panagtungpal ku iya orey nagan na nga pagrebngac, no di tumured dac kuma lugud iya orey nagan na. Agten iyan nac kuma ngarud, tasun gapu iyaken, maidaydayaw kuma nge Kristu ita, agten mettas iya panangipadayaw ku nga peyeng igina, orey iya panagbiyag ku wi, winno iya pannakatey ku nad mettas.
21: Ta no iyaken, maipaay e Kristu ya panagbiyag ku. Ket no matey yac kun, nabarbaru met pe.
22: Ngem no sibibiyag pekkem ya beggic ki, maituluy ngarudin ya wangel ku nga agbanag ka nabaru. Itu nga no iyaken kuma ya mangpili, ket masikuran nac mettin,
23: ta madi yac emmu nga tutu ya gabgabay ku kadidi nga duwa, ya matey winno agbiyag gac pekkem. Ta gabay ku nga unay ya pumanaw iya biyag nga idi nin, nga makitipun iya edyan ne Kristu win, ta itu ngarud ya nabarbaru no iyaken.
24: Ngem no gapu dakayu, napatpateg ngarud ya agbiyag gac pekkem idi.
25: Dikad pe gapu ta emmuc nga kasapulan dac pekkem, emmuc pe nga madic pekkem nga matey ita, tasun maibulubulun nac pekkem dakayu. Ket agpaay yac nad dakayu tasun bumileg kayu se aganggem kayu iya panamati nu.
26: Ket iya agten iyan, uwed nad ngarud dackel nga panagdayaw nu e Kristu Jesus gapu iyaken, no makapen nac nad manin iya edyan nu.
27: Ket kangrunaan, itunus nu kuma ya panagbiyag nu iya Makaparagsac nga Damag maipanggep e Kristu. Agten iyan kayu kuma tasun orey no awan nac pekkem iya edyan nu, winno no makadateng ngac nad nga sumacwar dakayun, ket madamag ku kuma nga nabaked ya panagbubulun nu gapu iya is-isa nga panpanunut nu, nga is-isa ya panggep nu iya panagtungpal nu iya rebbeng nu iya pammati tida nga maigapu iya Makaparagsac nga Damag.
28: Se madi kayu kuma pe nga mansing kadiya mangkuntra dakayu. Ta no awan ansing nu igida, ket itu win ya nalawag nga pakaemmuwan dan iya pannakaukum da nad mettas, se itu pe ya pakaemmuwan da iya pannakaisalakan nu nga gennung. Ket e Apu Diyus ngarud ya pagtaudan nidi nga pammanecnec.
29: Agten iyan ngarud, ta no dakayu, naikaasi met dakayu yan nga gundaway nu nga maigapu e Kristu. Ket idi nga gundaway nu, bekken nas nga ya panamati nu igina ya panggep na, no di lugud ya panangitured nu pe ka rigat nga maigapu igina.
30: Itu pe yin ya pannakairaman nu iyaken ka panagrigrigat, nga itu mettas ya kapada nito panagsagabac nga nasingen nu itun. Ket itu pe yin ya panagsagaba nga nadamag nu nga uwed manin iyaken ita.