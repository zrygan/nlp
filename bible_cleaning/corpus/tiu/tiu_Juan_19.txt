1: Ket iya agten iyan, pinasaplit met ne Pilatu nge Jesus ka latiku itun.
2: Ket diya suldadu antuni, nangkawikew da met ka lanut nga agrasrasi, nga inariman da ka sinan-balangat, se da nisimpa iya ulu ne Jesus. Ket siuuyaw da met pe nga kinebalan da ka biyuleta nga luput,
3: ket nagsisinnublat da nga nagasosoli nga nanguy-uyaw igina nga kinunen da, Wahey! Madaydayaw ka kuma nga ari diya Hudyu! kunen da, se tinungtungpa da met pe.
4: Ket e Pilatu, rinumwar manin nga kinunen na kadito Hudyu, Kad yani, iruwar ku nga isangu dakayun tasun maemmuwan nu nga awan met masmac ku nga basul na, kunen na.
5: Ket iya agten iyan, rinumwar ngarud nge Jesusin nga sikukuruna ka agrasrasi nga lanut, se sikekebal ka biyuleta nga luput. Ket kinunen manin ne Pilatu igida, Kad yani ngarudin to toley! kunen na.
6: Ket dito pangpangulu diya agsirsirbi iya Templu se dito guwardiya, ito nasingen da, kinunen da nga nip-ipkaw, Pailansam ka krus! Pailansam ka krus! kunen da met.
: Ngem kinunen ne Pilatu igida, Ahah! Biyang nu was yanin! Dakayu nga mismu ya mangilansa igina ka krus. Ta no iyaken, awan met emmuc nga basul na, kunen na.
7: Ket kinunen dito Hudyu, Sigun iya isa nga bilin iya linteg mi, rebbeng na ya matey ya agten iyan nga toley, ta kunen na met nga igina kanu ya Anac ne Apu Diyus, kunen da.
8: Ket ito nagicna ne Pilatu yan, kumarkaru met ya ansing nan.
9: Ket simoli manin iya uneg nito palasiyu win, ket kinunen na e Jesus, Awac ngarud ya tutu nga gayatam? kunen na. Ngem madi negkim nge Jesusin.
10: Dikad pe kinunen manin ne Pilatu igina, Ape nga madi ka gabay ya sumungbat iyaken? Di ka kad emmu nga uwed iyaken ya turay nga mangpawayawaya winno mangpailansa ikew ka krus? kunen na.
11: Ket kinunen ne Jesus, Awan met turay mu iyaken, no di ngas ya naitalec ikew manipud ka langit. Itu nga nakarkaru ngarud pekkem ya basul nito toley nga nangiyawat iyaken ikew, kunen na.
12: Ket ito nagicna ne Pilatu yan, gabay na manin nga wayawayaan kuma nge Jesus. Ngem dito Hudyu, nip-ipkaw da latta nga kinunen da, No wayawayaam yan nga toley, emmu mi ngarudin nga guraem nge Ari Sesar. Ta nabatad met nga ya agten iyan nga toley nga mangibilang iya beggi na nga ari, ket kakuntra na ngarud nge Ari Sesar, kunen da.
13: Dikad pe ito nagicna ne Pilatu diyan nga kinagkagi da, niruwar na ngarud nge Jesus iya sangu dan. Ket e Pilatu, nawe nagtugew iya tugew nga pangukuman nga maawagan ka Gabata, nga itu ya kagi Hebriyu nga kayat na nga kagiyen, Platapurma nga Batu.
14: Ket dandani agmatuunin iyan nga algew, nga itu to algew nga panagisagana diya Hudyu iya ngilin da iya kadamlag na, ket timpu Padaya Nitatalib ngarud itun.
: Ket ito nakatugew nge Pilatu win, kinunen na kadito Hudyu, Kad yani ya ari nu! kunen na.
15: Ngem dito Hudyu, nipkaw da nga kinunen da, Ipapatey mun! Ipapatey mu lugudin! Pailansam ka krus! kunen da.
: Ket sinaludsud ne Pilatu igida, Gabay nu kad nga pailansac ka krus ya ari nu? kunen na.
: Ket simungbat dito pangpangulu diya agsirsirbi iya Templu nga kinunen da, Awan met sabali nga ari mi no di ngas e Ari Sesar! kunen da.
16: Ket iya agten iyanin, niyawat ne Pilatu nge Jesus igidan tasun mailansa ka krus.
: Ket itun, nimet da ngarud nge Jesus,
17: se da niruwar iya siyudad nga Herusalem, nga bugbugtungen na met ya krus na. Ket nipen da iya lugar nga maawagan ka Gulguta, nga itu ya kagi Hebriyu nga kayat na nga kagiyen, Edyan Bangabanga.
18: Ket antuni nin to nangilansaan da igina ka krus. Ket uwed met pe duwa nga lalaki itun nga naikumpas e Jesus, nga nailansa pe kadiya krus da. Nagsumbangir diya krus da iya abay niya krus ne Jesus, ket nagkintengnga nge Jesus.
19: Ket e Pilatu, uwed met isa nga pakaemmu nga nipaisurat na, se nipaipay na ito krus ne Jesus. Ket agten idi to naisurat iyan: E Jesus nga iNasaret, ya Ari diya Hudyu.
20: Ket adu dito Hudyu nga nakabasa idi nga pakaemmu, ta denni ngas iya siyudad to lugar nga nakailansaan ne Jesus. Ket to pakaemmu, naisurat met ka tellu nga pagkakagi, ta naisurat ka pagkakagi nga Hebriyu, Latin se Griyegu.
21: Ket dito Hudyu nga pangpangulu diya agsirsirbi iya Templu, kinunen da e Pilatu, Sukatam to nisurat mu nga Ya Ari diya Hudyu, ta agten idi kuma ya isurat mu: Kunen na nga igina kanu ya Ari diya Hudyu, kunem, a, kunen da.
22: Ngem kinunen ne Pilatu igida, Basta nalpas met tuni nin. Madi nga mabaliwanin to nisurat kun, kunen na met.
23: Ket ito nailansa dito suldadu nge Jesusin, inalac da dito luput na nga inuba da igina itun, se da biningaybingay ka eppat. Ket isa nga pagkapat ya bingay niya tunggal isa igida nga suldadu. Ngem to badu na, awan met saip na nga pulus, ta naabel ka is-isa nga nalayun nga luput.
24: Dikad pe nagtutulag dito suldadu nga kinunen da, Madi tida pigpigisen, a. Pagbibinnunutan tida ngas no nagan dactida ya mangtagikuwa, kunen da. Ket idi nga winangel da, itu met to nakatungpalan nito padtu nga naisurat iya Bibliya nga kunen na,
: Nagbibingayan da diya kawwes ku.
: Ket diya lupluput ku,
: nagbibinnunutan da.
: Ket agten iyan ngarud to winangel dito suldadu.
25: Ket iya denni ito krus ne Jesus, uwed nga agsisikad ya ina na, se to kabsat niya ina na nga babey, se e Marya nga asawa nito Klupas, se e Marya nga iMagdala.
26: Ket e Jesus, ito nasingen na nge ina na se to adalan nga dinungdungngu na nga agsisikad antuni, kinunen na ito ina na, Inang, kad yan ya anac mun.
27: Ket kinunen na met pe ito dungdungnguwen na nga adalan, Kad yan ya ina mun, kunen na.
: Ket tutu met nga manipud itunin, kinabbalay se inistimar ngarud nito adalan to ina ne Jesus.
28: Ket e Jesus, emmu na nga natungpal aminin. Ket tasun matungpal kuma ya isa pekkem nga padtu nga naisurat iya Bibliya, kinunen na, Newwew wac.
29: Ket uwed isa nga putic antuni nga uwed suka na. Ket dito suldadu, namet da ngarud ka kapes nga nipaagsep da ito suka, se da nisugenget iya gawis niya sanga hisupu, se da nigaw-at iya musung ne Jesus.
30: Ket ito nasepsep ne Jesus to suka ngin, ket kinunen na, Natungpal ngarudin! kunen na.
: Ket kalpasan na, nagdumug, ket nipalubus na ya anges na nga simina ngin.
31: Ket gapu ta Algew Panagisagana itun, nga itu ya algew sacbay niya Algew Ngilin, inadeng dito pangpangulu diya Hudyu e Pilatu no mabalin kuma nga ipakettu na diya sacsaka dito nailansa, tasun dagus da nga matey yin, ta maiyulug kuma kanu diya bangkay iyan mettas nga algew. Ta madi da ngamin gabay no mabati diya bangkay kadiya krus da iya Algew Ngilin. Madi da ngarud gabay no mabati da, ta yan nga mapasungad nga ngilin diya Hudyu, mairana met pe iya Padaya Nitatalib, ket nipangruna da ngarud yan nga Algew Ngilin.
32: Dikad pe nawe ngarud dito suldadu, ket kintu da met diya saka nito isa nga lalaki nga kabulun ne Jesus nga nailansa, se da nisublat to isa manin.
33: Ngem ito imadenni da e Jesusin, nasingen da nga natey mettin. Itu nga madi da kintu diya saka nan.
34: Ngem orey pe no agten iyan, ket ya isa kadito suldadu, nidoyoc na latta ya say-ang na iya lepyong ne Jesus, ket sigida nga uwed rinumwar nga daga se danum.
35: Ket ya toley nga nakasingen kadiyan nga napasamac, igina mettas ya mangipakaemmu kadiyan dakayu ita. Ket pudnu ngarud ya ipacpakaemmu na, ta yan nas kinapudnu ya ibagbaga na maipanggep kadiyan, tasun mamati kayu kuma met pe.
36: Ta dito naariman itun, pakatungpalan ngarud nito padtu nga naisurat iya Bibliya nga kunen na, Awan nad orey isa nga tulang na nga mactu, kunen na iya Bibliya.
37: Ket kunen na pe iya sabali nga padtu iya Bibliya nga, Singsingen da nad ya toley mettas nga dinoyoc da.
38: Ket itun, uwed isa nga pasurut ne Jesus nga isa nga taga-Arimatiya nga agnagan ka Huse. Pasurut ngarud ne Jesus, ngem madi na met ipadpadlaw, ta mansing ngamin kadito pangpangulu diya Hudyu. Ket kalpasan nito pannakatey ne Jesus, nawe nagadeng to Huse e Gubernadur Pilatu ka pammalubus nga alac na ya bangkay ne Jesus. Ket nipalubus met ne Pilatu, itu nga nawe ngarud nge Huse, ket nimet na to bangkay ne Jesus.
39: Ket nibulun e Huse to Nikudemu, nga itu to nawe nakitbar e Jesus iya namensan nga gabi. Ket to Nikudemu, nangitangwal ka agtellu nga pulu nga kilu nga bangbanglu, nga itu ya pangbalsamar da nga naggayat ka kayu nga mirra se ya mula nga alu.
40: Nimet da ngarud to bangkay ne Jesus, ket kinubit da, nga pinuteputan da ka luput nga maawagan ka linen, agraman to pangbalsamar, ta itu ya ugali diya Hudyu no uwed maitamen.
41: Ket uwed isa nga minuyungan nga denni ito nakailansaan ne Jesus. Ket enna minuyungan, uwed met isa nga kabarbaru nga tamen nga awan pekkem naitamen iya uneg na.
42: Ket gapu ta denni iya nakatayan ne Jesus, itu wasin ya nangitalipnan da ito bangkay na. Ta Biyernes met itunin, nga itu ya algew nga awagan diya Hudyu ka Algew Panagisagana sacbay niya Algew Ngilin.