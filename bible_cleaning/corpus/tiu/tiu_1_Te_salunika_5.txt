1: Ket kakabsat, no maipanggep iya algew se timpu nga pakapasamakan diyan, orey no awan isurat ku dakayun.
2: Ta emmu nu met nga nalaingin nga no dumateng nad ya Timpu niya Apu, ket agten met iya umbet niya isa nga mannanakew iya gabi.
3: Ta nad no pagarupen diya toley nga natalna ya timpu win, se awan idanag da kanun, ket pagamwan, iyan nad mettin ya kellat nga pakapukawan da. Ket maiyarig da nad iya isa nga babey nga agpakiskisin, ta madi da nad pe nga makalisi iya pakapukawan dan.
4: Ngem dakayu nga gennung, kakabsat, bekken kayu nga agten kadito toley nga arig nga uwed iya gicbet. Itu nga madi kayu nga makigtut nad no madatngan yan nga algew nga arig nga pannakakigtut diya toley no matulisan da.
5: Ta dakayu, naibilang kayu nga aminin nga anac niya wada se ya algew. Bekken nactida nga anac ya gabi winno gicbet.
6: Itu nga madi tida kuma nga agsadsadut nga agten kadito duduma nga maiyarig iya agtudtudug, no di tida lugud sipupuut kuma se sitatanang.
7: Gabi met ya panagtutudug se panageenglew pe diya toley.
8: Ngem dactida, paiturayan tidan iya wada. Itu nga agtanang tida kuma ngarud. Ya panamati tida se ya panagayat tida, itu diyan diya iyusar tida nga arig nga kalasag tida. Ket ya namnama tida iya pannakaisalakan tida, itu ya pannakahelmet tida.
9: Ta pinili nactida nge Apu Diyus tasun agbalin tida nga maisalakan gapu iya Apu tida nga Jesu Kristu, bekken met nga tasun agbalin tida nga maukum gapu iya unget na.
10: Ta e Apu Jesus, natey para dactida, tasun mairaman tida nad iya biyag nga uwed igina, orey no natey tida man, winno sibibiyag tida pekkem nad no umbet manin.
11: Dikad pe itultuluy nu ngarud ya agiinnalayu nu se agpipinnabileg nu kadiya panpanunut nu, agten mettas iya sigud nga wangwanglen nu.
12: Uwed pekkem ibaga mi kuma dakayu, kakabsat. Raemmen nu kuma diya agbannug para dakayu, nga igida met diya pinili niya Apu nga mangipangulu dakayu se diya mangibagbaga dakayu maipanggep iya panamati tida.
13: Itu nga patgen se ayaten nu da kuma nga unay gapu iya wangel da.
: Ket dakayu nga bungguy mamati ennan, agbiyag kayu kuma ngarud nga situtunus.
14: Ket idi ya ibagbaga mi nga sipapasnec dakayu, kakabsat: Bagbagaan nu diya nasadut. Pabilgen nu diya makumsa. Tulungan nu diya nakapsut pekkem ya panamati da. Ket an-anusan nu ngas pe diya amin nga toley.
15: Laglagipen nu nga madi kayu balsen ka dakec diya agariman ka dakec dakayu. Ngem ya wanglen nu kuma nga gennung, ikarigatan nu lugud nga peyeng ya agariman ka nabaru iya tunggal isa dakayu, se orey kadiya amin nga toley.
16: Aganggem kayu nga peyeng.
17: Se sikakararag kayu pe nga peyeng.
18: Ket iya orey nagan na nga kasasaad nu, agiiyaman kayu latta, ta itu ya gabay ne Apu Diyus dactida nga agpaay e Kristu Jesus.
19: Madi kayu lapdan ya Ispiritu Santu iya panagwangel na dakayu.
20: Madi kayu ngarud agmadi kadiya panursuru nga ipaisuru ne Apu Diyus dakayu.
21: Ngem awan pe lugud panursuru toley nga di nu nga paliiwen nga nalaing. Ket diya kustu nga banbanag, ipateg nu.
22: Ket diya amin nga dakec nga banbanag, adeyyuwan nu da met.
23: Sapay kuma ta palinteggen nakayu nge Apu Diyus nga mangecde ka talna na, tasun awan nga pulus maipabasul dakayu. Ket aywanan na kuma pe diya nakem nu, diya biyag nu, se diya beggi nu, tasun mailisi kuma didi iya amin nga pagbasulan. Agten iyan kuma agingga mettas iya umbet niya Apu tida nga Jesu Kristu.
24: Ket e Apu Diyus nga nangpili dakayu, tungpalen na ngarud ya agten iyan, ta tungpalen ngarud ne Apu Diyus diya kari na.
25: Kakabsat, ikarkararagan dakami kuma pe.
26: Ket iyagec nu kay ya sipupudnu nga pakumustac kadiya amin nga kakabsat tida ennan.
27: Ket gapu iya turay nga necde niya Apu iyaken, ibilin ku nga sipapasnec dakayu nga ibasa nu yani nga surat mi kadiya amin nga kakabsat tida ka pammati iyan.
28: Ket uwed kuma dakayu ya siaayat nga asi niya Apu tida nga Jesu Kristu.