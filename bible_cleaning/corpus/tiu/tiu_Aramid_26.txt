1: Ket e Ari Agripa, kinunen na ngarud e Pablu, Mabalin mu ya sumungbat ka kabucbukudam mun maipanggep iya ipabasul da ikew, kunen na.
: Ket e Pablu, nitayag na ya ima na, ta irugi na ya panagikalinteggan nan,
2: nga kinunen na, Apu Ari Agripa, nabaru ya gasat ku ita nga algew, ta ikew ya mabalin ku nga pangagiyan iya sungbat ku maipanggep kadito amin nga nangidaruman diya padac nga Hudyu iyaken.
3: Ta ikew, tutu nga emmum nga nalaing diya amin nga ug-ugali diya Hudyu, se amin nga pagdidiskutiran mi. Itu nga anusam kuma ngas ya agdengngeg kadiya kagiyec kun.
4: Amin diya padac nga Hudyu, emmu da no kumaan niya panagbiyag ku manipud ito kinaebbing ku pekkem, ito nagedyan nac enna ilic, se orey ito naged-edyan nac ka Herusalemin.
5: Sigud da met nga emmu manipud ito damu nga iyaken, nakitipun nac itun iya bungguy diya Parisiyu, nga itu ya kapasnekkan nga bungguy niya pammati mi nga Hudyu. Itu kuma ya ibaga da, no gabay da kuma nga ibaga ya pudnu.
6: Ket ita, uwed dac idi nga sangu nu, ta nidarum dac gapu ta patiyec to ninamnama pe dito am-ama mi, nga nikari ne Apu Diyus igida itun.
7: Ket to nikari ne Apu Diyus igida itun, itu pe ya gapu na nga algew-gabi, sipapasnec nga agsirsirbi e Apu Diyus diya pada mi nga Hudyu. Ta amin mi nga kapututan dito sangapulu ket duwa nga anac nito Hakub, namnamaen mi pe to nikari ne Apu Diyus igida itun. Ket itu met pe yan ya patiyec. Ngem idi mettas nga namnamaen mi, itu met ya gapu niya nangidaruman da iyaken, Apu Ari.
8: Dakayu nga padac nga Hudyu, ape ta madi kayu lugud gabay nga patiyen nga paungaren ne Apu Diyus diya natey?
9: Orey iyaken pe itun, ta nipagarup ku pe no pagrebngac ya mangkuntra iya kinaturay ne Jesus nga iNasaret.
10: Itu yan to peyeng ku nga winangel itun ka Herusalem. Adu dito toley ne Apu Diyus nga nipabalud ku, ta naecdan nac itun ka turay nga gayat kadiya pangpangulu diya agsirsirbi iya Templu. Ket iyaken pe ya isa nga imabuluy iya ipapatey dito pasurut ne Jesus.
11: Peyeng ngac nga linumnec itun nga nawe nangdusa igida kadiya amin nga paggigimungan mi nga Hudyu, tasun ipapilit ku igida nga agkagi da ka dakec maikuntra iya pammati da. Napalausan nga unay to kinauyung ku igida, ta nawe yac met pe kadiya il-ili diya bekken nga Hudyu, tasun mangirurumen nac kadiya Hudyu antuni nga pasurut ne Jesus.
12: Ket itu pe ya gapu niya ipeppen ku ka Damasku itun, ta nakaawat tac ka pammalubus se bilin nga gayat kadiya pangpangulu diya agsirsirbi iya Templu.
13: Ket ito agmatuun nga kauwed ku ito dalan, Apu Ari, uwed nasingec nga darang nga gayat ka langit. Nadardarang met ngem iya sinag, ket dinarangan nac se dito kabulun ku.
14: Natuwang kami nga amin iya ginet, ket uwed met timec nga nagicnac, nga nagkagi iyaken ka kagi Hebriyu, nga kagi mi nga Hudyu, ket kinunen na, Saulu, Saulu, ape parparigaten nac? Maparigatan ka ngas, ta ikew met ya masakitan, kunen na.
15: Ket sinaludsud ku ngarud no nagan nito nagtimec, ket kinunen niya Apu iyaken, Iyaken nge Jesus. Iyaken ya parparigatem.
16: Ngem itan, gumnukat kan. Idi ya gapu nga nagpasingen nac ikew: tasun dutukan naka nga katulungac, se tasun mangipakaemmu ka iya nasingem ita maipanggep iyaken, se tasun ipakaemmum pe diya ipasingec nad pekkem ikew.
17: Ibon naka nga mawe kadiya padam nga Hudyu, se kadiya bekken nga Hudyu. Ket isalakan naka kadiya pamaayen da ikew.
18: Ibon naka ngarud igida, tasun malasin dac gapu iya ibagam igida, tasun peyeng nga e Apu Diyus ya mangituray igidan, nga bekken nga e Satanasin, se tasun wada ya suruten dan, nga bekken nga ya gicbet tin. Ket iya agten iyan, mapakawan diya basbasul dan, gapu iya panamati da iyaken, se maidga dan kadiya maibilang nga toley ne Apu Diyus, kunen na iyaken.
19: Dikad pe iyaken, Apu Ari Agripa, tinungpal ku ngarud to nipakaemmu ne Apu Diyus iyaken ito parparmatac.
20: Ta nipakaemmuc met kadiya amin nga toley, nga masapul da nga agbabawi kadiya basbasul da, se umapu da e Apu Diyus. Se kunec pe nga masapul nga ipasingen da kadiya wangwanglen da ya panagbabawi dan. Agten iyan ngarud to nikaskasabac, nga nangasaba ngac nga nona kadito iDamasku, se kadito iHerusalem pe, se kadito amin nga il-ili enna prubinsiya nga Hudya, se kadiya bekken nga Hudyu pe.
21: Ket gapu mettas kadito nikaskasabac, tinkem dac met diya padac nga Hudyu enna Templu, se dac kuma patayen.
22: Ngem e Apu Diyus, peyeng nac nga tultulungan nga orey patingga ita. Itu nga uwed dac idi nin nga mangipacpakaemmu kadiyan, orey kadiya nanumu man, winno mabigbig nga toley. Ket ya ipacpakaemmuc, itu mettas dito nipadtu pe nito Muyses se dito mammadtu itun.
23: Ta kinagi da itun nga masapul nga agrigat ya Kristu nga ibon ne Apu Diyus, se masapul pe nga igina ya mona nga agungar, tasun ipakaemmu na nga uwed din ya wada, nga itu ya panangisalakan ne Apu Diyus dactida nga Hudyu, se orey pe kadiya bekken nga Hudyu, kunen ne Pablu.
24: Ngem ito ikalkalinteggan pekkem ne Pablu ya beggi na, binugtac ne Gubernadur Pestu nga kinunen na igina, Agel-ellut ka mettin, Pablu! Pagelluten naka met ya napalausan nga adal mun, kunen na.
25: Ngem kinunen ne Pablu, Bekken nac nga agellut, Apu Gubernadur. Ta pudnu ngas met se kustu ya kagkagiyec.
26: Madic mansing nga mangagi kadito kinagic e Ari Agripa, ta emmu na ya kinapudnu maipanggep kadiya kinagkagic. Itu nga siguradu wac nga naemmuwan na amin diyan, ta bekken nga nalimed ya pannakapasamac diyan, kunen na.
27: Ket e Ari Agripa manin ya nangagiyan ne Pablu, nga kinunen na, Apu Ari Agripa, mamati ka kid kadito kinagkagi dito mammadtu itun. Emmuc ngarud nga mamati ka, kunen na met.
28: Ngem e Ari Agripa, kinunen na lugud e Pablu, Pagarup mu aya no nalaka ngac nga maawis nga agkristiyanu? kunen na.
29: Ket kinunen ne Pablu, Orey no nalaka winno narigat, ikew se diya amin nga aggigicna iyaken ita, ikarkararagan nakayu latta e Apu Diyus, ta mamati kayu kuma pe nga agten kuma iyaken. Agten kayu kuma ngarud iyaken, ngem yan nas madi kayu kuma nga maikanunung iyaken nga nakawaran nga mibalud, kunen na.
30: Ket ginumnukat to ari se to gubernadur se e Bernis se dito nakipagtugtugew pe igida,
31: se da rinumwarin. Ket nagtetebbaran dan nga kinunen da, Awan met wangwanglen niyan nga toley nga tumutup nga pakabaludan winno pakatayan na, kunen da.
32: Ket kinunen ne Ari Agripa e Gubernadur Pestu, Mabalin nga mawayawayaan kuma ya toley nga iyan, ngem madi mabalinin, ta agpakusgar kanu e Ari Sesar, kunen na.