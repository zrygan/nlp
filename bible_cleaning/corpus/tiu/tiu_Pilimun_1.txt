1: Iyaken nge Pablu nga naibaludin maigapu e Kristu Jesus. Ket dakami nge Timutyu nga kabsat tida ka pammati, surat mi yani ikew, Pilimun nga patpatgen mi nga kabulun nga agsirsirbi.
2: Ket suratan mi pe nge Apiya nga babey nga kabsat tida ka pammati, se e Arkipu nga pada mi nga arig nga pannakasuldadu ne Kristu. Se suratan mi pe ya bungguy diya mamati nga aggigimung iya baley mu, Pilimun.
3: Sapay kuma ta uwed dakayu ya siaayat nga asi, se talna, nga gayat e Apu Diyus nga Ama tida, se e Apu Jesu Kristu.
4: Peyeng nga agyaman nac iya Diyus ku maipanggep ikew, Pilimun, ket no agkararag gac, laglagipen naka.
5: Ta madamdamag ku ya ayat mu kadiya amin nga toley ne Apu Diyus, se ya panamatim e Apu Jesus.
6: Ket ikarkararag ku nga gapu iya pannakitipun mu kadiya padam nga uwed pe panamati da, adu kuma ya napaw-is nga pagbanagan niya panamatim, tasun maawatam kuma nga nalaing maipanggep kadiya amin nga paglaingan nga ecde ne Kristu dactida gapu iya pannakitipun tida igina.
7: Laglagipen naka ngarud, ta naparagsakac se napabileg gac, kabsat, gapu iya pannakaemmuc iya panagayat mu kadiya padam nga mamati, ta mangpabileg ka kanu pe yin kadiya nakem diya toley ne Apu Diyus.
8: Emmum nga uwed iyaken ya turay nga gayat e Kristu, ket mabalin ku nga ibilin ikew ya rumbeng kuma nga wanglem. Ngem gapu iya naipadamag iyaken maipanggep iya panagayat mu,
9: madi naka met bilinen, tasun maikanatad kuma pe iya panagayat nga wanglec ikew. Dikad pe iyaken nga Pablu nga lakayin, se naibalud pe itan maigapu e Kristu Jesus,
10: agpacpakaasi yac ngarud ikew win maipanggep e Unesimu, nga ibilang ku nga anac ku ka pammati yin. Ta bayat niya pannakaibalud ku wi, nagbalin nac nga pannakaama na ka pammati.
11: Itun, awan met sirsirbi na ikew. Ngem itan, agsirbi nga tutu ikew win, agten pe iyaken.
12: Ket ita, pasoliyec ngarud ikew nge Unesimu win, nga igina ya pangipaayac mettas iya ayat ku.
13: Nabaru, kunec, no pagedyanec kuma pekkem iyaken idi, tasun igina kuma ya sunum nga mangtulung iyaken, bayat niya pannakaibalud ku pekkem gapu iya panangipakaemmuc iya Makaparagsac nga Damag.
14: Ngem nabarbaru kunec, no di naka kuma piliten nga tumulung. Ta gabay ku was kuma no ikew ya mangipalubus, tasun tumaud kuma ngas iya nadalus nga nakem mu. Itu nga awan mabalin ku, kunec, no di ka annamungan.
15: Mabalin ngata nga nipalubus ne Apu Diyus yan nga ipapanaw ne Unesimu ikew ka bekken nga nabayag, tasun no maipasoli manin ikew itan, ket makipagedyan ikew ka agnanayunin.
16: Ket itan, bekken mu was nga tagabu win, no di lugud napateg nga kabsat mu pe yin ka pammati. Ket napateg nga unayin, nangruna iyaken, ket nangnangruna pekkem ikew. Ta bekken nas nga tagabum ita, no di pe kabsat mu ka pammati iya Apu win.
17: Dikad pe no tutu nga ibilang nac nga kabulun mu, awatem kuma ngarud nge Unesimu win, nga arig mettas nga iyaken ya awatem mun.
18: Ket no uwed basul na ikew, winno utang na ikew, ket ibilang mu was nga utang kun.
19: Iyaken mettas ya mismu nga akin-surat idi Iyaken nga Pablu, ket iyaken mettas ya mangikaru iya utang na . Ket orey awan kuma ibagac kun, malagip mu kid met latta to arig nga nakautang mu iyaken, ta iyaken ya nakaigapuwan niya kauwed niya kabarbaru nga biyag mun.
20: Ngarud, kabsat, paragsaken nac kay idi nga panangtungpal mu kuma gapu iya pannakaitipun mu e Kristu. Ta ipateg mu kuma didi nga kunec ikew, tasun uwed kuma paglaingac kun gapu iya pannakaitipun mu iya Apu.
21: Itu win ya isurat ku ikew, ta namnamaec nga tungpalem yani nga kunec. Ket namnamaec pe nga wanglem ya nasursuruc pekkem ngem idi nga nipacpakaasic ikew.
22: Ket iya agten iyan, adngec pe nga isaganaan nac kay ka kuwartu nga pagedyanac iyan. Ta sinanama ngac nga kaasiyan nac nge Apu Diyus, tasun makapen nac manin iya edyan nu, gapu mettas kadiya karkararag nu para iyaken.
23: Ket kumusta ka kanu, kunen ne Epapras nga padac nga balud idi maigapu iya panamati na e Kristu Jesus.
24: Pakumustaan daka pe diya kabulun ku iya panagsirsirbic, nga de Markus, Aristarku, Demas, se e Lukas.
25: Ket aglak-am kayu kuma ngarud iya siaayat nga asi ne Apu Jesu Kristu kadiya lemlemmet nu.