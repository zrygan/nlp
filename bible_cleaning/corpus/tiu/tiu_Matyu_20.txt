Tutu met yan, ta ya panangituray niya Nailangitan, ket agten idi nga pangngarig: Uwed isa nga makin-kuwa iya isa nga kaubasan, nga rinumwar iya nasapa pekkem nga agsapa, nga nawe agsapul ka tangdanan na nga agwangel iya kaubasan na.
Ket nakitulag kadito nasmac na, nga isa nga diplata kanu ya tangdan niya tunggal isa para iyan nga algew. Ket se na dan pinapen ito kaubasan na.
Ket ito umalgew win, rinumwar manin to toley, ket uwed da met duduma nga nasingen na ito tindaan, nga gasisikad da ngas nga agkakaldoyus.
Ket kinunen na igida, Mawe kayu pe agwangel enna kaubasac, ket tangdanan nakayu mettas ka kustu, kunen na. Ket nawe da ngarudin.
Ket agten pe iyan ya winangel manin nito toley ito agmatuun se ito nasapa pekkem iya gidam.
Ket ito gidam nga tutu win, rinumwar manin to toley, ket uwed da met duduma manin nga nasmac na nga gasisikad ngas antuni nga agkakaldoyus. Ket kinunen na ngarud igida, Ape nga aggidgidam kayu nga gasisikad nga agkakaldoyus ngas idi? kunen na.
Ket kinunen da igina, Awan met ngamin mangpategged dakami, kunen da.
Ket to makin-kuwa ito kaubasan, kinunen na ngarud igida, Ala, mawe kayu pe agwangel enna kaubasac, kunen na.
Ket ito siclep pin, kinunen nito makin-kaubasan iya katalec na, Palbetem dito mangmangged. Ket tangdanam da, nga ponaem dito nodi nga inumbet, agingga nga di pekkem natangdanan dito nona nga inumbet, kunen na.
Ket dito mangmangged nga inumbet nga nagwangel ito gidamin, tunggal isa igida, naecdan da ka isa nga diplata.
Ket dito mangmangged nga nona nga inumbet nga nagwangel, ito nawe da alaken ya tangdan da, nipagarup da nga ad-adu ya maitangdan igida. Ngem isa met pe nga diplata to naecde iya tunggal isa igida.
Itu nga ito naalac dan to tangdan da, nakiriri da ngarudin gapu ito makin-kuwa ito kaubasan,
nga kinunen da, Isa nga uras ngas nga nagwangel diyan nga nodi nga inumbet. Ape nga nipadam ya tangdan da iya tangdan mi? Ket dakami, naggidgidam kami nga naganus iya panagbannug mi iya panagwangel mi se ya pudut niya sinag, kunen da.
Ngem to makin-kuwa ito kaubasan, kinunen na ito isa igida, Gayyem, awan met basul ku ikew. Di met isa nga diplata to tulag ta nga tangdan mu?
Ala! Alac mu was ya bagim, se ka agawirin. Ta tarigagay ku met nga ipadac ya ecdec idi nga nodi nga inumbet nga nagwangel iya necdec ikew.
Di ngarud aya mabalin no wanglec ya orey nagan na nga gabay ku kadiya mismu nga kukuwac? Ape? Ya nalaka nga panangecdec aya ya imanam? kunen nito akin-kuwa.
Ket kinunen pe ne Jesus, Agten pe iyan nga pangngarig ya panangituray niya Nailangitan. Ta diya maibilang ita nga nababa, ket maibilang da nad nga nadayawin. Ket diya maibilang ita nga nadayaw, ket maibilang da nad nga nababa ngin, kunen na.
Ito agsangsang-at de Jesus nga agpa-Herusalem, nibay-at na dito sangapulu ket duwa nga adalan na ito dalan, ket kinunen na igida,
Agten idi nin: Manang-at tida ngarud nga mawe ka Herusalemin. Ket ya Anac nga Naipatoley, maiyawat nad met antuni kadiya pangpangulu diya agsirsirbi iya Templu se kadiya manursuru iya Linteg. Ket kedngan da nad met nga patey ya dusa na.
Ket iya agten iyan, iyawat da nad ngarud met kadiya bekken nga Hudyu, tasun malais, se masapsaplit ka latiku, se mailansa nad met ka krus. Ket iya maikatlu nga algew, agungar nad mettas, kunen na.
Ket itun, to ina dito agkabsat nga anac ne Sebedyu, imadenni e Jesus nga naibulun igina dito anac na. Ket nagparintumeng iya sangu ne Jesus, nga nagadeng igina.
Ket e Jesus, kinunen na igina, Nagan na ya gabay mu? kunen na.
Ket kinunen na e Jesus, Ibilin mu kuma nga no uwed ka nad iya pagiturayam, makipagtugew kuma didi nga duwa nga anac ku ikew, ket pagsumbangiran daka kuma, nga ya isa ket iya madiwanan mu, ket ya isa iya makatigid mu, kunen na.
Ket kinunen ne Jesus, Madi nu met maawatan ya kaipapennan nidi nga ad-adngen nu. Ape? Kabaellan nu kad nga itured ya panagsagaba nga lak-amec, nga rigat nga arig nga inumec? kunen na.
Ket kinunen dito duwa, Kabaellan mi met, a, kunen da.
Ket kinunen ne Jesus igida, Ngarud, mairaman kayu nad nga tutu iya rigat nga arig nga inumec. Ngem to inadeng nu nga makipagtugew kayu kuma iya madiwanan ku se iya makatigid ku, ket bekken ku met nga karbengngan ya mangisaad iya agten iyan. Ta naipaay mettin diyan nga saad kadiya nangisaganaan ne Amac, kunen na.
Ket dito sangapulu nga pada da nga adalan, ito nagicna da to inadeng nito ina dito duwa, nakaunget da met kadito duwa nga agkabsat.
Ket e Jesus, pinaadenni na da igina, nga kinunen na, Pageemmu nu met nga diya agtuturay kadiya bekken nga Hudyu, ipapilit da ya turay da kadiya toley da. Se agten pe diya nangatu nga toley igida, gabay da pe ya mangituray kadiya toltoley.
Ngem no dakayu, bekken kuma nga agten iyan. Ta ya mayat nga maibilang nga nangatu dakayu, masapul nga agbalin nga agsirsirbi dakayu.
Ket ya mayat nga maibilang kuma nga kadayawan dakayu, ket masapul met nga agpaituray dakayu, nga arig nga tagabu nu.
Ta agten met iyan ya Anac nga Naipatoley. Madi inumbet tasun pasirbiyan kuma kadiya duduma, no di lugud tasun agsirbi, se tasun ipaay na ya biyag na nga pangsubbut kadiya adu nga toltoley, kunen na.
Ket ito pimanaw de Jesus enna ili nga Heriku, adu diya toltoley nga nibulun igina.
Ket ito dalan da, uwed met duwa nga lalaki nga kulap nga agtugtugew iya pingit. Ket ito naemmuwan da nga e Jesus ya tumalib igida, nip-ipkaw da nga kinunen, Apu nga kapututan nito Ari Dabid! Kaasiyan nakami kay! kunen da.
Ket nilbec dito toltoley da nga madi da kuma kanu mamagas. Ngem nilallalu lugud dito kulap to nagpekkaw, nga kinunen da, Apu nga kapututan nito Ari Dabid! Kaasiyan nakami kay! kunen da.
Ket nagsardeng ngarud nge Jesus, ket pinalbet na da iya edyan na. Ket kinunen na igida, Nagan ya gabay nu nga wanglec para dakayu? kunen na.
Ket kinunen da ngarud igina, Mapalaing kuma ya kulap mi yi, kunen da.
Ket e Jesus, naasiyan ngarud igida, ket sinecdeng na dito mata da. Ket sigida nga nakasingen da nga tutu manin. Ket simurut da e Jesusin.