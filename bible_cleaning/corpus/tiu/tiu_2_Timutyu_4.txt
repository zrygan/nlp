1: Ket itan, uwed ibilin ku nga sipapasnec ikew iya imatang mettas ne Apu Diyus se e Kristu Jesus nga manglinteg nad kadiya amin nga toley, orey diya natey yin, se diya sibibiyag pekkem. Ngarud, gapu iya umbet nad ne Jesus idi nga lubung nga mangituray, bilinen naka ita.
2: Ket ya ibilin ku ikew, agten idi: Ipakaemmum nga peyeng ya kagi ne Apu Diyus orey no uwed pakarigatam. Mamagbaga ka nga ipalawag mu kadiya toley diya pagkurangan da. Mangilbec se mamatigmaan ka. Ket iya panangtungpal mu kadiyan, siaanus ka kuma nga peyeng iya panangisurum igida.
3: Agten iyan kuma ya wangwanglem, ta uwed timpu nad nga madi ipangag diya toltoley ya kustu nga panursuru, no di lugud paiturayan da ngas nad kadiya uwed iya kabucbukudan da nga panpanunut. Itu nga adu nad diya ipatpateg da nga manursuru nga mangibaga ngas kadiya paggugustu da nga dengdenggen.
4: Ket bay-an da nad ya pudnu nga sursuru, ket maiyaw-awan da nga mangipateg iya panagpilusupu maipanggep ka sarsarita.
5: Ngem ikew, sipupuut ka kuma ngarud maipanggep iya orey nagan na. Anusam mas diya pakarigatam. Tungpalem ngarud to gagaram nga mangipakaemmu iya Makaparagsac nga Damag. Ngarud, tungpalem ya amin nga rebbeng mu iya panagsirsirbim e Apu Diyus.
6: Agten iyan ngarud ya ibilin ku ikew, ta iyaken, nadatnganin ya pannakaipanaw ku idi nga lubung, nga arig nga nadatnganin ya uras niya pannakaidatun niya beggic.
7: Winangel ku amin nga kabaellac iya panangtungpal ku ito naitalec iyaken. Arig gac nga isa nga nabaru nga suldadu winno nakilumba, ta di yac binabawi ya panamatic e Apu Jesus.
8: Ket itan, uwed naisagana para iyaken nga arig nga gun-gunac. Itu ya kinalinteg niya Apu nga ikutac nad mettas, nga arig nga isa nga kuruna nga igun-guna niya Apu iyaken nad no Timpu na nga manglinteg kadiya toltoley. Ket bekken nas nga iiyaken ya magun-gunaan nad ka agten iyan, no di pe diya amin nga siaayat nga mangpadpadaan iya umbet na manin.
9: Ket ita, Timutyu, ikarigatam kay ya umbet iya edyan ku ennidi iya dagus.
10: Ta to Demas, pinanawan nac kun, nga nawe enna Tesalunika ngin. Ta napatpateg met iginan ya madama nga biyag idi nga lubung. Ket e Kresente, awan pe yin, ta nawe enna Galasiya. Ket e Titu, nawe met enna Dalmasiya ngin.
11: E Lukas ngasin ya kabulun ku ennidi. Dagasem kay nge Markus, ket itarey mu kuma idi, ta makatulung iyaken ennid iya panagsirsirbic.
12: Ket e Tikiku, nibon ku iyan Epesu win.
13: Ket nad no umbet ka, alakem pe yasin to kebal ku nga nabatic iya edyan ne Karpu enna Truwas. Itarey mu kay pe dito libruc, nangruna dito naariman ka lalat.
14: To Alehandru nga mammanday, adu diya rigrigat nga nipaay na iyaken. Emmuc nga subalitan ne Apu Diyus ka maitutup diya winangel na nga dakec.
15: Annadam ngarud pe, ta napasnec nga manggura iya panursuru tida.
16: Ket ito nona nga pannakausig ku, awan nangisangil iyaken. Amin da, pinanawan dac kun. Ngem sapay kuma ta kackaasiyan ne Apu Diyus da, nga di da kuma nga mapabasul gapu iyan.
17: Ket orey agten iyan itun, ya Apu mettas ya nangisangil iyaken, ket pinabileg nac. Itu nga nabalin ku nga nipakaemmu ya panursuru tida nga madi yac kinurkurangan, tasun maemmuwan pe diya amin nga bekken nga Hudyu. Ket iya agten iyan, nisalakan nac kadito mayat nga mangranggas iyaken, nga arig nga nisalakan nac mettas iya musung niya isa nga liyun.
18: Ket iya orey nagan na nga kinadakec nga dumateng iyaken, isalakan nac nad met ya Apu. Ket igina met ya mangalac nad iyaken, nga ipen nac nad iya pagturayan na ka langit. Madaydayaw kuma ka agnanayun nga awan patingga na. Agten iyan kuma.
19: Pakumustaam de Prisila nge Akila se ya kakobung nito Onesipuru.
20: Agedyan pekkem nge Erastu enna Kurintu. Ket nibatic nge Trupimu enna Miletu, ta nagsakit ngamin.
21: Ket ikew Timutyu, ikarigatam kuma ya umbet sacbay niya timpu lemmin.
: Kumusta ka kanu kunen de Yubulu, Pudente, Linu, se Klawdiya, se diya amin nga duduma nga kakabsat ennidi.
22: Ket ya Apu kuma ya mangiturung ikew iya lemlemmet mu. Uwed kuma dakayu ya siaayat nga asi ne Apu Diyus.