1: Ket itun, nganngani ya Padaya Nitatalibin. Ket e Jesus, emmu na nga nadatnganin ya timpu na nga pumanaw idi nga lubung se ya isosoli na iya Ama. Peyeng nga inay-ayat ne Jesus diya toley na idi nga lubung. Ket nabileg ngarud pekkem pe ya panagayat na igida agingga iya pagpatinggaan niya biyag na idi nga lubung.
2: Ket itun, madama pekkem nge Jesus se dito adalan na nga mangmangan iya panggidam da. Ket to Hudas Iskariyute, nga Simon ya nagan niya ama na, nibaga mettin niya diyablu iya lemlemmet na nga iyawat na nge Jesus.
3: Ngem e Jesus, emmu na nga uwed igina mettas ya kadackellan nga pannakabalin nga nipaay niya Ama igina. Ket emmu na pe nga e Apu Diyus ya naggayatan se ya kapennan na.
4: Itu nga ito madama da pekkem nga mangmangan, ginumnukat nge Jesusin, se na nipac ya kebal na, ket nangiken ka tuwalya ngin.
5: Kalpasan na, pinayan na ya isa nga palanggana ka danum, ket nirugi na met ya mangbeggu kadiya saka dito adalan na, se na pinunasan da ito niken na nga tuwalya.
6: Ket ito dumateng nge Jesus e Simon Pedru, kinunen ne Pedru, Nih, Apu! Ikew kad ya mangbeggu kadiya sakac? kunen na.
7: Ket kinunen ne Jesus igina, Madi ka pekkem maawatan ita a, no nagan ya kaipapennan nidi nga wangwanglec. Ngem maawatam nad mettas, kunen na.
8: Ngem kinunen latta ne Pedru, Ahah! Bekken kuma nga ikew ya mangbeggu kadiya sakac, orey no nungey! kunen na.
: Ngem kinunen ne Jesus igina, No madi naka begguwan, madi ka makalak-am iya ipaay ku, kunen na.
9: Ket kinunen ngarud ne Simon Pedru, Ay, no agten iyan, Apu, bekken nas ngarud nga diya sakac, no di orey diya imac pe, se ya uluc met pe! kunen na.
10: Ket kinunen ne Jesus igina, Ya toley nga nakadigusin, nadalusan amin niya beggi nan. Ket madi na masapul nga baliwanin, malacsid ngas diya saka na nga masapul nga mabegguwan manin. Ket dakayu, agten kayu pe iyan, ta nadalus kayun. Ngem uwed das isa dakayu nga bekken, kunen na.
11: Kinunen ngarud ne Jesus yan, ta emmu na nga sigud ya mangiyawat igina. Ket itu ya gapu na nga kinunen na nga nadalus da nga amin, malacsid ya isa.
12: Ket ito nabegguwanin ne Jesus diya saka dito adalan na, nagkebal manin se simoli ito edyan na iya panganan. Ket kinunen na igidan, Gabay ku nga maawatan nu kuma yan nga winangel ku dakayu.
13: Agten idi yan: Awagan dac met ka Mistru se Apu. Ket kustu ya kunen nu, ta pudnu met nga iyaken ya Mistru se Apu nu.
14: Dikad pe gapu ta iyaken nga Apu se Mistru nu ya nangbeggu kadiya saka nu, rebbeng nu met ya tumulad iyaken nga agbibinneggu kayu pe ka saka.
15: Ta iyan nga winangel ku, pagtuladan nu, tasun wanglen nu kuma ya agten kadiya winangel ku dakayu.
16: Agten iyan kuma ngarud, ta pudnu met nga bekken nga nangatngatu ya tagabu ngem iya amu na. Ket iya agten iyan pe, bekken met nga nangatngatu ya naibon ngem iya nangibon igina.
17: Ket ita, gapu ta emmu nun yan nga nibagac dakayu, maragsakan kayu met no tungpalen nu.
18: Bekken nga dakayu nga amin ya kunec ita, ta mailasin nakayu nga pinilic. Ngem ya napaspasamac, ket tasun matungpal to padtu nga naisurat iya Bibliya nga kunen na, Kinuntra nac met ya nakilanglang iyaken.
19: Ket ibagac dakayu yani ita, sacbay nga mapasamac, tasun nad no mapasamac iyaken nin, mamati kayu nga iyaken ya uwed nga sigud.
20: Pudnu met yani nga ibagac dakayu: Ya umawat iya ibon ku, maibilang nga iyaken mettas ya awaten na. Ket iya agten iyan, ya umawat iyaken, awaten na met pe ya nangibon iyaken, kunen na.
21: Ket ito nakagi ne Jesus yanin, nadagsen nga unay ya ricna nan. Ket nipakaemmu na igida ya uwed iya lemlemmet na nga kinunen na, Ibagac ngarud ya kinapudnu na dakayu, nga uwed met isa dakayu nga mangiyawat iyaken kadiya kumuntra iyaken, kunen na.
22: Ket dito adalan na, nagsisinningen dan, ta madi da emmu no nagan igida ya kagkagiyen na.
23: Ket uwed iya abay ne Jesus ya dinungdungngu na nga adalan, nga nagserserig igina.
24: Ket to Simon Pedru, sininyasan na yan nga adalan, ket kinunen na igina, Saludsudem kay igina no nagan na ya kagkagiyen na, kunen na.
25: Dikad pe to adalan nga dinungdungngu ne Jesus, nagserig manin igina, ket dinamag na e Jesus, Nagan kadi yan nga kunem, Apu? kunen na.
26: Ket nisungbat ne Jesus nga kinunen na, Ya pangecdeyac idi nga isewsew ku nga tinapay, ket igina met, kunen na. Ket nisewsew na ngarud to tinapay, se na niyawat e Hudas nga anac nito Simon Iskariyute.
27: Ket apaman nga naikam-ut ne Hudas to tinapay, naglugan met igina nge Satanas. Ket kinunen ne Jesus e Hudas, Kan! Gawaam yan nga wangel mu! kunen na.
28: Ngem madi naawatan dito sisasangu iya panganan no ape nga agten iyan to kinunen ne Jesus e Hudas.
29: Ket gapu ta e Hudas to nagik-ikem iya laclakassa nga pupunduwan da ka kuwarta, pinagarup dito duduma kadito adalan no nibaga ne Jesus igina nga mawe kuma ngumina ka kasapulan da iya padaya, winno nibaga na nga mawe kuma mangecde ka kasapulan diya napanglaw.
30: Ket e Hudas, ito nakan na to tinapayin, rinumwar nga dagus nga nawe yin. Ket gabi met itun.
31: Ket ito nakapanaw nge Hudasin, kinunen ne Jesus kadito duduma nga adalan na, Nadatngan ngarudin ya timpu nga pakaidayawan niya Anac nga Naipatoley. Ita pe yin ya timpu nga pannakaipakaemmu niya kinadayaw ne Apu Diyus gapu iya Anac nga Naipatoley.
32: Ket gapu ta maidaydayaw nge Apu Diyus gapu igina, e Apu Diyus mettas ya mangipadayaw igina ka kinadayaw na mettas. Ket ita ngarudin ya panangipadayaw ne Apu Diyus igina.
33: An-anac ku, eteng ngas nga urasin ya kauwed ku dakayun. Ket agten ito nibagac itun kadito pangpangulu nga Hudyu, itu pe ya ibagac dakayu ita, nga sapsapulen dac nad, ngem madi kayu makapen iya kapennac.
34: Ket itan, uwed kabarbaru nga bilin nga ibagac dakayu: Masapul nga agiinnayat kayu. Ket no kumaan niya panagayat ku dakayu, ket agten iyan kuma pe ya panagayat nu iya tunggal isa dakayu.
35: Itu ya pagilasinan diya toltoley nga pasurut nakayu nga tutu, no agiinnayat kayu, kunen na.
36: Ket e Simon Pedru, nagsaludsud e Jesus nga kinunen na, Awac kadi ya pennam, Apu? kunen na.
: Ket kinunen ne Jesus igina, Madi ka mabalin ya mipuyut iyaken ita iya kapennac. Ngem sumarunu ka nad mettas, kunen na.
37: Ket kinunen manin ne Pedru igina, Ape ngarud, Apu, nga kunem nga madic mabalin ya mipuyut ikew ita? Ta sisasagana ngac met nga orey matey yac para ikew! kunen na.
38: Ket e Jesus, kinunen na, Sisasagana ka kad nga tutu nga matey para iyaken? Kinapudnu na, no deddan, sacbay niya panagtataraut diya kawitan no parbangun, nametlu nac nad met nga nilibac kin, kunen na.