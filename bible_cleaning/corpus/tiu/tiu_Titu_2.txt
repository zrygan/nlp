1: Ngem ikew, Titu, ya isurum kuma, ket diyan nas kuma maikanatad iya nabaru nga panursuru.
2: Isurum diya lallakay nga agtimbeng da se agnacnacman da, se naannad da pe kuma. Isurum pe igida nga awan kuma kurang niya panamati, panagayat, se panaganus da.
3: Ket diya bacbaket pe, ibagam igida nga ipasingen da kuma ya ugali nga maitutup iya panagbiyag niya agsirbi e Apu Diyus. Madi da kuma agsadap, se madi da nga ageng-englew, no di lugud masapul nga agisursuru da kadiya nabaru nga banbanag.
4: Ta diya bacbaket, igida kuma diya mamagbaga kadiya naeb-ebbing nga babey maipanggep iya panagayat da kadiya asawa da se diya anac da.
5: Mamagbaga da pe kadiya naeb-ebbing nga babey, nga naannad da kuma, se nadalus ya panagbiyag da. Nagaget da kuma pe iya wangel da kadiya baley da. Nanacman da kuma pe, se paiturayan da kadiya asawa da, tasun awan dakec nga maikagi maipanggep iya sursuru ne Apu Diyus gapu igida.
6: Ket diya lalaki nga bekken pekkem nga unay nga lakay, ibagam pe igida nga naannad da pe kuma.
7: Ket ya panagbiyag mu, Titu, ket itu kuma ya kustu nga pagtuladan da iya panagwangel ka nabaru maipanggep iya orey nagan na nga banbanag. Itu nga ipasingem kuma nga napudnu se napasnec ka iya panangisurum.
8: Ket ya panagkagim, natanang kuma nga awan pakauyawam, tasun maiyal-alyew kuma ngas diya gumura ikew, gapu ta awan met dakec nga maikagi da maipanggep dactida.
9: Ket no diya tagabu, ibagam igida nga paiturayan da kuma kadiya amu da ka amin nga banbanag, tasun maay-ayu diya amu da kadiya amin nga wangwanglen da. Madi da nga sumayabsab kadiya bilbilin diya amu da,
10: se madi da agipuslit, no di lugud ipasingen da nga mapagtalkan da kadiya amin nga naitalec igida. Agten iyan kuma ngarud, tasun gapu iya orey nagan na nga wanglen da, maidaydayaw ya panursuru maipanggep e Apu Diyus nga Mangisalakan dactida.
11: Agten iyan kuma ngarud ya isurum, ata nipasingen ne Apu Diyus ya siaayat nga asi na dactidan, ta ipaay na ya panangisalakan na iya amin tida nga toley.
12: Ket itu win ya mangipakaemmu dactidan nga bay-an tida kuma ngin diya ug-ugali nga maikuntra iya panagdayaw e Apu Diyus, se ya panagtarigagay kadiya banbanag nga napateg ngas ka toley idi nga lubung. Ta dactida itan, naannad se nalinteg tida kuma iya panagbiyag tida idi nga lubung, se sumurut tida kuma pe iya ugali nga gabay ne Apu Diyus.
13: Agten iyan kuma ya panagbiyag tida bayat niya panagpadpadaan tida iya makaparagsac nga pagnamnamaan tida, nga itu ya pakasingnan nad iya dayaw ne Jesu Kristu nga Mangisalakan dactida se Diyus tida nga naturay nga unay.
14: Igina met ya nangipalubus nga naidatun ya biyag na para dactida, tasun subbuten nactida iya turay diya amin nga kita niya kinadakec, se tasun pagbalinen nactida nga kuwa na nga toley nga awanan basul, se napasnec iya panagwangel ka nabaru.
15: Ket didi kuma ngarud ya isurum se ibilin mu nga sipapasnec, Titu. Ket situturay ka kuma ngarud nga mangipakaemmu kadiya toley ennan kadiya basbasul da. Ket awan kuma ngarud madi mangipangag iya isursurum.