Ket iya namensan, agkarkararag nge Jesus iya isa nga lugar. Ket ito nalpas nan, kinunen niya isa kadito adalan na, Apu, isuru nakami kay iya kustu nga panagkararag, nga agten ito panangisuru nito Juan nga Mammautisar kadito adalan na, kunen na.
Ket kinunen ne Jesus igida, No agkararag kayu, agten idi ya kunen nu
Ama, madaydayaw kuma ya napudnu nga turay mu.
Madatngan kuma ya panangituray mu.
Ecdem kay dakami
ya inalgew nga masapul mi nga pagbiyag.
Se pakawanen nakami kuma
kadiya basbasul mi,
ta dakami, pakawanen mi met
diya amin nga nakabasul dakami.
Se di nakami kuma
iturung ka pakasulisugan.
Ket kinunen pekkem ne Jesus kadito adalan na, Kaspagarigan, no mawe ya isa dakayu iya baley niya gayyem na iya tengnga niya gabi, ket kunem kuma igina, Gayyem, pasublatan nac kay ka tellu nga bukel nga tinapay.
Ta dimagus ngamin ka baley ya isa nga gayyem ku, ket awan pulus ipakan ku igina, kunem kuma.
Kaspagarigan ta sumungbat kuma ya gayyem mu nga uwed iya uneg niya baley na, nga kunen na, Di nac kuma ringringguren nin, ta naigiset tin ya ruwangan, ket nakaida kamin diya anac ku. Madi yac mabalin ya bumangunin nga mangecde iya masapul mu, kunen na kuma.
Pudnu ngarud met, nga orey pe no aggayyem kayu, mabalin nga madi latta bumangun nga mangecde ikew. Ngem gapu ta di ka sumardeng nga umud-ud, bumangun nad mettas nga mangecde ikew iya orey nagan na nga masapul mu.
Ket agten kayu kuma pe iyan no agkararag kayu, ta agadeng kayu kuma e Apu Diyus, ket maecdan kayu ngarud. Agsapul kayu, ket makasmac kayu ngarud. Agtogtog kayu, ket mailukat ya ruwangan dakayu.
Ta amin nga agadeng, maecdan da. Ket ya agsapul, makasmac. Ket ya agtogtog, mailukat ngarud para igina ya ruwangan.
Ket kaspagarigan pe no dakayu nga ama, no uwed agadeng nga anac mu ka lames, bekken met nga malaga ya ecdem igina!
Winno iplug kuma ya adngen na, gagamat aya ya ecdem igina? Bekken met!
Ngarud, orey dakayu nga toley nga uwed kinadakec na, emmu nu met latta ya mangecde ka nabaru kadiya anac nu. Ket no ya Ama nu nga uwed ka langit, di ngarud nangnangruna ya panangecde na iya Ispiritu Santu kadiya agadeng igina? kunen na.
Ket iya isa nga algew, patpatalawen ne Jesus ya isa nga sairu nga nangpaumel iya lugluganan na nga lalaki. Ket apaman nga napatalew to sairu win, nakakagi mettin to lalaki nga nagluganan nito sairu. Ket nasdaaw met diya toley nga nakasingen iyan.
Ngem diya duduma igida, kinunen da, Ahah! Ya panangpatalew na ka sairu, ket gapu was met iya turay nga ecde ne Beelsebub nga pangulu diya sairu igina! kunen da.
Ket uwed met pe duduma igida nga gabay da nga sintiren nge Jesus. Itu nga inadeng da ngarud igina nga mangariman kuma ka pagilasinan gapu iya pannakabalin nga gayat e Apu Diyus.
Ngem gapu ta emmu ne Jesus to panpanunuten da, kinunen na ngarud igida, No uwed pagariyan nga aggiginnura diya toltoley na, madi ngarud agpaut yan nga pagariyan. Ket agten pe no madi makapagtutunus diya kamkameng niya sangabalayan, agpipinnirdi da met.
Ngarud, no mabingabingay diya kamkameng ne Satanas, kumaan ngarud nga agpaut ya panagturay nan? Ket iya agten iyan, ape nga kunen nu nga pagtalawec diya sairu gapu mettas iya pannakabalin ne Beelsebub?
Ket agten idi: No tutu ya kunen nu nga mangpatalew wac kadiya sairu gapu was iya turay ne Beelsebub, akin-turay ngarud met ya usaren diya toley nu nga mangpatalew ka sairu? Igida mettas kuma ya mangipanecnec dakayun no gapu e Beelsebub winno e Apu Diyus ya panangpatalew ku ka sairu.
Ket no gapu iya turay ne Apu Diyus ya panangpatalew ku ka sairu, itu mettin ya mangipanecnec dakayun nga nadatngan dakayu nga tutu win ya panangituray ne Apu Diyus.
Kaspagarigan ya isa nga nabileg nga toley nga sisasagana ya amin nga armas na. No igina mettas ya mangbantay iya mismu nga baley na, awan ngarud matakew kadiya sansanicwa na.
Ngem no uwed nabilbileg ngem igina nga sumlung se mangabac igina, agawen ngarudin niyan nga nabilbileg nga toley diya amin nga armas nga nagtaltalged nito akin-baley, se na iwaras kadiya kabulun na diya tinakew na.
Pudnu met nga ya madi makibulun iyaken, kumuntra met iyaken. Se ya madi makitipun iyaken iya panangurnung ku, mangwara met, kunen na.
Ket kinunen manin ne Jesus, No pimanawin ya sairu nga naglugan iya isa nga toley, mawe agpaspasyar iya matictikag nga away, nga agsapsapul ka pagimangan na. Ket no awan masmac na, kunen na ngarud, Sumoli yac ngasin ito toley nga pinanawac, kunen nito sairu.
Ket sumoli ngarud ito toley, ket masingen na nga naisagana manin to toley, nga arig nga baley nga nasagadan se naurnusin.
Itu nga mawe to sairu nga mangibulun ka pitu nga kabulun na nga sairu nga dacdakec pekkem ngem igina, ket mawe da ngarud met aglugan ito toley, nga igina ya pagedyanan dan. Ket iya agten iyanin, agbanag ka dacdakec manin ya kasasaad niyan nga toley ngem ito nona nga kasasaad na, kunen na.
Ket ito apaman nga nakagi ne Jesus yan, uwed isa nga babey nga nailauc kadito naggigicna, nga nagkunen ka nabileg, Nagasat ngarud ya nangiyanac se nangsagibi ikew! kunen na.
Ngem kinunen met ne Jesus, Kinapudnu na, nagasgasat pekkem diya dumngeg se mangtungpal iya kagi ne Apu Diyus, kunen na.
Ket imad-adu diya toltoley nga dimarinup e Jesus itun, ket nituluy na ya nagkagi, nga kinunen na, Diya toltoley ita nga timpu, dakec mettin diya nakem da, ta agsapsapul da ka pagilasinan da! Ngem awan lugud maipasingen igida malacsid ngas ito pagilasinan maipanggep ito mammadtu nga Hunas.
Ta to Hunas, igina met ya nagbalin nga pagilasinan dito taga-Ninebe itun. Ket agten met pe iyan, nga ya Anac nga Naipatoley, agbalin nad nga pagilasinan diya toltoley ita nga timpu.
Panunuten nu kuma ngarud pe yani maipanggep ito Reyna nga nagturay itun ka abagatan: Ket iya panangukum nad ne Apu Diyus, makisangu nad to Reyna nga mairaman kadiya toltoley nga sibibiyag ita nga timpu, ket pabasulen nakayu met pe. Ta igina, orey deyyu ya edyan na itun, inumbet na met dinngeg ya kinasirib nito Ari Sulumun. Ket itan, uwed met idi ya naturturay pekkem ngem ito Ari Sulumun, ngem madi nu met denggen.
Agten pe dito taga-Ninebe. Makisangu da nad met nga mairaman kadiya toltoley nga sibibiyag ita nga timpu. Makisangu da nad ngarud iya pangukuman ne Apu Diyus, ket pabasulen dakayu met pe. Ta dito taga-Ninebe, nagbabawi da lugud itun, ito nagicna da to nikasaba nito mammadtu nga Hunas. Ket itan, uwed met idi ya naturturay pekkem ngem ito Hunas, ngem madi nu met ipangag.
Agten idi: kinunen manin ne Jesus, Ya toley nga mangisibet ka dilag, madi na met isoroc, se di na pe tacban ka salupan, no di lugud ipay na iya kustu nga pakaipayan na, tasun diya toley nga umuneg iyan nga edyan, masingen da ya wada na.
Ket ya mata niya toley, itu ya maiyarig ka pannakadilag niya beggi na. No nabaru ya matam, paglaingan niya amin nga beggim ya wada. Ngem no bekken nga nabaru ya matam, arig nga uwed iya gicbet ya beggim.
Itu nga singem ngarud ya uwed iya lemlemmet mu, ta kaynun no bekken nga wada, no di lugud gicbet.
Ket no paglaingan nga tutu niya amin nga beggim ya wada, se awan pulus gicbet na, ket yan nas wada ya uwed ikew win, nga arig nga madardarangan ka ka dilag, kunen na.
Ket kalpasan nito panagkagi ne Jesus, uwed isa nga Parisiyu nga nangawis igina nga umbet kanu nga makipangan igina. Dikad nawe ngarud nge Jesus, ket imuneg nga nakisangu nga mangan.
Ket to Parisiyu, nasdaawan met ito nadlaw na nga madi nagbeggu nge Jesus maikanatad iya ugali diya Hudyu age niya pannangan.
Ngem kinunen niya Apu igina, Dakayu nga Parisiyu, maiyarig kayu met iya mangugas iya laskig ngas niya tasa se palatu. Ngem iya uneg nu, adu met nga panangpilit se kinadakec.
Kurang latta met ya pannakaawat nu! Maawatan nu kuma nga e Apu Diyus nga nangariman ka akin-ruwar nga masingen, igina met pe ya nangariman iya akin-uneg nga madi masingen.
Dikad pe no maipanggep iya ecde nu nga limus, ecde nu kuma sigun iya nabaru nga panpanunut nu. Ket no agten iyan ya wangwanglen nu, maibilang met nga nadalus para dakayu diya amin nga banbanagin.
Ngem kackaasi kayu nad ngarud, dakayu nga Parisiyu! Ta nalaing kayu met nga mangipaay ka apagkapullu e Apu Diyus, orey kadiya pagrikadu nga rucruut nga menta se ruda, se diya natnateng pe. Ngem madi nu met laglagipen ya nalinteg nga panagbiyag, se ya panagayat e Apu Diyus. Ket tutu nga rebbeng nu nga tungpalen diyan, ket masapul pe nga madi nu kuma pe liwayan dito duduma nga rebbeng nu.
Kackaasi kayu nad ngarud, dakayu nga Parisiyu! Ta magustuwan nu ya agtugew kadiya kadayawan nga pagtugawan kadiya gigimungan, se magustuwan nu pe ya makabkablaawan nga sidadayaw no uwed kayu iya tindaan.
Kackaasi kayu nad ngarud! Ta maiyarig kayu met ka tamen nga awan marka na. Ket gudgudlan diya toltoley, ngem di da met em-emmu nga tamen ya gudgudlan da, kunen na.
Ket iya agten iyan, uwed isa nga masirib iya Linteg nga nagkagi yin, nga kinunen na e Jesus, Mistru, no agten iyan ngarud ya panangdellaw mu, mairaman kami met pe kadiya dellawem mun, kunen na.
Ket kinunen ngarud ne Jesus, Kackaasi kayu nad pe, dakayu nga mamasirib iya Linteg! Ta parigaten nu met diya toltoley kadiya narigat nga tungtungpalen nga ibilin nu. Ngem no dakayu nga mamasirib, pulus nga madi kayu met makibiyang kadiyan nga pakarigatan. Ngarud, madi kayu met pe itulung ya orey isa ngas nga kurimeng nu nga agagtu kadiyan nga arig nga ipabugtung nu kadiya toltoley.
Kackaasi kayu nad ngarud! Ta agariman kayu ka napaw-is nga pantyung dito mammadtu nga pinatey dito am-ama nu mettas itun.
Ket iya agten iyan, ipanecnec nu dito dakec nga winangel dito am-ama nu itun, ket annamungan nu da met. Ta dito am-ama nu, igida met diya nangpatey kadito mammadtu itun. Ket dakayu, mangariman kayu met ita kadiya panpantyung dito pinatey da!
Itu nga sigun iya kinasirib ne Apu Diyus, kunen na nga, Uwed da pekkem nad ibon ku igida nga mammadtu se apustules. Ket diya ibon ku, uwed da nad met patayen diya toltoley, se diya duduma igida, irurumen nad met diya toltoley da.
Agten iyan ngarud ya kunen ne Apu Diyus, ta dakayu nga toltoley ita nga timpu, dakayu mettas ya makin-kargu iya pannakatey dito amin nga mammadtu nga pinatey dito am-ama nu, nanipud ito pannakaparsuwa niya lubung.
Itu met dito pinatey da manipud ito pannakapatey nito Abel, agingga iya pannakapatey nito Sakaryas nga napatey iya Templu enna nagbaettan niya pagdatunan se iya pagdaydayawan. Pudnu ngarud, nga dakayu mettas ita nga timpu ya makin-kargu kaditun nga panagpatey.
Kackaasi kayu ngarud, dakayu nga mamasirib iya Linteg! Ta dakayu met ya nakagapu iya pannakaipac niya pannakaawat diya toltoley iya kinapudnu maipanggep e Apu Diyus. Dakayu, madi nu met gabay nga ipateg ya kinapudnu. Ket dito mayat nga gennung nga mangipateg, madi nu da met palubusan, kunen na.
Ket pumanpanaw nge Jesus ito baley yin. Ket dito manursuru iya Linteg se dito Parisiyu, nakaunget da nga unay e Jesus itun. Ket adu ya nisalsaludsud da e Jesus nga pangsintir da igina,
ta sinapsapul da ya ikagi na nga pangpabasulan da kuma igina.