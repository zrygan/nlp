1: Ket itun, uwed da Hudyu nga gayat ka prubinsiya nga Hudya, nga nawe ka Antiyakiya nga nagisuru kadito bekken nga Hudyu nga agkakabsat ka pammati antuni. Ket kinunen dito Hudyu, Madi kayu maisalakan no madi kayu tungpalen ya nipaugali ne Muyses nga agpakugit tida, kunen da.
2: Ket rimaba ngarud to pannakidisdiskutir de Pablu nge Bernabe igida maipanggep ito panursuru da. Itu nga naikeddeng nga mawe kanu kuma de Pablu nge Bernabe se diya duduma nga ibon da nga mawe ka Herusalem, tasun makitbar da kanu kadito apustules se dito panglakayen antuni maipanggep iyan nga panursuru.
3: Ket dito nibon nito bungguy mamati, nawe da ngarud. Ket dimagas da ka Penisiya se Samarya, ket nibaga da kadito kakabsat da ka pammati antuni to panagbalin pe nga pasurut dito bekken nga Hudyu win. Ket naganggem da nga unay nga amin ito nagicna da.
4: Ket ito nakadateng de Pablu ka Herusalem, siririspitar nga sinangaili nito bungguy mamati agraman dito panglakayen da se dito apustules. Ket nibaga ngarud de Pablu dito amin nga nipawpawangel ne Apu Diyus igida.
5: Ngem uwed dito duduma nga mamati nga kamkameng niya bungguy dito Parisiyu, nga nagsikad nga kinunen da, Dito pasurut nga bekken nga Hudyu, masapul nga tungpalen da ya ugali tida nga agkugit, se bilinen tida da pe nga tungpalen da ya Linteg ne Muyses, kunen da.
6: Ket dito apustules se dito panglakayen diya mamati, naguurnung da ngarud nga usigen da tun nga susic.
7: Ket ito nabayag to panagdidiskutir dan, e Pedru met ya nagsikad nga nagkagi para igida. Ket kinunen na, Wawagi, naemmuwan nu mettin nga iyaken to pinili ne Apu Diyus dactida itun nga mangikasaba iya Makaparagsac nga Damag kadiya bekken nga Hudyu, tasun patiyen da kuma pe.
8: Ket e Apu Diyus nga makailasin iya panpanunut diya toley, nipasingen na met ya panangannamung na kadito bekken nga Hudyu, ito nipabulun na ya Ispiritu Santu igida nga agten pe dactida itun.
9: Ket nipada met ne Apu Diyus ya inariman na kadiya bekken nga Hudyu dactida nga Hudyu. Ta nibilang na da pe nga nadalus kadiya basbasul dan, gapu iya panamati da.
10: Ket itan, ape nga gabay nu nga paungten nge Apu Diyus nga ipawangel nu ya narigat nga banbanag kadiya pasurut niya Apu nga bekken nga Hudyu? Ta orey dito am-ama tida itun se dactida met pe ita, madi tida met kinabaellan nga tinungpal diyan.
11: Madi tida ngarud kabaellan diya agten kadiyan nga tungtungpalen, ngem emmu tida nga gapu was iya siaayat nga asi ne Apu Jesus dactida, maisalakan tida, ket agten met pe igida, kunen na.
12: Ket de Bernabe nge Pablu to simublat nga nagkagi yin. Ket dito naggigicna, nagulimec da ngarud ito nibaga de Bernabe nge Pablu dito pagilasinan se nakaskasdaaw nga nipaariman ne Apu Diyus igida ito kauwed da kadito bekken nga Hudyu.
13: Ket ito nalpas da nga nagkagi yin, nagpalawag pe nge Santiyagu, nga kinunen na, Wawagi, denggen dac kuma.
14: E Simon Pedru, nipalpalawag na ito deddan dactida to damu nga panangipasingen ne Apu Diyus iya ayat na kadito bekken nga Hudyu, ta uwed da pinili na igida nga nagbalin nga toley na.
15: Naiyannatup met pe yan ito kinunen nito mammadtu nga mangaskasaba itun, ta naisurat iya Bibliya nga,
16: Kunen ne Apu Diyus,
: Kalpasan nidi,
: sumoli yac nad nga mangipabangun
: ito nagedyanan nito Ari Dabid
: nga nalasangin.
: Ngarud, ipabangun ku nad
: dito napirdi nga banbanag
17: tasun emmuwen pe dito duduma nga toley
: ya maipanggep iyaken.
: Itu diyan diya pinilic
: kadiya bekken nga Hudyu
: nga agbalin nga toley kun.
18: Itu didi dito kinagi ne Apu Diyus
: nga nipakaemmu na itun pekkem,
: kunen nito mammadtu itun.
19: Itu nga ya kunec ita, madi tida kuma nga parigaten diya bekken nga Hudyu nga umapu e Apu Diyusin.
20: Ket ya wanglen tida nga gennung, ket agsurat tida kuma igida, nga ibaga tida kuma ngas nga madi da kuma mangan kadiya makan nga naidatun ka didiyusen, ta dakeken tida yan. Se isurat tida pe nga madi da makikamalala. Se madi da pe kuma agsida ka daga winno ya karni niya di napadaga.
21: Agten iyan kuma ya ibilin tida kadiya bekken nga Hudyu, ta kada ili, uwed pada tida nga Hudyu nga mangikaskasaba mettas iya Linteg ne Muyses. Ta orey manipud itun pekkem nga timpu, kada Algew Ngilin, uwed ibasa da kadiya gigimungan da nga naisurat ito Linteg ne Muyses, kunen na.
22: Ket dito apustules se dito panglakayen, se amin dito duduma nga mamati nga nakitipun ito bungguy da, ginabay da ya nangpili ka ibon da nga makibulun kade Pablu nge Bernabe nga mawe ka Antiyakiya. Ket dito pinili da, duwa nga mabigbig nga toley: E Hudas nga inagan da pe ka Barsabas, se e Silas.
23: Ket uwed nisurat da nga nipakagtu da igida. Ket agten idi to nisurat da
: Dakami nga kakabsat nu nga apustules se panglakayen ennid Herusalem, agsurat kami dakayu nga kakabsat mi ka pammati nga bekken nga Hudyu enna Antiyakiya se Sirya se Silisiya. Kablaawan dakayu.
24: Isurat mi yani dakayu, ta nadamag mi nga mariribukan kayu kanun gapu kadiya taga-idi nga nawe nangisuru ka sabali nga sursuru nga mangpagduwaduwa dakayu. Ngem awan met bilin mi igida kadiyan.
25: Itu nga nagmimiting kami, ket nagkaykaysa kami nga nagkunen nga nabaru no mangpili kami ka ibon mi dakayu. Ket mibulun da kade Pablu nge Bernabe nga patpatgen tida nga kakabsat,
26: nga mangipusta met iya biyag da gapu iya turay niya Apu tida nga Jesu Kristu.
27: Ket diya ibon mi dakayu ita, itu de Hudas nge Silas, tasun uliten da nga ibaga dakayu didi nga banbanag nga nisurat mi idi nga surat.
28: Ta ya Ispiritu Santu se dakami, gabay mi no madi kayu kuma maparigatan gapu kadiya bilbilin, itu nga didi ngas diya kasapulan nga unay nga tungpalen nu
29: Madi kayu kuma mangan kadiya masida nga naidatun kadiya didiyusen, se madi kayu agsida ka daga, se madi kayu pe agsida kadiya di napadaga, se madi kayu makikamalala.
: No liclikan nu didi nga banbanag nga nisurat mi, nabaru ya pagbanagan nu.
: Ket agten iyan nas ya maibaga min,
: kunen da.
30: Ket dito nibon da nga nakaitalkan nito surat, nawe da ngarud enna Antiyakiya ka Sirya ngin. Ket ito uwed da antuni nin, pinaurnung da amin to bungguy mamati ennan, se da niyawat to surat igida.
31: Ket dito mamati enna Antiyakiya, ito nabasa dan, nagang-anggem da gapu ito balakad ito surat.
32: Ket de Hudas nge Silas, duwa nga naibilang nga mangasaba iya kagi ne Apu Diyus. Ket binagbagaan se pinabileg da dito kakabsat da ka pammati ito bungguy, ka adu nga kasaba da.
33: Ket ito nabaybayagan de Hudas nge Silas antuni nin, pinalubusan dito mamati dan, tasun sumoli da ito edyan dito mamati ka Herusalem nga nangibon igida.
34: Ngem e Silas, gabay na ya mabati pekkem ka Antiyakiya, dikad pe e Hudas ya simoli yin.
35: Ket de Pablu nge Bernabe, nabati da pe ka Antiyakiya. Ket igida se agraman ya adu nga kabulun da, nangisursuru se nangikaskasaba da iya Makaparagsac nga Damag maipanggep iya kagi niya Apu.
36: Ket ito nabayag ka eteng ngin de Pablu ka Antiyakiya, kinagi ne Pablu e Bernabe nga sumoli da kuma nga mawe sumacwar kadito kakabsat da ka pammati iya tunggal ili nga nangikaskasabaan da iya kagi niya Apu itun. Ta emmuwen da kuma kanu ya kasasaad dan.
37: Ket e Bernabe, gabay na nga ibulun da pe nge Juan nga agnagan pe ka Markus.
38: Ngem e Pablu, madi na ginabay, ta e Markus, madi na nituluy to gagara da itun ka prubinsiya nga Pampilya, no di na lugud pinanawan da.
39: Ket ya napasamac, rimaba to diskutir de Pablu nge Bernabe, ket nagsina da mettin. Ket e Bernabe, nibulun na nge Markus, nga nagbapur da nga nawe ka Sipre.
40: Ngem e Pablu, e Silas nga gennung ya pinili na nga mibulun igina. Ket dito kakabsat da ka pammati ennan, nikararag da nga nitalec da de Pablu iya Apu nga mangaasi kuma nga siaayat igida, se da nawe yin.
41: Ket nanalan de Pablu kadiya prubinsiya nga Sirya se Silisiya, nga nangpabileg iya panamati diya bungbungguy diya mamati antuni.