1: Ket madi kami ngarud makumsa kadiya pakarigrigatan mi. Ta emmu mi nga orey no matey tida, se mapirdi didi nga beggi tida, nga arig ngas nga bawi diya biyag tida idi nga lubung, ket emmu mi ngarud nga sukatan nad ne Apu Diyus ka madi matey nga beggi no uwed tida ka langitin. E Apu Diyus mettas ya paggayatan niyan nga agnanayun nga beggi nga maiyarig ka baley nga bekken nga inariman toley.
2: Ket bayat niya kauwed tida pekkem idi nga lubung, matoran tida ngas, ta padpadaanan tida ya pannakasukat didi nga beggi tida ka beggi nga agtaud ka langit.
3: Dikad pe masukatan nad diya beggi tida nga idi nin. Ket iya agten iyan, uwed manin beggi tidan.
4: Ta bayat niya kauwed tida pekkem idi nga naiyarig nga bawi niya biyag tida, agrigrigat tida pekkem. Matoran tida ngarud, ngem bekken nga ya pannakaipac didi nga beggi tida ya tartarigagayan tida, no di lugud ya pannakasukat da ka kabarbaru, tasun didi nga beggi tida nga uwed pannakatey na, masukatan ka beggi nga agbiyag ka agnanayun.
5: Ket e Apu Diyus met ya nangisagana dactida para iyan nga maariman nad mettas. Ket necde na pe ya Ispiritu na dactida, nga itu ya mangpatalged nga maipaay nad nga tutu dactida diyan.
6: Itu nga natalged nga peyeng ya panpanunut mi. Ket emmu mi nga bayat niya kinauwed pekkem didi nga beggi mi, madi kami pekkem nga makipagedyan iya Apu iya edyan na.
7: Ta ita, panamati ngas met maipanggep iya pannakaitipun tida nad igina ya pagnamnamaan mi iya panagbiyag mi, ta madi tida pekkem masingen.
8: Natalged ngarud ya panpanunut mi, ket gabgabay mi ya pumanaw kuma kadidi nga beggi mi, tasun mawe kami kuma makipagedyan iya Apu win.
9: Ngem orey no uwed kami pekkem idi nga beggi, winno uwed kami iya edyan niya Apu win, ket panggep mi met latta ya mangay-ayu igina.
10: Ta uwed nad met pannakaisangu tida nga amin e Kristu iya tugew nga pangukuman na. Ket awaten nad niya tunggal isa dactida ya maitutup igina, sigun iya winangel tida ito sibibiyag tida pekkem idi nga lubung, nabaru man winno dakec.
11: Dikad gapu ta emmu mi ya mansing iya Apu, aw-awisen mi ngarud diya toley, tasun agtungpal da kuma pe yin igina. Ket e Apu Diyus, emmu na met ya kinapudnu diya pangpanggep mi, ket namnamaec nga emmu nu pe yin diya napudnu nga pangpanggep mi.
12: Bekken met nga panangipasindayaw mi manin yani nga kunen mi dakayu. Ngem isurat mi lugud didi tasun madi kayu kuma nga malyew kadiya toley gapu dakami, no di lugud emmu nu kuma ya nabaru nga maisungbat nu nga sitatalged maipanggep dakami kadiya agpaspasindayaw. Igida diyan diya mangipasindayaw gapu ngas kadiya masingen nga banbanag nga maar-ariman da, nga bekken nga gapu kadiya napudnu nga panggep nga madi masingen.
13: Ket no uwed da agkunen nga agellut kami kanu gapu iya panangisursuru mi, ket mabalin, a. Ngem orey a, ta agpaay kami met latta e Apu Diyus. Ket no nabaru kanu ya panpanunut mi, mayat met pe, ta agpaay kami met iya pannakatulung nu.
14: Ta madagdag kami iya panagsirbi mi e Kristu, gapu iya pannakaawat mi iya panagayat na dakami. Ta napanecnekkan min nga natey nge Kristu nga is-isa para kadiya amin nga toley. Ket itu ya gapu na nga naibilang nga natey pe yin diya amin nga toley.
15: Ket yan nga isa nga natey, natey ngarud nga maipaay iya paglaingan diya amin nga toley. Ket itu nga diya amin nga sibibiyag gapu igina, madi da kuma agtungtungpalin kadiya bukud da mettas nga tartarigagay, no di lugud agpaay dan iya tarigagay ne Kristu win. Ta igina met ya natey se napagungar para dactida.
16: Dikad pe manipud ita, madi kami ibilang nga ya kasasaad niya kinatoley niya orey nagan na nga toley ya napateg gin. Ket orey no ya kinatoley ne Kristu ya nibilang mi nga napateg itun, sabali yin ya panpanunut mi maipanggep iginan.
17: Ket agten iyan met pe ya panangibilang niya orey nagan na nga toley nga maitipun e Kristu. Ta ya toley nga maitipun e Kristu, maiyarig nga kabarbaru nga parsuwa ngin. Ket nabaliwanin dito daan nga panpanunut na ka kabarbaru nga panpanunutin.
18: Ket amin didi nga panagbalbaliw tida, nagtaud da e Apu Diyus. Igina pe ya nangitunus dactida igina mettas gapu e Kristu. Igina pe ya nangitalec dakami idi nga panagsirbi mi nga mangipakaemmu iya panangitunus na kadiya toley igina.
19: Ket ya kayat mi nga kagiyen, agten idi: Ya panangitunus ne Apu Diyus kadiya toley igina, ket gapu ito winangel ne Kristu. Ket gapu ito winangel ne Kristu, awan ibilang ne Apu Diyus nga basul dan. Ket nitalec na pe dakami ya panangisuru mi maipanggep iyan nga panangitunus na kadiya toley igina.
20: Ngarud, dakamin ya ebbon ne Kristu nga mangibegbeggi igina kadiya toley yin. Ket gapu dakami, awisen ne Apu Diyus diya toltoley. Itu nga gapu ito winangel ne Kristu win, aw-awisen dakayu nga awaten nu kuma ngarudin ya ecde ne Apu Diyus nga pakaitunusan nu igina.
21: Ta gapu dactida, pinagbalin ne Apu Diyus nge Kristu nga nadusa gapu ka basul, orey awan met pulus basul na. Agten iyan ya winangel na, tasun gapu iya pannakaitipun tida e Kristu, agbalin tida nga napalinteg, nga agten mettas iya kinalinteg ne Apu Diyus.