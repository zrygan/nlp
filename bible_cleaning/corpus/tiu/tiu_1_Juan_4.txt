1: Patpatgec nga kakabsat, madi kayu kuma patiyen diya amin nga agkunen nga uwed kanu igida ya Ispiritu ne Apu Diyus. Emmuwen nu kuma nga mona no pudnu nga gayat e Apu Diyus ya panpanunut da, ta adu win diya mangaskasaba ka busid iya amin nga lubungin.
2: Agten idi ya pakaemmuwan nu no tutu nga ya Ispiritu ne Apu Diyus ya mangidalan iya isa nga toley: No kunen na nga siaannamung nga e Jesu Kristu ya naipatoley nga nibon ne Apu Diyus, ket maemmuwan nun nga gayat e Apu Diyus ya panpanunut na.
3: Ngem diya amin nga madi umannamung iya panursuru nga e Jesus ya naipatoley nga nibon ne Apu Diyus, ket bekken nga gayat e Apu Diyus ya panpanunut da. Ket itu met yan ya panpanunut nga maikuntra e Kristu. Nadamag nu ngarudin maipanggep iya umbet nad nga mangkuntra e Kristu. Ket orey ita, uwed mettin ya agten iyan nga panpanunut idi nga lubung.
4: Patpatgec nga an-anac, kamkameng nakayu ngarud nge Apu Diyusin, ket inabac nu mettin dito uwed panpanunut da nga maikuntra e Kristu. Ta uwed met dakayu nge Apu Diyus, ket nangatngatu ngarud met ya uwed dakayu ngem iya uwed kadiya mangituray idi nga lubung.
5: Dito mangaskasaba nga maikuntra e Kristu, tumaud das iya lubung ya panpanunut da, ket itu ngarud ya isursuru da. Ket iya agten iyan, diya toltoley nga paiturayan iya panpanunut nga tumaud idi nga lubung, ipangag da ngarud diya agten iyan nga panursuru da.
6: Ngem dactida, kamkameng nactida nge Apu Diyus. Ket diya makaem-emmu e Apu Diyus, ipangag da ngarud diya isursuru tida. Ngem diya bekken nga kamkameng ne Apu Diyus, madi nactida gabay nga ipangag. Ket agten iyan ya pakailasinan tida iya pudnu nga panpanunut nga gayat e Apu Diyus, se ya panpanunut nga busid.
7: Patpatgec nga kakabsat, agiinnayat tida kuma, ta gayat e Apu Diyus ya ayat. Dikad pe gapu ta gayat e Apu Diyus ya ayat, emmu tida nga nagbalin nga anac ne Apu Diyus diya amin nga agayat, se emmu tida nga em-emmu da nge Apu Diyus.
8: Ngem diya madi agayat, emmu tida nga madi da pekkem em-emmu nge Apu Diyus, ta e Apu Diyus met ya paggayatan niya ayat.
9: Ket nipasingen ne Apu Diyus ya ayat na dactida ito nibon na ya kackaisu nga Anac na idi nga lubung, tasun biyagen nactida gapu igina.
10: Ket ya ayat nga kunec, bekken nga ya panagayat tida e Apu Diyus, no di lugud ya panagayat ne Apu Diyus dactida. Ta igina, nibon na met ya Anac na nga pakaudasan nga pakapakawanan diya basbasul tida.
11: Patpatgec nga kakabsat, agten iyan ngarud ya panagayat ne Apu Diyus dactida, ket itu nga masapul tida met pe ya agiinnayat.
12: Pudnu met nga awan pekkem nakasingen e Apu Diyus. Ngem no agiinnayat tida, maemmuwan tida nga laglagipen nactida nge Apu Diyus, se maemmuwan tida pe nga matungpalin ya panggep na maipanggep iya ayat na dactida.
13: Naecdan tida mettin iya nipaay ne Apu Diyus dactida nga tumaud iya Ispiritu na. Ket iya agten iyan, emmu tida nga silalagip tida nga tutu e Apu Diyus, se silalagip met pe nge Apu Diyus dactida.
14: Ket no dakami, nasingen mi met itun ya Anac ne Apu Diyus, ket ipadamag mi met nga igina ya nibon niya Ama idi nga lubung tasun isalakan na diya toltoley.
15: Ket diya orey nagan na nga umannamung iya panursuru nga Anac ne Apu Diyus nge Jesus, laglagipen ne Apu Diyus da, se laglagipen da met pe nge Apu Diyus.
16: Ket iya agten iyan, naemmuwan se namnamaen tidan ya panagayat ne Apu Diyus dactida.
: Ngarud, e Apu Diyus ya paggayatan niya ayat. Dikad pe ya toley nga silalagip iya panagayat na kadiya kapada na, ket silalagip pe yin e Apu Diyus, ket laglagipen met pe ne Apu Diyus yan nga toley.
17: Ket iya agten iyan, matungpal nad ya panggep ne Apu Diyus maipanggep iya ayat na dactida, tasun sitatalged tida nad iya timpu niya panangukum na. Agtalged tida ngarud met gapu ta iparparis tida met ita idi nga lubung ya ugali tida iya ugali ne Kristu.
18: Tutu met nga agtalged tida iya imatang ne Apu Diyus, ta awan kansing diya agayat. Agten iyan nga tutu, ta ya panagayat nga awan pagkurangan na, ket pagpukawen na met ya ansing. Ket diya agansing pekkem, agkurang pekkem ya panagayat da, ta mansing da pekkem kaynun no madusa da.
19: Ket no dactida, agayat tida ngarudin gapu ta nona nga inayat nactida nge Apu Diyus.
20: Ngem no uwed agkunen nga ayaten na kanu nge Apu Diyus, ngem kagura na met latta ya kapada na, agbusid met. Ta no madi na ayaten ya kapada na nga masingen na, madi met mabalin nga ayaten na nge Apu Diyus nga madi na masingen.
21: Ngarud, uwed met ya nibilin ne Kristu dactida, nga ya agayat e Apu Diyus, masapul met pe nga agayat iya kapada na.