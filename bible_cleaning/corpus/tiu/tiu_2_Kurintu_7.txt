1: Ket dakayu nga patpatgec, gapu kadiyan nga nikarkari ne Apu Diyus dactida, ipac tida kuma ngarudin diya amin nga makapadakec iya beggi winno panpanunut tida. Ket an-anayen tida lugud ya panagbiyag tida nga sililinteg, gapu ta daydayawen tida nga situtuluc nge Apu Diyus.
2: Ket dakayu, agayat kayu kuma pe dakami nga awan kuma iyikeb nu maigapu dakami. Awan met winangwangel mi nga dakec iya orey nagan na nga toley. Awan met pe nariribukan iya kasasaad na gapu dakami, se awan pe ginundawayan mi nga orey nagan na nga toley.
3: Didi nga kinagkagic, bekken dakayu nga pabasulen. Ta agten met ito kunec: Napateg kayu nga unay dakami. Itu nga nakasagana kami nga makibiyang dakayu, orey no masapul tida nga matey, winno sibibiyag tida pekkem.
4: Dackel ya namnamac maigapu dakayu, se napalaus pe ya ragsac ku gapu dakayu. Dakayu met ya pakaliwliwaac nga peyeng, ket itu nga iya orey nagan na nga pakariribukan mi, aganggem mac met pekkem.
5: Ket nariribuc kami ngarud itun, ta orey ito dimateng kami ennid Masedunya ngin, awan imang mi. Ta orey awac nga pennan mi idi, uwed da latta pakariribukan mi gapu iya panangringgur diya duduma dakami, se gapu pe iya danag mi maipanggep kadiya duduma.
6: Ngem orey agten iyan itun, e Apu Diyus met ya mamacpaanggem kadiya agladingit. Ket iya agten iyan, pinaanggem nakami nga tutu itun gapu ito inumbet ne Titu ennid.
7: Ket bekken nas nga ya inumbet na ennid to nangparagsac dakami, no di pe ito nipadamag na nga maipanggep dakayu iyan Kurintu. Ta niliwliwa na dakami to anggem na gapu dakayu, nga itu pe kanu ya pakaliwliwaan na. Nipadamag na pe ya essut nu nga makasingen iyaken manin, ket nibaga na pe ya panagbabawi nu nga silaladingit ito napasamac itun. Nipadamag na pe nga napasnec kayu kanu nga mangisakit iyaken. Ket itu diyan diya makapaanggem nga unay iyaken.
8: Ket no maipanggep ito surat ku dakayu itun, orey no pinagleddaang nakayu, madic agbabawi nga nangisurat. Ket ya kinapudnu na, lumdaang ngac met pe ito nisurat ku, a. Ta emmuc nga pinagleddaang nakayu, orey bekken nga nabayag to panagleddaang nu.
9: Ket ita, aganggem mac pe, bekken nga gapu ta linumdaang kayu, no di lugud gapu ta nagbalin nga pagbabawiyan nu to leddaang nu. Ta nagladingit kayu sigun iya tarigagay ne Apu Diyus dakayu, itu nga awan napirdi iya panamati nu gapu ito winangel mi dakayu.
10: Ta ya panagladingit diya toley sigun iya tarigagay ne Apu Diyus, nabaru ya pagbanagan na, ta itu ya pagbabawiyan da, nga pakaisalakanan da. Ket kalpasan na, awan ladingit dan. Ngem sabali met nga gennung ya pagbanagan niya panagladingit diya bekken nga mamati idi nga lubung. Ta diya panagladingit da, itu ya mangiturung igida iya agnanayun nga patey.
11: Ket no dakayu, lemlemtan nu lugud ya nabaru nga nagbanagan nu iyan nga panagleddaang nu, ta inusar met ne Apu Diyus para dakayu. Ta gapu ito panagleddaang nu, agpasnec kayun iya panamati nu, se napasnec kayu pe nga nangipalinteg kaditun nga basbasul, se napalaus to unget nu maigapu kadiyan. Napalaus met pe to ansing nu gapu kadiyan, se napasnec pe to panagsingpet nu iyaken, se to kinagaed nu. Napasnec kayu met nga mangdusa ito nakabasul. Ket gapu ka amin diyan nga winangel nun, nipanecnec nu met nga awan nga tutu pakairamanan nu itun nga dakec.
12: Ket orey nagsurat tac ka agten itun, bekken met nga naipaay ito nakabasul winno to nakabasulan na. Nisurat ku lugud yan tasun mailawlawag dakayu iya imatang ne Apu Diyus nga tutu ya kinapasnec nu nga agtungpal dakami.
13: Ket naliwliwa kami ngarudin gapu iya nabaru nga nagbanagan na.
: Ket bekken nas nga iyan, no di lugud napaanggem kami pe gapu iya panaganggem ne Titu ito pannakaliwliwa na gapu dakayu nga amin.
14: Ket ito di pekkem nawe nge Titu iya edyan nu, uwed nibagac igina nga panangidaydayaw ku dakayu. Ket madi yac pe napaay gapu dakayu, ta pinapudnuwan nu mettin to nibagac e Titu maipanggep dakayu. Ket pudnu ngarud met dito nibagac e Titu, nga agten mettas kadito amin nga nibagac dakayu itun.
15: Ket imir-irut ya ayat na dakayu no malaglagip na ya kinamanagtungpal nu nga amin, se ito panangsangaili nu nga sidadayaw se siaannad igina.
16: Ket iyaken, aganggem mac nga unay, ta emmuc kun nga mapagtalkan kayu ka aminin.