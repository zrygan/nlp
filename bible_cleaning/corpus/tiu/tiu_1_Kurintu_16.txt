1: Ket no maipanggep iya panagur-ur nu ka kuwarta nga itulung nu kadiya kakabsat tida nga mamati nga Hudyu, ket tuladen nu kuma pe to nipawangel ku kadito bungguy diya mamati enna prubinsiya nga Galasiya.
2: Agten idi: Iya kada algew Duminggu, mangisibna ya tunggal isa dakayu iya mabalin na nga ecde, nga sigun iya kaadu niya nasapulan na, se na ipundu, tasun nadacdaanin no umbet tac, ket madi masapul nga sarapen nin.
3: Ket nad no umbet tac, mangecde yac nad ka surat nga mangiyem-emmu kadiya toley nga piliyen nu nga mawe mangitulud iya tulung nu kadito iHerusalem.
4: Ket no rumbeng, mawe yac pe, ket igidan ya mibulun iyaken.
5: Ket umbet tac iya edyan nu, no gayat tac nad ka Masedunya. Ta gandat ku ngamin ya mawe agpaspasyar pekkem enna Masedunya.
6: Ket mabalin nga makipagedyan nac nad ka mabaybayagan iyan nga edyan nu, winno mabalin nga ibaybayag ku pekkem ya kauwed ku dakayu agingga ka malabes sin ya timpu lemmin, tasun matulungan dac nad kuma iya panagbulay ku iya orey awac nad nga kapennac pekkem.
7: Ta madi yac gabay ya dumagas ngas iya edyan nu ita, ta no agten iyan, dagus sac ngas nga pumanaw iya edyan nu. Ngem no ipalubus niya Apu, mabayag gac nad kuma nga gennung iya edyan nu.
8: Ngem ita, panggep ku pekkem ya agedyan ennid Epesu agingga iya Padaya Pentekostes.
9: Agedyan nac pekkem ngarud idi, ta adu nga tutu ya paglaingan niya wangel ku ennidi, ket kamuwec kuma ngarud. Ngem adu pe diya mangkuntra kadiya isursuruc ennidi.
10: Ket no dumateng nge Timutyu iya edyan nu, siririspitar kayu kuma igina, tasun madi kuma man-ansing nga mibulubulun dakayu, ta padac nga agsirsirbi nga agpaay iya Apu.
11: Itu nga awan kuma manglais igina no uwed iyan nga edyan nu. Ket tulungan nu kuma lugud iya isosoli na nad idi, tasun siraragsac kuma. Ta padpadaanac da, igina se dito duduma nga kabulun na nga kakabsat tida ka pammati.
12: Ket no e Apulus nga kabsat tida pe, binilin ku met nga sipapasnec nga mawe kuma sumacwar pe dakayu, igina se dito duduma nga kakabsat tida, ngem pulus nga madi na kanu gabay ya mawe ita. Ngem orey agten iyan, umbet mettas kanu nad no uwed waya na.
13: Peyeng kayu kuma nga nasalukag, se madi kayu pagbalbaliwen ya nabaked nga panamati nu. Natured kayu kuma, se nabileg kuma pe ya panpanunut nu.
14: Ket iya orey nagan na nga wangwanglen nu, siaayat kayu kuma nga mangwangel.
15: Ket kakabsat, malagip nu ngarud de Estepanas nga sangabaley. Igida dito nona nga namati e Jesu Kristu iyan nga prubinsiya nu nga Akaya itun. Ket emmu nu pe nga isnup da ya agsirsirbi kadiya pada da nga mamati.
16: Ket ibagac nga sipapasnec dakayu nga paiturayan kayu kuma igida. Ket bekken nas nga igida, no di pe paiturayan kayu kuma pe kadiya duduma nga pada da nga tumulung se makipagbannug igida nga agpaay iya Apu.
17: Ket naragsakan nac nga unay ito inumbet idi dito kailiyan nu nga de Estepanas, Purtunatu, se e Akayku, ta igida ya nangisaup dakayu.
18: Ta pinabileg da ya panpanunut kun, agten mettas iya panangpabileg da dakayu. Raemmen nu kuma ngarud diya agten iyan nga toley.
19: Pakumustaan dakayu kanu diya amin nga kamkameng dito bungguy diya mamati idi nga prubinsiya nga Asiya, nangruna de Akila nge Prisila, se ya bungguy mamati nga aggigimung iya baley da. Ta dackel ya panangipateg da dakayu gapu iya pannakaitipun nu iya Apu.
20: Ket kumusta nu kanu pe kunen diya amin nga kakabsat tida ka pammati ennidi.
: Ket dakayu, agkikinnablaaw kayu kuma ka sipupudnu nga agec nga pangpakumusta nu.
21: Ket iyaken nge Pablu ya mismu nga mangisurat idi nga panangkumustac dakayu.
22: Ket no uwed da madi mangipateg iya Apu, mailunud da ngas kuma.
: Sapay kuma ta umbet ka ngarudin, Apu!
23: Uwed kuma dakayu ya siaayat nga asi ne Apu Jesus.
24: Ket laglagipen nu kuma nga patpatgen nakayu nga amin gapu iya pannakaitipun tida e Kristu Jesus.