1: Tutu met yan, ket laglagipen tida kuma pe yani: Diya amin nga kangatuwan nga agsirsirbi iya pagdaydayawan idi nga lubung, toley da ngas nga nadutukan. Ket igida diya naisaad nga mangibegbeggi kadiya toley e Apu Diyus. Igida pe diya mangidatun kadiya sagsagut se naidaga nga datun e Apu Diyus, gapu kadiya basbasul diya toley.
2: Ket ya agten iyan nga kangatuwan nga agsirsirbi, emmu na met ya aganus kadiya toley nga mairradu se diya nalaka nga maiyaw-awan ka dakec. Ta ya kangatuwan nga agsirsirbi, ket toley met pe nga uwed pagkurangan na, nga agten mettas kadiya pada na nga toley.
3: Dikad pe masapul met pe ya panagdatun na gapu mettas kadiya mismu nga basul na, agten met pe iya panagdatun na gapu kadiya basbasul diya duduma nga toltoley.
4: Ket ya toley nga naisaad nga kangatuwan nga agsirsirbi, bekken nga igina ya nangisaad iya beggi na iyan nga nadayaw nga pagsaadan na, no di lugud pinili ne Apu Diyus, nga agten mettas ito panangpili ne Apu Diyus ito Arun itun.
5: Agten met pe iyan nge Kristu, ta bekken met nga igina ya nangtudu iya beggi na nga Kangatuwan nga Agsirsirbi, no di lugud e Apu Diyus ya nangpili igina. Ket e Apu Diyus, kinunen na met e Kristu itun,
: Ikew ya Anac ku.
: Ket ita nga algew,
: nagbalin nac nga Ama mun.
6: Ket uwed manin to kinunen na nga,
: Isa ka nga agnanayun nga agsirsirbi
: nga mangibegbeggi,
: nga agten mettas ito panagsirsirbi
: nito Melkisedec,
: kunen na.
7: Ket ito kauwed ne Jesus idi nga lubung, nagkarkararag nga nagad-adeng e Apu Diyus, nga igina ngarud ya uwed pannakabalin na nga mangilisi e Jesus ka patey. Nagberrit se imawag nge Jesus ka nabileg ito panagkararag na. Ket dinngeg ngarud ne Apu Diyus, gapu ta sipapakumbaba nga nagtungpal nge Jesus igina.
8: Ngarud, orey Anac mettas ne Apu Diyus nge Jesus, nasursuru na pe ya panagtungpal, gapu kadito panaglak-am na ka rigat.
9: Ket ito nakasagana nge Jesusin para iya awan pagkurangan na nga saad na, igina ya nagbalin nga pakaisalakanan ka agnanayun diya amin nga agtungpal igina.
10: Ket e Apu Diyus mettas ya nangisaad igina ka Kangatuwan nga Agsirsirbi nga mangibegbeggi, nga agten mettas ito panagsirsirbi nito Melkisedec.
11: Adu kuma pekkem ya gabay ku nga ilawlawag dakayu maipanggep idi nga banag, ngem narigat nga mailawlawag dakayu, ata narigat kayu met nga makaawat.
12: Ta ya kinapudnu na, rumbeng ngarud met nga nagbalin kayu kuma ngin nga agisursuru iya kagi ne Apu Diyus. Ngem bekken pekkem nga agten iyan, no di lugud masapul nu met latta ya mangisuru dakayu manin kadito nona nga panursuru nga gayat iya kagi ne Apu Diyus. Arig kayu ngas met nga kebit nga aggatgatas pekkem, ta ya kebit, gatas ngas ya kabaellan na pekkem, bekken nga ya nasgat nga makan diya manacman.
13: Tutu met nga agten kayu iyan, ta ya aggatgatas pekkem, kaiyarigan na met ya ineebbing pekkem ya panamati na, nga madi na pekkem maawatan nga nalaing ya kaipapennan niya panursuru maipanggep iya kinalinteg.
14: Ngem ya adal nga maiyarig iya nasgat nga makan diya manacman, itu ya gabay diya manakem iya panamati dan, nga itu diya naruwam iya panagilasin iya nabaru se iya dakec kin.