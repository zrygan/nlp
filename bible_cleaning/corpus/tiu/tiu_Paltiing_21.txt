1: Ket itun, uwed nasingec nga kabarbaru nga lubung, agraman ya abac lawa se ginet, ata nalabes sin to nona nga abac lawa, se to nona nga ginet pe yin. Ket awan met baybayin.
2: Ket nasingec itun ya Herusalem nga siyudad nga ipatpateg ne Apu Diyus, nga itu ya kabarbaru nga Herusalem. Ket agpaspasegged mettin yan nga siyudad manipud ka langit, nga gayat e Apu Diyus. Ket naisagana nga napaw-isin to siyudad, nga arig met nga isa nga nubya nga nakakawwes ka napaw-is tasun maisabet iya nubyu na iya pakalun da.
3: Ket nagicnac itun ya isa nga nabileg nga timec nga gayat ito trunu ka langit, nga kinunen na, Kad yan! Uwed kadiya toltoley yin ya pagedyanan ne Apu Diyus, ket makipagedyan met nge Apu Diyus igidan. Ket iya agten iyan, igida nad ngarud diya toley ne Apu Diyus. Ket e Apu Diyus, makibulun mettas igida, ket igina ya Diyus da.
4: Ket liwliwaen na da nad nga punasen na diya amin nga luwa da. Awan nad matey yin, winno agladingitin. Awan nad pe agberritin winno agrigatin, gapu ta nakabas mettin dito daan nga banbanag, kunen na.
5: Ket to nakatugew ito trunu, kinunen na, Singem! Pabaruwec kun ya amin nga banbanag! kunen na. Ket kinunen na pe, Isurat mu ya nibagac, ta pudnu se siguradu nga matungpal diyan nga kagi, kunen na.
6: Ket kinunen na manin iyaken, Natungpal ngarud diyan nga kagi yin! Iyaken met ya pangrugiyan se ya panggibusan niya amin, ya pagtaudan se ya pagtungpalan niya amin. Ket diya mewwew, painumec da iya danum niya ubbug nga mangecde ka biyag, nga awan bayad na.
7: Itu yan ya tawid nga maipaay kadiya mangabac. Ket iya agten iyan, iyaken nad ya Diyus da, ket igida diya anac ku.
8: Ngem dakec nad nga gennung ya pagbanagan diya mangiyalyew iyaken, se diya madi mamati iyaken, se diya narugit ya nakem da, se diya pumapatey, se diya makikamalala, se diya makibiyang kadiya sacsairu winno iya panaggamut, se diya agdaydayaw kadiya didiyusen, se diya amin nga managbusid. Ta ya pagbanagan didi, ket maipisuc da nad ngarud ito dackel nga edyan niya gumilgilab nga apuy se burbura nga asupre, nga itu ya maikadduwa nga pannakatey, kunen na.
9: Ket uwed met imadenni iyaken itun nga isa kadito pitu nga angheles nga uwed igida dito pitu nga malukung nga napnu kadito pitu nga modi nga panagrigat itun. Ket to anghel, kinunen na met iyaken, Umbet ka, ta ipasingec ikew ya Nubya nga asawaen niya Urbun Karneru, kunen na.
10: Ket gapu iya pannakabalin niya Ispiritu ne Apu Diyus, nipen nac ngarud to anghel iya isa nga dackel se nangudu nga tageytey. Ket nipasingen na iyaken ya Herusalem, nga itu ya siyudad nga ipatpateg ne Apu Diyus. Ket agpaspasegged met to siyudadin manipud ka langit, nga gayat e Apu Diyus.
11: Agdardarang met to siyudad gapu iya kauwed niya dayag ne Apu Diyus. Sumilsilap ngarud nga arig nga napateg nga unay nga batu, nga agten iya napaw-is nga batu nga haspe, no masarang kuma nga agten iya kristal.
12: Ket uwed napuskul se nangudu nga bakud iya aglecbut nito siyudad. Ket uwed sangapulu ket duwa nga ruwangan nito bakud, se uwed pe sangapulu ket duwa nga angheles nga agbanbantay kadito ruwangan, nga saggesa ya tunggal ruwangan. Ket naisurat kadito ruwangan diya nagnagan dito sangapulu ket duwa nga anac nito Israel.
13: Uwed tellu nga ruwangan iya dumna iya daya, uwed tellu iya amyanan, tellu iya abagatan, se tellu iya ellod.
14: Ket to bakud nito siyudad, naisimpa ka sangapulu ket duwa nga batu nga itu ya nakaisaadan na. Ket naisurat kadidi diya sangapulu ket duwa nga nagnagan diya sangapulu ket duwa nga apustules niya Urbun Karneru.
15: Ket to anghel nga nakitkitbar iyaken, uwed rurukud na nga balituc, nga itu ya pagrukud na ito siyudad, se kadito ruwangan na se ito bakud na.
16: Kuwadradu met ya tabas nito siyudad, ta agpapada ya kadeddu dito awanan se suba na. Ket rinukud ngarud nito anghel to siyudad ito pagrukud nan, ket duwa nga ribu ket eppat nga gasut nga kilumetrus met to kadeddu na. Ket agten met ya kalesdac se kangudu nito siyudad, ta agpapada pe ya rukud da.
17: Ket rinukud na pe to kapuskul nito bakud nito siyudad, ket ennem nga pulu nga mitrus, no ya rukud tida nga toley, ta itu pe to inusar nito anghel.
18: Ket naariman ka napaw-is nga batu nga haspe to bakud. Ket to siyudad, naariman met ka balituc nga awan pulus lauc na, nga agten mettas iya sarming nga masarang.
19: Ket dito batu nga nakaisaadan nito bakud nito siyudad, nabandusan kadiya agkakangina nga batu. Haspe ya naibandus ito mona nga batu nga nakaisaadan nito bakud, ket sapiru ya uwed ito maikadduwa, kalsedunya ito maikatlu, esmeralda ito maikapat,
20: sardunika ito maikalima, karnelya ito maikanem, krisulitu ito maikapitu, berilu ito maikawalu, tupasiyu ito maikasiyam, krisuprasiyu ito maikasangapulu, hasintu ito maikasangapulu ket isa, ket amatista ya uwed ito maikasangapulu ket duwa nga nakaisaadan nito bakud.
21: Ket perlas met dito sangapulu ket duwa nga ruwangan nito siyudad, nga naariman ya tunggal ruwangan ka is-isa nga perlas. Ket ya kalsada nito siyudad, naariman met ka balituc nga awan pulus lauc na, ket masarang met nga agten iya sarming.
22: Ket nadlaw ku nga awan met templu ito siyudad, ta e Apu Diyus, nga Apu nga Mannakabalin ka amin, se ya Urbun Karneru, igida mettin ya pagdaydayawan antuni.
23: Se madi met masapul ya sinag winno ya bulan nga mangwada ito siyudad, ta ya dayag mettas ne Apu Diyus ya mangwadwada antuni nin. Ket ya Urbun Karneru, igina met ya pagdilag niyan nga siyudad.
24: Ket diya toltoley kadiya nasnasyun iya lubung, mawadaan da nad iya wada niyan nga siyudad. Ket diya ar-ari iya lubung, mawe da nad ipaay ya kinaturay da ito siyudad.
25: Ket silulukat nga peyeng diya ruwangan niyan nga siyudad, ta awan met gabi antuni nin.
26: Ket diya toltoley, mawe da nad ngarud ipaay ya kinaturay se kinadayaw diya nasnasyun da iyan nga siyudad.
27: Ngem awan pulus makauneg nad antuni nga orey nagan na nga bekken nga naibilang nga nadalus iya imatang ne Apu Diyus. Se madi nad pe makauneg antuni diya agwangwangel ka nakal-alyew, winno diya agbusbusid. Ta diya makitipun nad iyan nga siyudad, diyan nas naisurat ya nagan da ito libru niya Urbun Karneru, nga itu ya nakaisuratan diya nagnagan diya maecdan ka biyag nga agnanayun.