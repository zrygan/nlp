1: Ket gapu ta kabulun nakami nge Apu Diyus idi nga wangel mi, ibilin mi pe nga sipapasnec dakayu nga bekken nu kuma nga iyaleng-aleng ya siaayat nga asi ne Apu Diyus dactida, tasun madi kuma masayang.
2: Ta uwed naipadtu iya Bibliya nga kunen ne Apu Diyus,
: Ket ito nadatngan ya kustu nga timpu nan,
: nikasuc ya panagawag mu.
: Ket tinulungan naka iyan nga timpu,
: nga itu to nakaisalakanam,
: kunen na. Dumngeg kayu ngarud idi nin! Nadatngan mettin ya kustu nga timpu nan. Ngarud, itu win ya timpu nga pannakaisalakan niya toley.
3: Ket dakami, agannad kami ngarud, tasun awan kuma wanglen mi nga pakaiyaw-awanan diya toley maigapu iya pammati tida, tasun awan makagi nga dakec maipanggep iya panagsirbi mi nga mangipakaemmu maipanggep e Kristu.
4: Ket ya wanglen mi nga gennung, ket peyeng nga ipasingen mi nga pudnu kami nga agsirsirbi e Apu Diyus. Ipasingen mi yani kadiya orey nagan na nga wangwanglen mi, agten iya panaganus mi ka adu, se gapu iya panangitured mi kadiya pagladladingitan mi se diya pakaparparigatan nga malaklak-aman mi se diya pakasikuran mi.
5: Ket masingen pe nga pudnu kami nga agsirsirbi e Apu Diyus gapu iya panangitured mi ka bacbaut, pannakaibalbalud, se pannakaor-orot mi. Itured mi pe ya agbannug, se ya agsulap se agbisin, gapu iya panagsirsirbi mi e Apu Diyus.
6: Ket ipasingen mi pe nga pudnu kami nga agsirsirbi e Apu Diyus gapu iya nadalus nga panagbiyag mi, se iya pannakaemmu mi maipanggep iya panamati e Kristu, se iya panagpasinsiya se panangngaasi mi ka toley, se gapu iya kauwed niya Ispiritu Santu dakami, se gapu pe iya napudnu nga panagayat mi.
7: Ket ipasingen mi pe nga pudnu kami nga agsirsirbi e Apu Diyus gapu iya kinapudnu niya isursuru mi, se gapu iya kauwed niya pannakabalin ne Apu Diyus dakami. Ket arig nga pangabac mi ka dakec ya panagwangel mi ka nalinteg, nga itu ya maiyarig ka panggubat nga armas se kalasag mi.
8: Ket gapu ta pudnu nga agsirsirbi kami e Apu Diyus, patgen dakami diya duduma, ngem irurumen dakami met diya duduma. Paliwen dakami ngarud diya duduma, ket idaydayaw dakami met nga gennung diya duduma. Ibilang dakami diya duduma nga mangal-allilaw, ngem agpudnu kami met latta.
9: Ibilang dakami nga arig nga diya di da em-emmu, orey agdindinamag kami met. Ket ibilang dakami nga arig nga isa nga agngangabit nga peyeng ka pannakatey na, ngem emmu nu met nga sibibiyag kami pekkem. Ibilang dakami nga naukumin, ngem bekken kami nga napatey.
10: Ket ibilang dakami nga lumdaang, ngem naragsac kami met latta nga peyeng. Ibilang dakami nga napanglaw, ngem gapu dakami, adu met diya nagbalin nga arig nga nabacnangin iya pammati da. Ket ibilang dakami nga awan bukud mi nga kukuwa idi nga lubung, ngem naipaay met dakami ya amin nga banbanag.
11: Ket dakayu nga iKurintu, awan nilimed mi dakayu nga uwed iya panpanunut mi. Awan pe kessay niya panangipateg mi dakayu.
12: Awan ngarud pagkurangan niya panagayat mi dakayu. Ngem dakayu, uwed met pagkurangan nu iya panagayat nu dakami.
13: Ket gapu ta ibilang nakayu nga anac kun, kunec dakayu nga subalitan nu kuma ya panangipateg mi dakayu, nga awan kuma kessay niya panangipateg nu dakami.
14: Madi kayu kuma nga maitipun kadiya bekken nga mamati, ta bekken nga rumbeng ya agten iyan nga panagtitipun. Bekken ngarud nga rumbeng, ta madi mabalin nga agtipun ya agpaay ka nalinteg se ya agpaay ka dakec. Ket agten pe nga madi mabalin nga agtipun ya wada se ya gicbet.
15: Ket madi pe mabalin nga agtunus de Kristu nge Satanas. Ket agten pe kadiya mamati e Kristu, ta awan met pannakitunus da kadiya bekken nga mamati.
16: Maiyarig pe yani iya templu nga pagedyanan ne Apu Diyus se diya bulbultu. Ta diya bulbultu, bekken da met nga tumutup iya templu ne Apu Diyus. Ket ya kinapudnu na, dactida met ya templu nga paged-edyanan niya sibibiyag nga Diyus! Itu met to nibaga ne Apu Diyus itun nga kinunen na,
: Igida nad ya pagedyanac,
: ket makibulubulun nac nad igidan.
: Ta iyaken nad ya daydayawen da nga Diyus da,
: ket igida ya ibilang ku nga toley ku,
: kunen na.
17: Ket kunen pe niya Apu,
: Itu nga sumina kayu ngarud
: kadiya toley nga ibilang ku nga dakec,
: tasun maiduma kayu igida.
: Ket madi kayu makitipun kadiya agten iyanin.
: Ket iya agten iyan,
: annamungan nakayu nad met.
18: Ket iyaken ya agbalin nga Ama nun,
: ket dakayu nga lalaki se babey,
: dakayu diya an-anac kun,
: kunen niya Apu nga Mannakabalin ka amin.
: kunen na.