1: Ito nagsardeng ngin to riribuc dito mammanday, pinaurnung ne Pablu dito pasurut niya Apu. Binagbagaan na da ngarudin, ket kalpasan na, nagpakada igida, nga nawe ka prubinsiya nga Masedunya ngin.
2: Ket ito napasyar nan amin nga il-ili nga masakupan niya Masedunya nga nangisuruwan na kadito mamati, nakadateng enna Gresiya ngin nga akin-sakup iya prubinsiya nga Akaya.
3: Nagedyan nge Pablu antuni ka tellu nga bulan, se agbapur kuma nga mawe ka prubinsiya nga Sirya. Ngem naemmuwan na nga pangpanggeppen nga patayen dito Hudyu nga bekken nga mamati e Jesus. Dikad pe nalagip na ya sumoli nga lumasat ka Masedunya.
4: Ket dito nibulun e Pablu, itu de Supatru nga iBerya nga anac ne Piru, se de Aristarku nge Segundu nga iTesalunika, se e Gayu nga iDerbe, se e Timutyu, se de Tikiku nge Trupimu nga iAsiya.
5: Nagbapur didi nga non-ona ngem dakamin, ta nawe dakami nitonan ka Truwas.
6: Ket ito nalpasin to Padaya Tinapay nga Awan Pangpablad Na, naglugan kami pe ka bapurin nga pinanawan mi ya ili nga Pilipus. Lima nga algew mi, se kami nadateng dito kabulun mi ka Truwas. Ket nakaduminggu kami antuni.
7: Ito nadatngan to gidam Sabadu win, naguurnung kami. Ket itu ya pannangan mi nga panangilagip mi iya Apu. Ket gapu ta pumanaw kami kuma de Pablu iya kadamlag na, nibaybayag ne Pablu to panangbagbaga na kadiya toley, patingga ka tengnga gabi.
8: Ket adu dito dilag ito kin-ngudu nga kuwartu nga naggigimungan mi.
9: Ket uwed isa nga bagbagu antuni nga agnagan ka Eyutiku nga nagtugtugew iya tawa. Ket ito nabayag nge Pablu nga agkagkagi yin, makatkatudugen to Eyutiku, ket agdocdocyep pin. Ket ito nibaybayag pekkem ne Pablu to panagkagkagi na, niplec ka tudug to Eyutiku win, itu nga nibaltug mettin manipud ito maikatlu nga gessar ka ngudu nito baley. Nawe da ngarud binacrun ito segged, ngem natey yin.
10: Ket imulug pe nge Pablu ito segged, se na naglacban nga inanganguy to natey nga bagbagu, ket kinunen na, Madi kayu madanagan, ta uwed biyag nan, kunen na.
11: Ket e Pablu, ito imunec manin, nangan, se nakitkitbar pekkem ka nabayag igida agingga ka agwadawada ngin, se na da pinanawanin.
12: Ket to Eyutiku, niyawir dan, ket naragsakan da nga unay, ta sibibiyag met.
13: Ket dakami, non-ona kami, ta naglugan kami ka bapur nga nagpaili ka Assun. Ngem e Pablu, nanalan ngasin, ket nipatulag na nga makipaglugan kanu dakami ka Assun.
14: Ket ito nadateng nakami ka Assunin, nakilugan dakami ket nawe kami nga amin ka ili nga Mitilene yin.
15: Ito kadamlag na, nawe manin to bapur mi, ket limiwan kami iya batug niya puru nga Siyu. Ket iya kadamlag na manin, dimagas kami ka puru nga Samus. Ket ito kadamlag na manin, nakadateng kami ka ili nga Miletu win.
16: Ket e Pablu, niranta na nga labsan ya ili nga Epesu win, tasun madi kami kanu mabayag ka prubinsiya nga Asiya. Ta kunen na nga magan-ganat kami kuma, ta uwed kami kuma kanu ka Herusalemin no algew Pentekostes, no mabalin.
17: Ket ito kauwed mi ka Miletu, nangibon nge Pablu ka nawe ka Epesu nga nangayab kadito panglakayen nito bungguy mamati ka Epesu.
18: Ket ito dimateng dito pinaayaban nan, kinunen na igida, Dakayu, emmu nu met to gangey ku ito kauwed ku dakayu idi nga prubinsiya nga Asiya, nanipud ito damu nga inumbet ku.
19: Ta ya tarigagay niya Apu ngas to tinungtungpal ku. Nagpakumbaba ngac pe, ket adu ya luluwac se rigrigat ku gapu kadito sicsikap diya Hudyu iyaken.
20: Malagip nu pe nga awan niliblibac ku dakayu nga sursuru nga makatulung dakayu. Ta nangaskasaba se nangisursuru wac dakayu orey iya sangu niya adu nga toley se kadiya babaley nu.
21: Se napasnekkac pe nga mangbagbaga kadiya kapadac nga Hudyu, se orey pe kadiya bekken nga Hudyu, ta nibagac nga sumurut da kuma nga sibababawi e Apu Diyus se mamati da iya Apu tida nga Jesus.
22: Ket itan, agpa-Herusalem mac kun, ta itu ya nibilin niya Ispiritu Santu iyaken. Madic met emmu no nagan nad ya mapaspasamac iyaken antuni.
23: Ngem yan nas emmuc, itu ya ipacpakaemmu niya Ispiritu Santu iyaken. Ta iya tunggal ili nga kap-apennac, ipakaemmu na iyaken nga pagbaludan se rigat kanu ya nakasagana iyaken.
24: Ngem orey a, ta ya biyag ku, bekken ku nga kakengan. Ta ibilang ku nga awan sirsirbi niya biyag ku, tasun matungpal ku ya nakaibonac se ya wangel nga gabay ne Apu Jesus nga ipawangel iyaken, nga itu ya panangipakaemmuc iya Makaparagsac nga Damag maipanggep iya siaayat nga asi ne Apu Diyus.
25: Ket itan, dakayu nga amin nga nadaldalanac nga nangikaskasabaac maipanggep iya panangituray ne Apu Diyus, siguradu wac nga madi dac masingen manin.
26: Itu nga gabay ku nga ibaga dakayu nga nalaing ita, nga bekken ku nga basul no uwed bekken nga maisalakan dakayun.
27: Ta nagtured dac nga nangibaga dakayu iya amin nga panggep ne Apu Diyus.
28: Dikad pe ita, dakayu nga panglakayen, agannad kayu nga tunggal isa, se siputan nu pe diya amin nga mamati nga nitalec niya Ispiritu Santu dakayu iya tunggal bungguy nu. Aywanan nu da nga nalaing, ta bukud ne Apu Diyus da nga arig nga ngininaan na da iya daga niya Anac na.
29: Emmuc nga nad no awan nac kun, uwed da umbet dakayu nga arig nga atap nga asu nga nauyung, ta gabay da nga pirdiyen ya panamati diya toley niya bungguy ne Apu Diyus.
30: Se orey iya bungguy nu mettas, uwed da met pe mangirugrugi nad nga mangisuru ka busid, ta gabay da nga awisen diya pasurut niya Apu tasun sumurut da met igidan.
31: Itu nga agannad kayu ngarud, ket laglagipen nu kuma to winangwangel ku ito kauwed ku dakayu ka unus tellu nga dagun, nga awan sardeng ku nga nangbagbaga iya tunggal isa dakayu, orey algew-gabi, ket adu ya luluwac gapu dakayu itun.
32: Ket ita, ipaaywan nakayu e Apu Diyus, se iya siaayat nga asi na nga nikari na dactida. Ta itu ya makapabileg iya panamati tida se ya makaecde iya tawid nga nikari na kadiya amin nga toley na.
33: Ket ito nangisursuru wac dakayu, awan inapalac nga kuwarta nu winno balituc nu winno luput nu.
34: Ta emmu nu nga iyaken mettas to makaemmu kadito masapul ku se dito kabulun ku, ta uwed mettas to tarabakuc itun.
35: Itu yan to peyeng ku nga ipaspasingen dakayu, nga aggaget tida kuma, tasun makatulung tida kadiya makasapul ka tulung. Ta malagip tida kuma to kinunen ne Apu Jesus, nga kinunen na, Dacdackel ya anggem niya mangecde ngem iya maecdan, kunen ne Apu Jesus itun. Itu yan to gibus nga kinagi ne Pablu.
36: Ket ito nalpas ne Pablu to nagkagi yin, nagparintumeng da nga amin, se da nagkararag.
37: Ket amin da, nagberberrit da nga tutu win, ket inarakup da se inag-agkan da nge Pablu,
38: ta lumdaang da gapu iya pumanaw nan, se nangruna ito kinagi na nga madi da nad kanu agsisingen nin. Se da nawe nitulud ito bapurin.