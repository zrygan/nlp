1: Ket itun, enna Sesarya, uwed isa nga lalaki nga agnagan ka Kurnelyu. Ket e Kurnelyu, kapitan niya isa nga bungguy suldadu nga maawagan ka Kumpanya Italyana.
2: Ket orey bekken nga Hudyu nge Kurnelyu, igina se diya kabbalay na, managdayaw da met pe e Apu Diyus. Nakaasi pe nga unay kadiya Hudyu nga napanglaw, se managkararag pe e Apu Diyus.
3: Iya namensan nga algew, iya banda alas tres iya gidam, uwed nalawag nga nasingen na iya parparmata na nga isa nga anghel ne Apu Diyus. Ket linumnec to anghel ito edyan na nga kinunen na, Kurnelyu! kunen na.
4: Ket nakam-amutleng ngarud nge Kurnelyu ito anghel, ta nakigtut mettin, ket kinunen ne Kurnelyu, Nagan na, apu? kunen na.
: Ket kinunen nito anghel, Silalagip nge Apu Diyus ikew, ta inannamungan na dito karkararag mu, se emmu na pe ya panangaasim kadiya makasapul.
5: Ket itan, mangibon ka ka toley nga mawe ka Huppa ngin, nga mawe da ayaban ya toley nga agnagan ka Simon nga inagan da pe ka Pedru.
6: Aged-edyan iya pingit niya baybay iya baley niya isa nga Simon nga agdaldalus ka lalat nga para laku, kunen na.
7: Ket ito pimanawin to anghel, uwed pinkawan ne Kurnelyu nga duwa kadiya katulung na, se isa nga katulungan na nga suldadu nga managdayaw pe e Apu Diyus.
8: Ket ito naibaga na nga amin dito kinagi nito anghel iginan, nibon na da ka Huppa ngin.
9: Iya matuun ito kadamlag na, umad-adenni dito nibon ne Kurnelyu ka Huppa ngin. Ket e Pedru, nawe nagkararag iya nasimpa nga atep de Simon.
10: Ket nabisin nge Pedru win, ket gabay na ya mangan kuma ngin. Ket ito madama pekkem diya agut-utu, uwed nipasingen ne Apu Diyus e Pedru iya parparmata na.
11: Ket nasingen na nga arig nga nalukatan ya langit, ket uwed arig nga dackel nga ules nga dinumsag iya edyan na nga naibaluyubuy nga nasiluwan diya sulsuli na.
12: Ya mayan nito ules, ket amin nga kita an-animal, aguy-uyas se sibsibud.
13: Ket uwed met nagicna na nga timec nga kinunen na igina, Gumnukat kan, Pedru, ta agparti ka ka sidaem kadiyan, kunen na.
14: Ngem kinunen ne Pedru, Ay, madi met mabalin, Apu! Ta madic ngarud nga kanen diya agten kadiyan nga naibilang nga dakec se maiparit nga masida dakami nga Hudyu, kunen na.
15: Ket kinunen manin nito timec igina, Di ka ibilang nga dakec ya nibilang ne Apu Diyus nga nadalusin, kunen na.
16: Nametlu nga naariman ya agten iyan, ket kalpasan na, dagus nga naipangatu to sinan-ules ka langitin.
17: Ket e Pedru, pinanpanunut na no nagan ngata ya banag nito nipasingen ne Apu Diyus igina ito parparmata na. Ket pag-isu, dito toley nga nibon ne Kurnelyu, uwed dan ito ruwangan niya paraangan nito baley ne Simonin, ta nasmac dan.
18: Ket imawag da nga emmuwen da no iyan ya paged-edyanan nito Simon nga inagan da pe ka Pedru.
19: Ket e Pedru, uwed pekkem ito atep nga ut-utuben na to naipasingen igina ito parparmata na. Ket kinunen niya Ispiritu Santu iginan, Uwed tellu nga lalaki nga makasapul ikew win.
20: Umulug kan, ta mibulun ka igida, nga awan duwaduwam, ta iyaken ya kin-ebbon igida, kunen na.
21: Ket ito nakaulug nge Pedru win, kinunen na kadito naibon, Iyaken met ya masapul nu. Nagan kad ya numbetan nu? kunen na.
22: Ket dito naibon, kinunen da, E Kapitan Kurnelyu ya nangibon dakami. Ket e Kapitan Kurnelyu, isa nga nalinteg nga toley, se managdayaw e Apu Diyus. Ket orey pe amin diya padam nga Hudyu, raemmen da pe. Ket nibon nakami idi, ta uwed kanu isa nga anghel ne Apu Diyus nga mangpaayab igina ikew, tasun denggen na kanu diya ibagam, kunen da.
23: Ket pinalnec ngarud ne Pedru da, ket dimagus da met pe ito baley yin.
: Ket ito kadamlag na, nibulun nge Pedru kadito nibon ne Kurnelyu. Uwed da pe kakabsat ka pammati nga iHuppa nga nangbulun igina.
24: Ket ito kadamlag na manin, dimateng da ka Sesarya. Ket uwed da amin de Kurnelyu, diya kabagiyan na se diya gagayyem na nga ag-agton, ta nisangapalbet na da pe.
25: Ket ito lumnec nge Pedru win, sinabet ne Kurnelyu, ket naglakeb iya sangu ne Pedru nga sidadayaw igina.
26: Ngem e Pedru, pinagsikad na nge Kurnelyu, ket kinunen na, Agsikad ka a, ta toley yac met pe, kunen na.
27: Dikad pe nagtetebbar dan nga linumnec ito baley na, nga nawe nangdateng kadito adu nga toley nga naurnung.
28: Ket kinunen ne Pedru igida, Emmu nun ya ugali mi nga Hudyu, nga maiparit dakami ya makigayyem dakayu nga bekken nga Hudyu, winno orey lumnec iya baley nu. Ngem nipakaemmu ne Apu Diyus iyaken nin nga awan kuma toley nga ibilang ku nga dakec winno maiparit.
29: Dikad pe ito pinaayaban dac, bekken nac nga nagmadi nga umbet dakayu idi. Ket ita, itu ya gabay ku nga emmuwen dakayu, no ape nga pinaayaban dac? kunen na.
30: Ket agten idi to kinunen ne Kurnelyu: Itu ya maikapat nga algew win nanipud ito napasamac iyaken, ta uwed dac itun nga agkarkararag idi nga baley ito alas tres, nga agten mettas idi nga uras iya gidam. Ket pagamwac ngas nga uwed lalaki nga agsisikad iya sanguc nga sumilsilap ya luput na.
31: Ket kinunen nito lalaki iyaken, Kurnelyu, inannamungan ne Apu Diyus ya kararag mu, se laglagipen na diya panangaasim kadiya makasapul.
32: Mangibon ka ka toley nga mawe ka Huppa ngin, nga mawe da ayaban ya toley nga agnagan ka Simon nga inagan da pe ka Pedru. Aged-edyan iya pingit niya baybay iya baley niya isa nga Simon nga agdaldalus ka lalat nga para laku, kunen nito lalaki iyaken.
33: Itu nga sigida nga pinaayaban naka, ket gapu iya panangaasim, inumbet kan. Ket itan, naguurnung kami nga amin nga sidadayaw iya imatang ne Apu Diyus, tasun aggigicna kami kadiya amin nga paikagi niya Apu ikew, kunen ne Kurnelyu.
34: Ket rinugiyan ngarud ne Pedru ya nangaskasaba nga kinunen na, Nalawag met iyaken nin nga awan nga tutu idumduma ne Apu Diyus kadiya toley.
35: Ta awaten na met ya orey nagan na nga toley iya orey awac nga nasyun, no e Apu Diyus ya ipatpateg na se no wanglen na pe diya nalinteg.
36: Emmu nun ya Makaparagsac nga Damag nga nipakaemmu ne Apu Diyus dakami nga iIsrael maipanggep e Jesu Kristu nga Apu diya amin nga toley. Ta e Jesus, igina ya mangitunus dactida e Apu Diyus.
37: Ket emmu nu met pe ya maipanggep kadito naar-ariman iya prubinsiya nga Hudya se diya duduma nga prubinsiya idi nga pagiliyan. Ket nangrugi diyan nga napasamac enna prubinsiya nga Galilya, kalpasan nito panangikasaba nito Juan ito panangbacbautisar na.
38: Ket emmu nu met pe nga pinili ne Apu Diyus nge Jesus nga iNasaret nga naecdan iya Ispiritu Santu se iya pannakabalin na. Ket nagpaspasyar nge Jesus nanipud ka Galilya, nga timultulung kadiya toley, se pinalaing na pe diya nasairuwan nga toley, ta uwed met nge Apu Diyus igina.
39: Ket dakami nga apustules na, mangipakaemmu kami iya pudnu maipanggep kadiya nasingen mi, nga amin dito winangwangel na ka Herusalem, se orey pe kadiya amin nga il-ili mi nga Hudyu. Se nasingen mi pe nga nilansa da met ka krus, nga itu ya nakatayan na.
40: Ngem e Apu Diyus, pinagungar na met nge Jesus iya maikatlu nga algew, se na nibon nga nagpasingen ka toley.
41: Nakisangu kami ngarud pe igina nga nangan kalpasan nito panagungar na. Ngem bekken nga amin nga toley ya nakasingen e Jesus itun, ta dito nakasingen igina, dakami ngas nga pinili ne Apu Diyus nga mangipakaemmu iya pudnu maipanggep igina.
42: Ket nibilin pe ne Jesus nga mangikasaba kami kadiya toley, nga ipanecnec mi kanu nga sipapasnec nga e Jesus, igina ya dinutukan ne Apu Diyus nga mangikeddeng no nagan na ya pagtungpalan diya toley nga sibibiyag pekkem se diya natey yin.
43: E Jesus met to nipakaemmu dito amin nga mammadtu nga Hudyu itun, ta nipakaemmu da nga gapu iya kinaturay na, mapakawan diya basbasul diya amin nga mamati igina, kunen ne Pedru kade Kurnelyu.
44: Ket ito agkagkagi pekkem nge Pedru, inumbet ya Ispiritu Santu nga nagedyan kadito amin nga aggigicna ito kagkagiyen ne Pedru.
45: Ket dito mamati nga Hudyu nga nibulun e Pedru nga gayat ka Huppa, nasdaaw dan kadito iSesarya. Ta orey bekken da nga Hudyu, inalubuwan met pe ne Apu Diyus da iya Ispiritu Santu.
46: Ta nagicna da nga nagkagkagi da ka nadumaduma nga pagkakagi, se nagicna da pe ya panagdaydayaw da e Apu Diyus.
47: Ket kinunen ne Pedru kadito kabulun na, Uwed met pe kadidi ya Ispiritu Santu win, nga agten pe dactida. Dikad pe madi tida ngarud nga maiparit ya panagbautisar da ka danum, kunen na.
48: Ket nibilin ngarud ne Pedru nga mabautisaran dan, gapu iya panamati da iya kinaturay ne Jesu Kristu win.
: Ket kalpasan na, pinagedyan pekkem de Kurnelyu nge Pedru iya edyan da ka sumagpipiga nga algew pekkem.