1: Kakabsat, tarigagayac nga unay nga maisalakan kuma diya padac nga Israelita, ket itu pe ya ikarkararag ku e Apu Diyus.
2: Ta orey mapanecnekkac nga napasnec da nga tutu iya panagdaydayaw da e Apu Diyus, madi da met latta maawatan ya kinapudnu niya ipakaemmu na.
3: Ta madi da maawatan maipanggep iya panangpalinteg ne Apu Diyus ka toley, ket pinadas da nga palinteggen diya beggi da gapu kadiya wanglen da. Itu nga di da pinaiturayan iya panangibilang kuma ne Apu Diyus igida nga nalinteg iya imatang na.
4: Ngem ya kinapudnu na, e Kristu met ya nakatungpalan nito Linteg ne Muyses, tasun maibilang nga nalinteg iya imatang ne Apu Diyus diya amin nga mamati e Kristu.
5: Lagipen tida kuma pe dito nisurat nito Muyses maipanggep iya toley nga gabay na kanu ya mapalinteg kuma sigun iya paglinteggan niya Linteg. Nisurat nito Muyses nga, Ya toley nga makatungpal kadidi nga paglinteggan, agbiyag nad nga situtured gapu kadidi, kunen na.
6: Ngem bekken nga agten iyan ya pannakapalinteg niya toley sigun iya paglinteggan niya panamati. Ta nisurat pe nito Muyses nga, Madi ka kuma ipagarup nga masapul nga uwed agpangudu nga mawe ka langit, kunen na, ket kayat na nga kagiyen nga tasun uwed kuma mangipasegged nga mangelbet e Kristu idi dactida.
7: Se kinunen na pe, Madi ka kuma pe ipagarup nga masapul nga uwed agpasegged nga mawe iya nakaun-uneg nga edyan, kunen na, ket kayat na nga kagiyen nga tasun uwed kuma mawe mangiyunec e Kristu manipud iya edyan diya natey.
8: Bekken kuma ngarud nga agten iyan ya panangipagarup tida, ta kunen na pe, Arig nga denni ikew ya kagi ne Apu Diyusin, ta peyeng nga itu ya balbalikasem se lemlemtam, kunen na. Ket itu met ya kagi ne Apu Diyus maipanggep ka panamati, nga itu pe ya kagi nga ikaskasaba mi.
9: Ket idi ngarud ya banag niya kagi nga ikaskasaba mi: No ibalikas mu nga ipakaemmum nga tutu nga e Jesus ya ibilang mu nga Apum, se no patiyem iya lemlemmet mu nga igina ket pinagungar ngarud ne Apu Diyus, ket maisalakan ka nad met.
10: Ta gapu iya panamati tida nga tumaud iya lemlemmet tida, maibilang tida nga nalinteg iya imatang ne Apu Diyus. Ket se gapu pe iya panangibalikas tida nga panangipakaemmu tida maipanggep iya panamati tida, ket maisalakan tida.
11: Ta agten met iya kunen na iya Bibliya nga, Madi nad mapaay ya orey nagan na nga mamati igina, kunen na.
12: Ket agpaay met yan kadiya amin nga toley, ta awan pakaidumaan iya imatang ne Apu Diyus diya bekken nga Hudyu kadiya Hudyu. Ta ya Apu mettas ya Apu diya amin nga toley, ket ipaay na ya panagkaasi na kadiya amin nga umawag igina.
13: Ta kunen na iya Bibliya nga, Diya amin nga umawag nad iya Apu, nga sitatalec iya kinaturay na, ket maisalakan da nad met, kunen na.
14: Ngem madi met makaawag diya toley igina no di da pekkem mamati igina. Ket madi da met pe mabalin ya mamati igina no di da pekkem nadamag ya maipanggep igina. Ket madi da ngarud madamag ya maipanggep igina no awan mangikasaba igida.
15: Se awan ngarud mawe mangikasaba no awan maibon. Ket agten met iya kunen na iya Bibliya nga, Pakaragsakan ngarud ya umbet diya mangipakaemmu ka damag nga makaparagsac, kunen na.
16: Ngem diya duduma nga Israelita nga napadamagan iya Makaparagsac nga Damag, madi da met nipangag. Ta agten pe ito kunen nito mammadtu nga Isayas itun nga kinunen na, Awan namati kadiya nikasaba mi, Apu, kunen na.
17: Dikad pe maemmuwan tida nga mamati diya toley gapu iya maipadamag igida. Ket ya panangipadamag kadiya toley, itu ya pakaemmuwan da maipanggep e Kristu.
18: Kaynun no pagarupen nu nga madi pekkem nadamag dito toltoley to damag. Ngem ya kinapudnu na, ket nadamag da mettin, ta agten met iya kunen na iya Bibliya nga,
: Nagwaras ya panangipadamag da
: iya amin nga lubung,
: ket gapu iya nipakaemmu da,
: nakadamagin diya toley
: iya amin nga lubung,
: kunen na.
19: Ket idi manin ya kunec: Kaynun no pagarupen nu nga madi naawatan diya Israelita itun ya panggep ne Apu Diyus kadiya bekken nga Hudyu ita. Ngem agten idi: E Muyses mettas to kaonaan nga nangibaga kadiya Hudyu maipanggep iyan, ta nipaisurat ne Apu Diyus igina nga kunen na,
: Pagimunen nakayu nad kadiya toley nga
: bekken pekkem nga naibilang nga toley ku.
: Paungten nakayu nad kadiya toley nga
: ibilang nu nga kurang ya pannakaawat da,
: kunen na.
20: Ket to Isayas, nagtured pe itun nga nangibaga iya kagi ne Apu Diyus, nga kunen na,
: Naaskuran dac kun
: diya bekken nga mangsapsapul iyaken.
: Nagpakaemmu wac kun
: kadiya bekken nga mangaw-awag iyaken,
: kunen na.
21: Ngem no maipanggep kadiya Israelita ita, kinunen na, Peyeng ngac nga mangaw-awis nga siaasi kadiya toley nga nasukir se nasubeg, kunen na.