Ket iya isa nga algew, pinaadenni ne Jesus dito sangapulu ket duwa nga adalan na. Ket nitalec na igida ya panangituray kadiya sairu, tasun uwed pannakabalin da nga mangpatalew kadiya sairu se mangpalaing kadiya orey nagan na nga sakit winno diperensiya niya beggi.
Ket igida didi diya nagnagan dito sangapulu ket duwa nga apustules: Mona, e Simon nga managan pe ka Pedru, se e Andres nga kabsat ne Simon, se e Santiyagu nga anac ne Sebedyu, se e Juan nga kabsat ne Santiyagu,
de Pelipe nge Bartulume, e Tumas se e Matyu nga agsingsingir ka buis, se e Santiyagu nga anac ne Alpiyu, se e Tadyu,
se e Simon nga maawagan ka Pasnec, se to Hudas Iskariyute, nga itu to nangiyawat iya Apu.
Ket didi nga sangapulu ket duwa, nibon ne Jesus da, nga binilin na da nga kinunen na, Madi kayu mawe kadiya orey nagan na nga edyan diya bekken nga Hudyu se diya il-ili diya iSamarya.
Mawe kayu lugud kadiya maiyarig ka karneru nga naiwawan, nga kapututan pe nito Israel.
Ket mawe kayu ngarud, ket mangaskasaba kayu kuma nga kunen nu, Dandani yin ya panangituray niya Nailangitan, kunen nu.
Palaingen nu diya agsakit, paungaren nu diya natey, paunayen nu diya agkutel, se pagtalawen nu diya sairu kadiya maluganan. Ket didi nga naitalec dakayu, naecde da nga awan bayad na, itu nga madi kayu met agpabayad iya panangitulung nu kadidi.
Madi kayu agbalun ka ingina nu nga balituc, pirac man, winno burinsi iya bulsa nu.
Madi kayu pe agitarey ka legpi, winno parutap nga badu, se reserba nga palloka man, winno sacgukud. Ta ya agtarabaku, maikari ngarud nga maecdan ka pagbiyag na.
Ket no dumateng kayu iya isa nga ili winno puruc, agsapul kayu ka umili nga rumbeng nga mangsangaili dakayu. Ket ya baley na mettas ya pagdagusan nu, agingga nga di kayu pumanaw iyan nga ili.
Ket no umuneg kayu iya baley da, kablaawan nu da.
Ket no tutu nga rumbeng diya bumaley iya kablaaw nu, maipaay kuma ngarud igida ya talna nga nikablaaw nu. Ngem no bekken da nga rumbeng, ket dakayu was met ya pakaipaayan niyan nga talna ngin.
Ket no uwed madi mangrispitar dakayu, winno madi da gabay ya dumngeg iya ikasaba nu, ket panawan nu ngarud yan nga baley winno ili yin, nga sapuken nu met iya imatang da ya tapuc iya saka nu.
Ket ibagac dakayu ya kinapudnu na, nga no timpu nad niya panangukum, nangnangruna nad nga kaasiyan ne Apu Diyus dito iSuduma se iGumura ngem diya toltoley iyan nga ili nga madi mangrispitar dakayu.
Ket ita, ya panangibon ku dakayu, ket arig mettas nga uwed karneru nga iturung ku iya edyan diya atap nga asu nga nauyung. Itu nga agsalsalingag kayu kuma ngarud nga arig nga malaga, se nanacman kayu kuma pe nga arig nga kalapati.
Agannad kayu ngarud kadiya duduma nga toley, ta iyawat dakayu nad kadiya kunsehus da, se sapliten dakayu ka latiku iya uneg mettas diya gigimungan da.
Ket gapu iyaken, maisangu kayu nad kadiya agtuturay se ar-ari. Ket itu nad ya gundaway nun nga mangipakaemmu igida se kadiya bekken nga Hudyu, maipanggep iyaken.
Ket nad no ipasangu dakayu, madi kayu madanagan no kumaan kuma niya kagiyen nu, winno no nagan na kuma ya ikagi nu igida. Ta iyan nga kanitu, maipakaemmu nad dakayu no nagan ya kagiyen nu.
Ta ya kinapudnu na, bekken nga agtaud nad dakayu diya ikagkagi nu, no di ket agtaud iya Ispiritu mettas niya Ama nu, nga igina ya agkagkagi nad gapu dakayu.
Ket diya toltoley, iyawat da nad nga ipapatey orey diya kakabsat da mettas. Ket agten nad pe iyan ya wanglen diya ama kadiya anac da. Agten met pe diya anac, sukiran da nad met diya naganac igida, ket ipapatey da nad da.
Ket no dakayu, kagura dakayu nad diya amin nga toltoley gapu mettas iya pannakitipun nu iyaken. Ngem maisalakan met diya mangitured kadiya agten kadiyan agingga nga di da pekkem malabes.
Ket no irurumen dakayu diya toltoley niya isa nga ili, agtalew kayu was iyan, nga mawe kayu iya sabali. Ta ya kinapudnu na, sacbay nga matungpal nu nad ya pakaibonan nu kadiya amin nga il-ili niya Israel, ket agparang met ya Anac nga Naipatoley yin.
Emmu nu nga ya agad-adal, bekken met nga nangatngatu ngem iya mangisursuru igina. Agten pe ya tagabu, bekken met nga nangatngatu ngem iya amu na.
Kustu no matulad kuma niya agad-adal ya ugali niya mangisursuru igina, se no matulad kuma niya tagabu ya ugali niya amu na. Ket iya agten iyan, no iyaken nga maiyarig ka apu niya isa nga baley ya panaganan diya toltoley nga Beelsebub, di ngarud nakarkaru ya dakec nga ipaay da dakayu nga maiyarig ka kabbalay ku?
Dikad pe madi kayu kuma ngarud mansing ka toley. Ta ya kinapudnu na, masapul nga maiparangarang nad diya amin nga palimed ita, se maipakaemmu nad met diya amin nga madi naipadlaw ita.
Ngarud, diya ibagbagac dakayu ita nga sililimed iya gicbet, ipakaemmu nu nad met nga silalatac iya wada. Ipakaemmu nu ngarud diya banbanag nga naiyasasim dakayu ita, nga arig nga ipkaw nu nad manipud iya tuctuc diya babaley.
Ket bekken kuma nga diya mabalin nga mangpatey ngas iya beggi ya kansing nu, ta madi da mabalin ya mangpukaw iya kararuwa. Ngem ya kansing nu kuma nga gennung, ket e Apu Diyus. Ta igina, uwed lugud ya turay nga mangpatey iya beggi se mangpukaw pe iya kararuwa ka impiyernu.
Panunuten nu pe yani: No diya sibud nga lignes, malaku da met ka pisus ngas ya duwa. Ngem orey eteng ya pateg da, awan met orey isa igida nga matey, no di pekkem ipalubus niya Ama nu.
Ket no dakayu, orey ya bilang mettas diya ebbuc nu, emmu na met pe.
Dikad pe madi kayu lugud mansingin, ta napatpateg kayu met ngem iya orey adu nga lignes.
Itu nga amin nga mangipakaemmu nga siaannamung iya imatang diya toley iya pannakitipun da iyaken, ket ipakaemmuc nad pe nga siaannamung iya imatang niya Amac nga uwed ka langit ya pannakitipun ku kadiyan nga toley.
Ngem ya mangipakaemmu iya imatang diya toley nga di nac kanu annamunganin, ket ipakaemmuc nad met iya imatang niya Amac nga uwed ka langit, nga madic pe annamungan nga pulusin.
Mabalin nga ipagarup nu nga inumbet tac tasun pagtutunusec kuma diya toltoley idi nga lubung. Ngem ya kinapudnu na, ya numbetac, bekken nga agbanag ka panagtutunus diya toley, no di lugud agbanag ka panagkukuntra da.
Ta ya numbetac, ket tasun mangpakuntra ngac kadiya toltoley. Ta gapu iyaken, maikuntra met ya lalaki iya ama na. Ket ya anac nga babey, maikuntra pe iya ina na. Ket agten pe ya manugang nga babey, maikuntra met iya katugangan na nga babey.
Ket diyan nad kabbalay mettas niya toley diya gumura igina.
Ket ya toley nga napatpateg igina ya ama winno ina na ngem iyaken, bekken nga maikari nga maibilang nga toley ku. Se agten pe no ipatpateg niya isa nga toley ya anac na nga lalaki winno babey ngem iyaken, bekken met nga maikari nga maibilang nga toley ku.
Se bekken pe nga maikari nga maibilang nga toley ku ya madi mangitured iya arig nga panangagtu na iya krus na nga pakailansaan na mettas, tasun sumurut iyaken.
Ket ya mangipaidam iya biyag na, mapukaw nad mettas igina ya kaipapennan niya biyag na. Ket ya mangipalikud nga gennung iya panangipateg na iya biyag na gapu iyaken, masmac na nad ya kaipapennan niya biyag na.
Ket ya mangrispitar dakayu, maibilang nga iyaken mettas ya rispitaren na. Ket iya agten iyan, ya mangrispitar iyaken, rispitaren na met pe ya nangibon iyaken.
Ket ya mangrispitar iya isa nga mammadtu gapu iya panangipateg na kadiya ibon ne Apu Diyus nga mammadtu na, ket maecdan nad iya agten mettas nga gun-guna nga maecde kadiya mammadtu. Se ya mangrispitar iya isa nga nalinteg nga toley gapu ta napateg igina ya panagariman kadiya nalinteg, ket maecdan nad met iya agten mettas nga gun-guna nga maecde kadiya nalinteg nga toley.
Ket tutu met nga siguradu nga magun-gunaan nad ya orey mangpainum ngas ka danum iya isa kadidi nga naibilang nga nababa ngas nga toley, no painumen na gapu ta emmu na nga pasurut ku, kunen ne Jesus.