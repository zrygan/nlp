1: Ket dakayu nga amu diya tagabu, ipaay nu was ya nalinteg se rumbeng kadiya tagabu nu. Ta laglagipen nu kuma nga uwed met pe Apu nu, nga uwed ka langit.
2: Ket no maipanggep iya panagkararag, puminget kayu kuma nga sipapasnec se siiiyaman nga peyeng.
3: Ket ikarkararagan dakami kay pe, tasun ecdan nakami nge Apu Diyus ka gundaway iya panangipakaemmu mi iya kagi na. Ta maikasaba mi kuma ya panggep na maipanggep e Kristu, nga madi pekkem naipakaemmu itun. Ket itu pe yan ya gapu na nga uwed dac nga sibabaludin.
4: Ikarkararag nu kuma ngarud nga mailawlawag ku kuma nga nalaing yani nga ikasabac, sigun iya rebbeng niya saad ku.
5: Ket no maipanggep iya panagbiyag nu iya imatang diya madi pekkem mamati, ket nasirib kayu kuma, nga usaren nu ngarud ka nabaru diya amin nga gundaway nu igida.
6: No makitbar kayu igida, naalumamay kuma nga peyeng ya panagkagi nu, nga arig nga sida nga naasinan, tasun makapaawis kuma igida. Ta no agten iyan, sisasagana kayu ngarud ka kustu nga isungbat nu kadiya orey nagan na nga agsaludsud dakayu.
7: Ket e Tikiku ya mangipadamag nad dakayu iya amin maipanggep iya kasasaad ku wi. Igina ya isa nga patpatgec nga kabsat, se managtulung ka toley, se kabulun ku nga agsirsirbi iya Apu.
8: Itu nga ibon ku ngarud iyan nga edyan nu, tasun maemmuwan nu kuma ya kasasaad mi, se tasun pabilgen na ya panpanunut nu.
9: Ket kabulun na pe nga mawe iyan nge Unesimu, nga isa met pe nga managtungpal, se patpatgen tida nga kabsat, se kailiyan nu mettas. Ket igida nad diya mangipadamag dakayu kadiya amin nga mapaspasamac idi.
10: Ket makikumusta pe kanu dakayu nge Aristarku nga padac nga balud idi, se e Markus nga kapinsan nito Bernabe. Ket no dumateng nge Markus iyan, laglagipen nu nga barbaruwen ya kablaaw nu igina, maikanatad mettas ito nibagac dakayu itun nga wanglen nu kuma no makadateng iya edyan nu.
11: Ket kumusta nu kanu pe, kunen ne Jesus, nga managan pe ka Hustu. Ket malacsid kadidi nga tellu, awan duduma kadito padac nga Hudyu nga mamati nga makibulubulun iyaken idi nin iya panangipakaemmuc maipanggep iya panangituray ne Apu Diyus. Ket didi nga tellu, pakaragsakac da ngarud met.
12: Ket e Epapras met pe, nga isa mettas dakayu, nga isa nga agsirsirbi e Kristu Jesus, ket makikumusta kanu pe dakayu. Ket peyeng nga sipapasnec nga mangikarkararag dakayu e Apu Diyus. Ta gabay na met no nabaked kuma ya panamati nu, se awan nga pulus duwaduwa nu maipanggep iya orey nagan na nga tarigagayan ne Apu Diyus dakayu.
13: Ket iyaken mettas ya makapanecnec iya panaggaget na nga maipaay dakayu, se para kadiya toley enna Lawdisiya, se ka Hiyerapulis.
14: Ket pakumustaan nakayu pe nge Lukas nga patpatgen tida nga duktur, se e Demas.
15: Ipakumusta dac kay pe kadiya kakabsat enna Lawdisiya, se e Nimpas pe, se diya mamati nga aggigimung iya baley na.
16: Ket no nabasa nu yani nga suratin, ipakagtu nu kay pe kadiya mamati enna Lawdisiya, ta paibasa nu kay pe igida. Ket no dakayu, paalac nu kuma pe to isa nga surat ku nga nipakagtuc igida ka Lawdisiya, tasun maibasa pe dakayu.
17: Ket no e Arkipu, idi kuma ya ibaga nu igina: Tungpalem kuma ngarud ya rebbeng nga naitalec ikew maigapu iya panagsirbim iya Apu, kunen nu.
18: Ket iyaken mettas nga Pablu ya nangisurat idi nga nod-odi, nga itu ya pakumustac dakayu. Ikararagan dac kay iya pannakaibalud ku wi. Ket uwed kuma dakayu ya siaayat nga asi ne Apu Diyus.