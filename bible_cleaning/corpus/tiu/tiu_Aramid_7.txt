1: Ket to kangatuwan nga agsirsirbi iya Templu, sinaludsud na e Esteban no pudnu dito kinagi dito nagsistigu maikuntra igina.
2: Ket amin didi ya nisungbat ne Esteban kadito kunsehales: Dakayu nga aamma se wawagic, igaed nu kay nga denggen ya amin nga kagiyec, ta ipalagip ku kuma dakayu ya maipanggep kadito am-ama tida itun. Ket itun pekkem, e Apu Diyus nga kadayawan, nagpasingen ito Abraham nga ama tida, ito kauwed pekkem nito Abraham ka Mesuputamya, ito di na pekkem nagalis ka Haran.
3: Ket kinunen ne Apu Diyus igina itun, Panawam mun ya ilim se diya kabagiyam, ta agalis ka ka sabali nga lugar nga isuruc nad ikew, kunen na.
4: Itu nga pimanaw ngarud to Abraham ito ili nga Kaldeyu nga sakup niya Mesuputamya, se nawe ka ili nga Haran. Ngem kalpasan niya pannakatey nito ama nito Abraham, pinagalis manin ne Apu Diyus nga inumbet iya lugar nga pagedyanan tida ngi nin.
5: Ket awan met ginet idi nga nipabagi ne Apu Diyus igina itun, orey ngas no is-isa ngadpa. Ngem orey ito awan pekkem anac nito Abraham nga patawidan na kuma, nikari ne Apu Diyusin nga ipabagi na kanu igina se kadiya putputut na yani mettas nga lugar, kunen na.
6: Ket nipakaemmu pe ne Apu Diyus nga gan-gannaet nad diya kapututan nito Abraham ka sabali nga pagiliyan, ket matagtagabu da se maparparigat da kanu kadiyan nga umili, ka unus eppat nga gasut nga dagun.
7: Ngem kinunen pe ne Apu Diyus nga dusaen na kanu diya mangtagabu igida. Ket dito kapututan nito Abraham, pawayawayaan na da kanu kadiyan nga mangtagabu igida, tasun sumoli da idi mettas nga lugar nga agdaydayaw e Apu Diyus, kunen na itun.
8: Ket uwed pakalaglagipan ito kari ne Apu Diyus kade Abraham. Itu to nibilin ne Apu Diyus kade Abraham nga kugiten da kanu amin diya anac da nga lalaki. Dikad pe kinugit ngarud nito Abraham to anac na nga Isaac ito maikawalu nga algew na nanipud ito pannakaiyanac na. Ket ito nagputut pe to Isaac, kinugit na pe to anac na nga Hakub. Ket agten pe to Hakub, kinugit na pe dito sangapulu ket duwa nga an-anac na nga akin-putut dactida nga Hudyu.
9: Ngem dito am-ama tida nga an-anac nito Hakub, inimanan da met itun nge Huse nga adi da. Itu nga nilaku da met nge Huse kadito toley nga nangipen igina ka Ehiptu. Ngem uwed met igina nge Apu Diyus.
10: Ket e Apu Diyus ya timulung e Huse ka amin dito nakaparparigatan na, ta e Paraun nga ari dito iehiptu, nagustuwan na nge Huse, ito naemmuwan na ya kinasirib na. Itu nga nisaad nito Ari Paraun nge Huse nga gubernadur ka Ehiptu. Ket e Huse met pe ya pinagaywan na kadito amin nga sansanicwa nga uwed iya palasiyu na.
11: Ket to napasamac itun, uwed dackel nga panagbisin ka Ehiptu se iya pagiliyan nga Kanaan nga nagedyanan de Hakub nga am-ama tida, ket naparigatan da nga aminin, ta awan nasmac de Hakub nga kanen dan.
12: Ket ito nadamag ne Hakub nga uwed kanu pekkem makan ka Ehiptu, nibon na ngarud dito anac na nga am-ama tida nga nawe nagkalap antuni. Itu to nona nga nawe da.
13: Ket ito pedwa da ya mawe yin, nagpakaemmu to Huse kadito kakabsat na. Ket itu pe yin to nakaemmuwan nito Ari Paraun kadito duduma nga kabagiyan ne Huse.
14: Ket e Huse, pinalbet na ka Ehiptu nge Hakub nga ama na se amin dito duduma nga kakabagiyan na. Pitu nga pulu ket lima da nga amin.
15: Ngarud, nawe de Hakub ka Ehiptu itun, ket antuni to nakatayan nan se dito anac na nga nagputputut dactida.
16: Ket dito bangbangkay da, naisoli da ka Sikem nga naitamen ito tatamennan nga ngininaan nito Abraham kadito anac nito Hamor enna ili nga Sikem.
17: Ket ito nabayag da enna Ehiptu win, imadu dito kapututan nito Abraham antuni. Ket itun, dandani yin to pannakatungpal nito nikari ne Apu Diyus ito ama tida nga Abraham nga pasoliyen na da kanu iya pagiliyan tida ngi.
18: Ket itun, uwed met sabali nga ari da nga naisaad ka Ehiptu win. Madi na met em-emmu to Huse.
19: Ket to winangel nito ari dan, sinicsikapan na met dito am-ama tida. Ket dakec to winangel na igida, ta pinilit na da pe nga madi mangistimar kadiya anac da, tasun matey da.
20: Ket itu to pannakaiyanac nito Muyses. Ket nakay-ayat nga ebbing. Ngem tellu nga bulan nas to panangistimar igina diya naganac igina ka baley da.
21: Ket ito madi da maisoroc nge Muysesin, di da naistimarin. Ngem ito babey nga anac nito Ari Paraun, nimet na nge Muyses, se na pinadackel nga nibilang na nga palbut na nga anac.
22: Ket dito iehiptu, nisuru da e Muyses amin nga sursuru da. Ket ito dimackel lin, adu ngarud ya kabaellan na ka kagi se tarabaku.
23: Ket ito uwed eppat nga pulu nga dagun ne Muysesin, nalagip na ya mawe sumacwar kadito pada na nga Israelita.
24: Ket nadateng na itun ya isa nga kapada na nga Israelita nga nagrangranggasan niya isa nga iehiptu. Ket e Muyses, nawe na nisalakan to kapada na, se nibales na, nga pinatey na met to iehiptu.
25: Pinagarup ne Muyses no maawatan dito pada na nga igina ya nibon ne Apu Diyus nga mangwayawaya igida, ngem madi da met naawatan.
26: Ket ito kadamlag na, uwed manin duwa nga nadateng ne Muyses nga agsuway, ket pada na met nga Israelita didi. Ket bineldac na da nga pagtunusen na kuma, nga kinunen na, Kabulun, agkabsat kayu met, ape nga agsuway kayu? kunen na.
27: Ngem to lalaki nga mangrangranggas, niwalin na ngas nge Muyses, nga kinunen na, Keh! Nagan nangecde ka turay mu? Ikew kad ya mangukum dakami?
28: Gabay nac pe aya nga patayen nga agten mettas ito winangel mu ito iehiptu ito kagabi? kunen na.
29: Ket nansing ngarud nge Muyses ito nagicna na to kinagi nito lalaki, itu nga nagtalew ngarud ka Ehiptu win nga nawe nagedyan ka lugar nga Midyan. Ket ito uwed antuni, nangasawa, se nagputut ka duwa nga lalaki.
30: Ket kalpasan niya eppat nga pulu nga dagun nito panagedyan ne Muyses ka Midyanin, uwed anghel nga nagpasingen igina ito kauwed na enna away nga denni ka Tageytey Sinay. Ket to anghel nga nasingen na, nagparang met iya langa apuy nga gumilgilab iya isa nga tekkut nga kayu.
31: Ket nasdaaw nge Muyses ito nasingen na to kayu. Ket ito imadenni nga emmuwen na kuma, nagicna na met ya timec niya Apu.
32: Ket kinunen niya Apu igina, Iyaken ya Diyus diya am-amam, ta iyaken ya Diyus ne Abraham, Isaac, se Hakub, kunen na. Ket namilpig ngarud nge Muyses iya ansing na, se madi na met naitured din ya simingen iya naggayatan nito timec.
33: Ket kinunen niya Apu e Muyses, Ipac mu ya pallokam, ta nadiyusan ya ginet nga pagsicsikadam, kunen na.
34: Se kinunen na manin e Muyses, Emmuc ngarud diya amin maipanggep kadiya pannakairurumen diya toley ku nga kapadpadam ka Ehiptu, se nagicnac pe diya sulsulag da. Itu nga inumbet tac nga mangwayawaya igida. Mawe kan, Muyses, ta ibon naka ka Ehiptu, kinunen na e Muyses itun.
35: Agten iyan ngarud to kinunen ne Apu Diyus e Muyses, ngem madi met gabay dito toltoley ya agpaipangulu e Muyses itun, ta igina ya nagkagiyan da ito kinunen da nga, Keh! Nagan nangecde ka turay mu? Ikew kad ya mangukum dakami? kunen da itun. Ngem orey agten iyan, e Muyses met latta ya nibon ne Apu Diyus nga mangipangulu se mangisalakan kadito am-ama tida. Ket to anghel nga nagparang ito apuy nga gumilgilab ito kayu, igina ya timulung ito Muysesin.
36: Dikad pe e Muyses ngarud to nangipangulu nga nangidalan kadito am-ama tida nga pimanaw ka Ehiptu. Ket e Muyses, adu dito nakaskasdaaw se pagilasinan nga winangel na ito kauwed da pekkem ka Ehiptu, se ito dimelmang da ito baybay nga maawagan ka Nadgang nga Baybay, se ito panagallaalla da enna away ka unus eppat nga pulu nga dagun.
37: Ket e Muyses, igina met to nangasaba kadito am-ama tida nga Israelita, nga kinunen na nga uwed manin kanu isa nga kapada da nga ibon nad ne Apu Diyus igida nga mammadtu igida, nga agten mettas ito panangibon ne Apu Diyus igina.
38: E Muyses, igina met to naibulun ito bungguy da nga nagallaalla enna away. Se igina met pe to kinatbar nito anghel enna Tageytey Sinay, ket igina pe ya kabulun dito am-ama tida. Igina pe to nagbilinan ne Apu Diyus iya Linteg tida nga pakabiyagan, nga itu kuma pe ya ibaga na dactida.
39: Ngem madi met nipangag dito am-ama tida dito nibagbaga ne Muyses, ta di da gabay ya sumurut e Muysesin, no di tarigagayan da met ya sumoli ka Ehiptu.
40: Ket iya agten iyan, ito uwed nge Muyses enna Tageytey Sinay, kinunen dito toley e Arun, Pangariman nakami kay ka didiyusen nga mangipangulu dakami iya pananalan mi. Ta no e Muyses nga nangitalew dactida ka Ehiptu, di kami met emmu win ya napasamac iginan, kunen da.
41: Ket iya agten iyan, nagariman da ngarud ka bultu da itun nga sinan-baka nga nagdatunan da itun. Ket naragsakan da ito bultu nga inariman da kemmasin.
42: Ket itu nga pinanawan ne Apu Diyus da nga nipamoya na da iya panagdayaw da kadiya bituwen iya abac lawa nga sinan-diyus dan. Ket diyan nga napasamac, itu pe to nipaisurat ne Apu Diyus itun ito libru dito mammadtu, nga kunen na,
: Dakayu nga Israelita,
: bekken met nga iyaken ya nagdatunan nu
: ka animal nga naidaga se napooran,
: ito unus eppat nga pulu nga dagun
: nga naged-edyan nu enna away.
43: Ta dito didiyusen nga inariman nu,
: itu met dito dinaydayaw nu itun.
: Ket inag-agtu nu to balballey
: nga edyan nito didiyusen nu
: nga agnagan ka Moloc.
: Se nitarey nu pe to sinan-bituwen
: nga ladawan nito didiyusen nu nga Repan.
: Itu nga paadeyyuwen nakayu,
: nga maipen kayu ka lugar nga uwed iya
: dumna iya labes niya ili nga Babilunya,
: kunen na.
44: Ito uwed pekkem dito am-ama tida enna away, uwed to pagdaydayawan da nga tulda nga pakalaglagipan da iya kauwed ne Apu Diyus igida. Inariman da to pagdaydayawan maikanatad ito nisuru ne Apu Diyus e Muyses itun, ito nipasingen na ya tabas na.
45: Ket ito natey to Muysesin, simukat to Huswe igina. Dikad pe ito inumbet de Huswe idi nga edyan tidan, inag-agtu da pe to pagdaydayawan da. Ket inabac de Huswe dito toltoley diya pagiliyan diya bekken nga Hudyu, ta uwed nge Apu Diyus nga nangpatalew kadito kakuntra dito am-ama tida. Ket to pagdaydayawan nga tulda, uwed pekkem kadito am-ama tida patingga ito panagturay nito Ari Dabid.
46: Ket nagustuwan ne Apu Diyus to Ari Dabid. Itu nga nikararag nito Ari Dabid e Apu Diyus, nga Diyus nito Hakub, no mabalin nga iyarimanan na kuma nge Apu Diyus ka Templu nga pagdaydayawan igina.
47: Ket to Ari Sulumun nga anac nito Ari Dabid, igina met to nangbangun ito Templu nga pagedyanan ne Apu Diyus.
48: Ngem e Apu Diyus nga Kangatuwan, bekken met nga pagdaydayawan nga inariman toley ya tutu nga pagedyanan na. Ta agten ito kinunen nito isa nga mammadtu itun, nga nipaikagi ne Apu Diyus igina nga kinunen na,
49: Langit met ya pagtugawac,
: se lubung ya pagpatayac kadiya sakac.
: Dikad pe orey nagan na nga maariman nu
: nga pagedyanac winno pagimangac kuma,
: madi met tumutup iyaken nga Apu,
50: ta iyaken ngarud ya namarsuwa ka amin didi,
: kunen na.
51: Ket e Esteban, nituluy na nga kinunen, Ape nga agmulinas kayu mettin? Ta orey Hudyu kayu, madi kayu ipangag diya kagkagi ne Apu Diyus, nga arig kayu met nga dito madi mamati igina. Tultuladen nu pe yin dito am-ama nu, ta sukiran nu pe diya ipaariman kuma niya Ispiritu Santu dakayun.
52: Awan nas pe orey isa kadito mammadtu itun nga madi pinarparigat dito am-ama nu. Se dito nangiwarwaragawag iya maipanggep iya umbet niya Kristu nga nalinteg, ket pinapatey da met. Orey pe dakayu, ta ito inumbet ya Kristu win, liniputan nu, se kayu pinatey.
53: Dakayu met diya naecdan iya Linteg nga nipakaemmu diya anghel itun, ngem di kayu met tinungpal, kunen na. Ket itu diyan dito nilawlawag ne Esteban igida.
54: Ket ito nagicna dito kunsehales to kinagi ne Esteban, nakaunget da nga unay igina nga nangarmet da gapu iya napalaus nga unget da.
55: Ngem e Esteban, naidalan ya panpanunut na gapu iya Ispiritu Santu. Ket limangad nga nasingen na ya dayag ne Apu Diyus, se nasingen na pe nge Jesus nga gasisikadin iya madiwanan ne Apu Diyus.
56: Dikad pe kinunen ne Esteban kadito naggigicna igina, Singen nu kad! Masingec kun ya uwed ka langitin. Masingec met ya Anac nga Naipatoley nga gasisikad iya madiwanan ne Apu Diyus! kunen na.
57: Ngem dito kunsehales, kinumres da nga inpup da diya tingtinga da, se da dimoclos nga amin nga nanglabnuc igina.
58: Ket niruwar da ngarud ito siyudad, ta dampagen da kuma nga patayen nin. Ket dito binon dito kunsehales nga mangdampag e Esteban, nipaaywan da diya kebal da ka isa nga lalaki nga agnagan ka Saulu, se da binatu nge Estebanin.
59: Ito madama da pekkem nga mangdamdampag e Esteban, nikararag ne Esteban nga kinunen na, Apu Jesus, alac mu ya kararuwac, ta matey yac kun! kunen na.
60: Se nagparintumeng, ket binilgan na ya kararag nan nga nipkaw na, Apu, pakawanem kay didi nga toley idi nga basul da iyaken, kunen na. Kalpasan na nga nagkagi ka agten iyanin, natey mettin.