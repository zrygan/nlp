Ket ito namensan, uwed nge Jesus nga gasisikad iya pingit nito baybay ka Genesaret. Ket umadenni mettin diya toltoley igina agingga nga inil-ilet dan, ta gabay da ya agdengngeg iya kagi ne Apu Diyus.
Ket itun, uwed met nasingen ne Jesus nga duwa nga bangka iya pingit nito baybay. Awan toley kadito bangka, ta dito mangngalap, dinumsag dan, ket daldalusan dan diya iket da.
Ket limugan ngarud nge Jesus iya isa kadito bangka, nga itu to bangka ne Simon. Ket nibaga na e Simon nga ipadeyyu na kuma kanu ka eteng iya gacdang. Kalpasan na, nagtugew nge Jesus ito bangka, nga nangisuru kadito toltoley yin.
Ket ito nalpas ya panangisuru nan, kinunen na e Simon, Iturung mu ya bangkam iya bettung, ket iwayat nu diya iket nu, ta agkalap kayun, kunen na.
Ket kinunen ne Simon, Mistru, nagwacwakas kami met nga nagkalap, ngem awan pulus naalac mi. Ngem orey agten iyan, no iwayat mi nga kunem, tungpalec ngarud ya kagim, kunen na.
Ket niwayat da ngarud dito iket, ket adu met gayam diya lames nga naalac da, ket nistay pe napigisin dito iket da.
Itu nga pinalbet da ngarud diya kabulun da nga uwed ito sabali nga bangka, tasun umbet da tumulung igida. Ket nawe da ngarud, ket pinnu da met ka lames dito duwa nga bangka, agingga ka dandani nga lumned din dito bangka.
Ket nadlaw ngarud nito Simon Pedru ya banag nito napasamac, itu nga nagparintumeng ngarud iya sangu ne Jesus, nga kinunen na, Adeyyuwan nac kay Apu, ta managbasul lac ngas met, kunen na.
Ta nasdaaw ngamin nge Simon se amin diya kabulun na pe gapu ito kaadu nito nakalapan da nga lames.
Ket nasdaaw ngarud pe dito duwa nga kabulun ne Simon, nga itu de Santiyagu nge Juan nga anac ne Sebedyu.
Ket kinunen ne Jesus e Simon, Madi ka madanagan. Ket manipud ita, toley nga gennung ya arig nga kalapem mun, kunen na.
Ket ito nigacdang da dito bangka dan, pinanawan dan, pati amin-amin nga sansanicwa dan, ket simurut da ngarud e Jesusin.
Ket iya namensan, ito uwed nge Jesus iya isa nga ili, uwed met lalaki nga nasanap ka kutel. Ket ito nasingen na nge Jesus, nawe naglakeb iya sangu na, ket nagpacpakaasi nga kinunen na e Jesus, Apu, emmuc nga mapalaing nac met, no gabay mu, kunen na.
Ket inicman ngarud ne Jesus to nakutel, nga kinunen na, Gabay ku met. Malaingan ka ngarudin, kunen na. Ket sigida met nga naipac kin to kutel nito lalaki.
Ket nibilin ne Jesus igina nga kinunen na, Awan pangibagbagaam idi! Mawe ka ipasingen ya beggim iya agsirsirbi iya Templu, se mangipadaga ka ka maikanatad iya bilin nito Muyses, tasun maipanecnec kadiya toltoley ya pannakapalaing mu, kunen na.
Ngem imad-adda lugud nga nagdinamag nge Jesus, ket adu nga unay diya toley nga nawe naggigicna igina se nagpaagas igina kadiya sacsakit da.
Ngem masansan nga agpacni nge Jesus, nga mawe iya away, tasun agkararag.
Ket iya isa nga algew, ito mangisursuru nge Jesus, uwed da pe nagtugtugew iyan nga Parisiyu se manursuru iya Linteg. Gayat da kadiya amin nga il-ili ka Galilya se ka Hudya, se uwed da pe gayat ka Herusalem. Ket uwed met e Jesus ya pannakabalin ne Apu Diyus nga mangpalaing ka agsakit.
Ket itun, uwed da pe lalaki nga nangelbet e Jesus ka isa nga lugpi nga nakaida iya ida na. Iyuneg da kuma ito baley nga edyan ne Jesus, tasun ipen da kuma iya sangu na.
Ngem gapu iya kaadu diya toley, awan pangidalanan da nga mangiyuneg ito lugpi. Itu nga niyunec da met iya atep nito baley, se da binotbotan ya atep. Ket binaluyubuy da to lugpi nga nakaida pekkem ito ida na. Binaluyubuy da ngarud, se da nipadsag iya sangu ne Jesus, iya tengnga dito toltoley.
Ket e Jesus, ito nalasin na ya panamati dito lalaki, kinunen na ito lugpi, Gayyem, napakawan diya basbasul mun, kunen na.
Ket dito manursuru iya Linteg, se dito Parisiyu, kinunkunen da iya lemlemmet da, Ahah! Maikuntra met e Apu Diyus ya kagkagiyen nidi nga toley! Awan met makapakawan ka basul no di yas e Apu Diyus, kunen da.
Ngem emmu ne Jesus to uwed iya lemlemmet da, itu nga kinunen na igida, Ape nga agten iyan ya lemlemtan nu?
Nagan ngarud ya nalaclaka nga patiyen nu? No kunec igina nga, Napakawan diya basbasul mun, winno no kunec igina nga, Bumangun kan se manalan kan?
Ket itan, panecnekkac ngarud dakayu nga ya Anac nga Naipatoley, uwed turay na idi nga lubung nga mamakawan ka basul. Ket kinunen nan ito lalaki nga lugpi, Ket ikew, bumangun kan. Bacrunem ya idam, se agawir kan, kunen na.
Ket sigida nga bimangun mettin to lugpi iya imatang da nga amin, ket binacrun na ngarud to ida na, se nagawirin, nga nagdaydayaw e Apu Diyusin.
Napalaus met ya seddaaw dito amin nga toltoley. Ket nidaydayaw da ngarud nge Apu Diyus, ket kinunen da nga siaansing, Tutu met nga nakaskasdaaw didi nga nasingen tida ita nga algew, kunen da.
Kalpasan niyan, pimanaw manin nge Jesus iyan. Ket nasingen na ya isa nga agsingsingir ka buis, nga agnagan ka Lebi, nga nakatugew iya upisina nga babayadan ka buis. Ket kinunen ne Jesus igina, Suruten nac, kunen na.
Ket ginumnukat ngarud nge Lebi, ket pinanawan na amin diya sansanicwa na, nga nawe simurut e Jesusin.
Ket e Lebi, pinangili na met itun nge Jesus enna baley na. Ket adu dito makisangsangu igida nga mangan, nga agsingsingir ka buis se diya duduma pe nga toltoley.
Ket dito Parisiyu se dito kabulun da nga manursuru iya Linteg, nagtanabotob da, nga kinunen da kadito adalan ne Jesus, Ape nga kasangsangu nu nga mangan se umin-inum diya agsingsingir ka buis se diya managbasul? kunen da.
Ket e Jesus met to simungbat igida, nga kinunen na, Bekken met nga diya nakaradkad ya makasapul ka mangngagas, no di lugud diya agsakit.
Ket agten nac met iyan, ta ya numbetac, bekken met nga tasun awisec diya nalinteg nga toley, no di lugud diya managbasul, tasun agbabawi da, kunen na.
Ket kinunen da e Jesus, Diya adalan ne Juan nga Mammautisar, ugali da met ya masansan nga agar-ariman ka kari da nga di mangan, ket agkarkararag da, agten met diya pasurut diya Parisiyu. Ngem diya adalan mu nga gennung, awan met iparit da iya beggi da nga kanen da se inumen da, kunen da.
Ket kinunen ne Jesus, Kaspagarigan no uwed pakalun, ket bayat niya kauwed pekkem niya nubyu kadiya kabulun na, rumbeng kad aya nga iparit nu igida ya mangan? Bekken met!
Ngem madatngan nad ya timpu nga maipanaw igidan ya nubyu, ket itu nad mettin ya timpu nga mangiparit da iya beggi da nga mangan, kunen na.
Ket kinagi pe ne Jesus igida yani nga pangngarig: Madi tida met pumigis iya kabarbaru nga kawwes tasun uwed itakup tida iya daan nga kawwes. Ta no agten iyan ya wanglen tida, duwa ngin ya sipar nan. Ta uwed ngarud pigis nito kabarbaru nga kawwes, ket to maitakup, bekken pe nga maitutup iya pakaitakupan na.
Ket kaspagarigan manin no ya papayan ka basi, madi met rumbeng nga ipay tida ya banal nga basi ka daan nga kadus nga lalat. Ta no agten iyan ya wanglen tida, bettaken nad met niya banal nga basi ya kadus nga lalat. Ket iya agten iyan, mibuyat nad ya basi yin, se mapirdi pe yin ya nakaipayan na nga kadus nga lalat.
Dikad pe no ya banal nga basi, ket ya kabarbaru kuma ngarud nga kadus nga lalat ya pakaipayan na.
Ket pudnu pe nga ya toley nga nairuwam iya baac nga basi yin, di na gabay ya banal, ta kunen na nga, Naim-imas met ya baac, kunen niyan nga toley yin, kunen ne Jesus.