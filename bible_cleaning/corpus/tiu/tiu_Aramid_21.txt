1: Ito nagpakada kami de Pablu nga nangpanaw kadito iepesu win, nagbapur kami nga nagtarus ka puru nga managan ka Kus. Ito kadamlag na, nawe kami ka puru nga Rudas, se nanipud ka Rudas, nawe kami ka ili nga Patara.
2: Ket ito nakasmac kami ka bapur nga mawe ka Penisiya, nakilugan kami manin, ket naggunay kami manin.
3: Nasingen mi to puru nga Sipre ito dumna iya makatigid mi ito dakami nga tumalib. Se kami nangaw-as ka prubinsiya nga Sirya, nga dimsag kami ka ili nga Tiru, ta itu ya pagidsagan da kadiya karga nito bapur.
4: Ket sinapul mi diya pasurut niya Apu nga taga-antuni, ket ito nakasmac kamin, nagedyan kami antuni ka makaduminggu. Ket dito mamati nga taga-ennan, naidalan ya panpanunut da gapu iya Ispiritu Santu, ket nibilin da e Pablu nga madi kuma kanu mawe ka Herusalemin.
5: Ket ito nakaduminggu kami antuni nin, pimanaw kami lattan. Ket igida nga amin nga pasurut nga pati babey se diya aanac da, nawe dakami nitulud patingga iya pingit niya baybay iya laskig nito ili, ket nagparintumeng kami nga nagkararag ito panapanag.
6: Ket ito nagpakada kamin, naglugan kami ito bapurin. Ket dito pasurut, nagawir da met pe yin.
7: Ket manipud ka Tiru, nituluy mi ya panagbapur mi agingga ka ili nga Tulemayda. Isa nga gabi mi antuni nga nakiam-amlang kadito kakabsat mi ka pammati.
8: Ket ito kadamlag na, nawe kami ka ili nga Sesarya. Nagedyan kami ito baley de Pelipe, nga isa nga mangipakaemmu iya Makaparagsac nga Damag. Igina ya isa kadito pitu nga napili nga katulungan ka Herusalem itun.
9: Ket e Pelipe, uwed da eppat nga anac na nga babbalasang, nga mangikaskasaba iya kagi ne Apu Diyus.
10: Ket ito sumagpipiga nga algew kami antuni nin, uwed pe isa nga mammadtu nga inumbet nga gayat ka Hudya nga agnagan ka Agabu.
11: Ket ito nakadateng ito edyan mi, nimet na ya barikes ne Pablu. Pinungu na diya bukud na nga saka se diya ima na, se na kinunen, Ya Ispiritu Santu, kunen na nga ya akin-kuwa iya barikes nga idi, igina nad ya punguwen diya Hudyu ka Herusalem, nga agten iya pannakapungu diya sakac se imac ki. Ket iyawat da nad pe kadiya bekken nga Hudyu, kunen na.
12: Ket ito nagicna mi se dito toltoley antuni to nipadtu nito Agabu, pinilit mi ngarud nge Pablu nga nibaga mi nga madi na kuma ituluy ya mawe na ka Herusalemin.
13: Ngem kinunen ne Pablu, Ape nga berberritan dac? Pasakitan nu was ya nakem ku iya agten iyan. Nakasagana ngac kun nga agrigat iya pannakapunguc, se orey no patayen dac ka Herusalem gapu iya panamatic iya kinaturay ne Apu Jesus, kunen na.
14: Ket ito madi kami magapusin, pinalubusan min, ket kinunen mi ngas nga ya gabay niya Apu kuma ya matungpalin.
15: Ket ito di mabayag, nagbulay kami, se kami nawe ka Herusalemin.
16: Ket uwed diya pasurut niya Apu nga iSesarya nga nangitulud dakami ka Herusalem. Nipen dakami ka baley de Nasun nga iSipre, nga nabayag nga pasurut niya Apu win. Ket antuni kami nga nagedyan.
17: Ket naganggem dito kakabsat mi ka pammati ka Herusalem, ito sinumpuc kami de Pablu.
18: Ket ito kadamlag na, nawe kami de Pablu nga nangsacwar e Santiyagu, ket uwed pe antuni amin dito panglakayen da.
19: Ket ito kinablaawan ne Pablu dan, nisalaysay na amin dito nipawpawangel ne Apu Diyus igina nga para kadiya bekken nga Hudyu, ito nawe nangaskasaba igida.
20: Ket ito nagicna de Santiyagu yan, nagdaydayaw da ngarud e Apu Diyus. Ket kinunen da e Pablu, Emmum kabsat, nga rinibribu ya bilang diya Hudyu nga mamati e Jesus itan. Ket amin da, managtungpal da nga sipapasnec iya Linteg tida nga Hudyu.
21: Ngem itan, nadamag da dito isursurum kanu kadiya pada tida nga Hudyu nga agedyan kadiya ili diya bekken nga Hudyu. Ket dakec kanu met, ta isurum kanu nga baybay-an da kuma ya Linteg nito Muyses, ta madi ka kanu nga palubusan da iya panangipakugit da kadiya an-anac da, se iya panangtungpal da kanu kadiya ug-ugali tida nga Hudyu.
22: Ket itan, nagan na ngarud ya wanglen tidan? Ta siguradu nga madamag da nga sinumpuc ka idi nin.
23: Dikad pe tungpalem ngarud yani nga ibaga mi ikew: Uwed eppat nga lalaki dakami idi nga uwed kari da e Apu Diyus, ket dandani agpatingga to kari dan.
24: Itu nga mibulun ka kuma igida, ta makitipun ka iya pannakadalus da nga maikanatad iya ugali tida nga Hudyu. Se kalpasan niya pitu nga algew, ikew kuma ya makaemmu kadiya masapul da nga gastuwen, tasun agpakiros dan. Dikad pe iyan ya pakasingnan diya toley yin nga agtungpal ka pe iya Linteg tida. Ket maemmuwan da pe nga busid to nadamag da maipanggep ikew.
25: Ket no maipanggep kadito bekken nga Hudyu nga mamati pe e Jesus, uwed nadisisyunan mi nga bilin nga nisurat mi igidan, nga madi da mangan kadiya makan nga naidatun ka didiyusen, se madi da pe nga agsida ka daga, winno iya karni animal nga di napadaga. Se madi da pe makikamalala. Itu diyan to kinunen de Santiyagu e Pablu.
26: Ket e Pablu, binulun na ngarud dito eppat nga lalaki ito kadamlag na nga nawe da pinaariman to pannakadalus da. Kalpasan na, imuneg iya Templu, ta nipakaemmu na nga uwed pekkem pitu nga algew sacbay na nga agkabas to kari da, nga itu nad ya panagdatun da ka datun para iya tunggal isa igidan.
27: Ngem ito dandani manggibus to pitu nga algew win, uwed Hudyu nga iAsiya nga nakasingen e Pablu ito Templu. Itu nga nibaga dito iAsiya kadito adu nga toley, tasun makipagunget da pe e Pablu. Ket tinkem ngarud dito iAsiya nge Pablu win.
28: Ket nip-ipkaw da nga kinunen da, Ala, kabulun nga iIsrael! Tulungan dakami kay! Ta igina yani nin to toley nga agpaspasyar ka amin nga luglugar, nga agisursuru ka dakec maikuntra dactida nga Hudyu, se iya Linteg tida se iya Templu wi. Se bekken nas nga iyan, ta nangilnec pe ka bekken nga Hudyu idi nga lugar niya Templu tida, nga mangmansa mettin iya Templu nga nasantuwan, kunen da.
29: Kinunen da met ya agten iyan, gapu ta nasingen da nge Trupimu nga iepesu nga nibulubulun e Pablu itun iya ili, dikad pe pagarup da no nilnec ne Pablu nge Trupimu ito Templu.
30: Ket dito toltoley ka Herusalem, nakaunget da nga amin ito nagicna da to kinagi dito iAsiya. Itu nga nanagtag da nga naguurnung ito Templu. Ket tinkem da nge Pablu, se da pinarorod nga niruwar manipud iya uneg nito Templu, ket dagus da nga nigiset dito gagayangan na.
31: Ket tutu nga pinanggep da nga patayen, ngem to kumander nga agituray kadiya suldadu antuni, nadamag na nga amin dito toltoley iya Herusalem, agriribuc da kanun.
32: Itu nga binulun nito kumander diya duduma nga kapitan se diya suldadu da, nga nagtatagtag da nga nawe nangdateng kadito toltoley. Ket ito nasingen dito toley to kumander se dito suldadu, nisardeng da ya panagkabil da e Pablu.
33: Ket to kumander, nawe ngarud ito edyan ne Pablu ket linabnuc na, se na pinapungu ka duwa nga kawar. Ket sinaludsud na kadito toltoley no nagan ya nagan na, se no nagan ya winangel na.
34: Ket nagsasabali dito nip-ipkaw dito toltoley nga sungbat da. Itu nga madi nailasin nito kumander no nagan ya pudnu, ta napagas met dito toltoley yin. Dikad pe nibilin nito kumander nga maipen nge Pablu iya kampu.
35: Ngem ito nadateng da to agdan nito kampu, masapul nga itayag dito suldadu nge Pablu win, ta napalausan to unget dito toltoley igina.
36: Ta sumursurut nga pumpumkaw diya adu nga toley nga kinunen da, Patayen tidan! kunen da.
37: Ket ito dandani da maiyuneg nge Pablu ito uneg nito kampu win, kinunen ne Pablu ito kumander, Uwed ibagac kuma ikew, no mabalin, kunen na.
: Ket to kumander, kinunen na, Nih! Emmum met gayam ya kagi Griyegu!
38: Garup ku no ikew to isa nga iehiptu nga nagriribuc itun, nga nangipangulu kadito eppat nga ribu nga toley nga managdacdakec, ito nawe da nga sangkabungguy enna away, kunen na.
39: Ket kinunen ne Pablu, Ay, bekken met. Hudyu wac met nga iTarsu, ya isa nga dackel nga siyudad ka prubinsiya nga Silisiya. Ket pangngaasim, ta uwed gabay ku nga ibaga kadidi nga toley, kunen na.
40: Ket pinalubusan ngarud nito kumander nge Pablu. Dikad pe e Pablu, nagsikad ito agdan nito kampu, se na sininyasan dito napagas nga toltoley nga agulimec da. Ket ito nagtalna nga nalaing dito toltoley yin, nagkagi nge Pablu igida ka kagi da nga Hebriyu.