1: Ket ita, gapu ta napalinteg tidan iya imatang ne Apu Diyus gapu iya panamati tida, ket uwed met pannakaitunus tidan e Apu Diyus gapu ito inariman niya Apu tida nga Jesu Kristu.
2: Ket gapu pe e Jesu Kristu, uwed mettin gundaway tida nga aglak-am iya siaayat nga asi ne Apu Diyus, nga malak-aman tida ngarudin gapu ka panamati. Ket ipatpateg tida mettin yani nga kasasaad tida. Ket agragsac tida ngarudin gapu idi nga namnamaen tida, nga itu ya pakairamanan tida nad mettas e Apu Diyus iya kinadayaw na.
3: Ket bekken nas nga iyan, ta agragsac tida met pe maipanggep kadiya rigrigat tida, ta emmu tida nga maadal tida ya panaganus gapu kadiya rigrigat tida.
4: Ket ya panaganus, agbanag ka nabaru nga kananakem. Ket ya nabaru nga kananakem, agbanag ngarud ka panagnamnama.
5: Ket madi tida ngarud mapaay idi nga namnama tida. Ta nipakaemmu ne Apu Diyus ya ayat na dactidan, nga arig nga nibuyat na dactida, gapu iya Ispiritu Santu nga naipaay dactida.
6: Ket itun, awan pekkem mas kabaellan tida nga mangay-ayu e Apu Diyus, ket itu mettin to kustu nga timpu niya pannakaibon ne Kristu, tasun matey para dactida nga toley nga madi nagdayaw e Apu Diyus.
7: Ngem no diya toley, eteng ngata diya agdisnudu nga matey nga maisunu para iya isa nga natacneng nga pada na. Mabalin ngata nga uwed met makaitured nga matey para iya isa nga nasingpet nga toley.
8: Ngem no e Apu Diyus nga gennung, nipasingen na nga nalaing ya ayat na dactida. Ta ito sibabasul tida pekkem, natey met nge Kristu para dactida itun.
9: Ket gapu ito pannakaidaga na, napalinteg tidan iya imatang ne Apu Diyus. Ket gapu ta napalinteg tidan, nataltalged tida pe yin nga maisalakan tida nad iya unget ne Apu Diyus nga pangukum na.
10: Ta gapu ito pannakatey niya Anac ne Apu Diyus, naitunus tida e Apu Diyusin, orey naikuntra tida pekkem igina itun. Ket itan, gapu ta naitunus tida iginan, di ngarud nasigsiguradu ya panagnamnama tidan iya pannakaisalakan tida, gapu iya biyag ne Jesu Kristu ita?
11: Ket bekken nas nga ya pannakaisalakan tida ya pagragsakan tida, no di lugud agragsac tida pe e Apu Diyus, gapu iya Apu tida nga Jesu Kristu nga nangibalin dactidan nga naitunus e Apu Diyus.
12: Dikad pe itan, gapu ito basul nito nona nga toley, uwed mettin panagbasul idi nga lubungin. Ket pannakatey met ya pagtungpalan niya panagbasul. Ket iya agten iyan, naalisan mettin diya amin nga toley iya pannakabalin niya patey, gapu ta nagbasul tida nga amin.
13: Tutu met yan, ta ya panagbasul toley, uwed mettin itun idi nga lubung, orey ito awan pekkem to Linteg ne Muyses. Ngem no awan linteg nga nabangun, awan pe maibilang nga basul.
14: Ngem orey agten iyan, nanipud ito timpu nito Adan agingga ito timpu nito Muyses, naggundaway met latta kadiya toltoley ya pannakabalin niya patey, orey kadiya toley nga madi nagbasul ka agten ito basul nito Adan, nga nagsalungasing iya bilin ne Apu Diyus.
: Ket to Adan, uwed pakaiyarigan na e Kristu nga di pekkem inumbet itun.
15: Ngem uwed pe pagsabaliyan didi nga duwa. Ta ya sagut nga ipaay ne Apu Diyus gapu e Kristu, sabali met ito basul nito Adan nga naiyalis dactida. Ta gapu ito basul niyan nga is-isa nga toley, ket matawid tida nga amin ya pannakatey. Ngem dacdackel nga unay ya siaayat nga asi ne Apu Diyus, se ya sagut na nga agpaay kadiya amin nga toley, gapu iya siaayat nga asi niya is-isa nga toley, nga itu nge Jesu Kristu.
16: Ket ya pagbanagan niya sagut nga ipaay ne Apu Diyus gapu e Kristu, sabali met pe iya pagbanagan nito basul nito isa nga toley. Ta ya pagbanagan met nito is-isa nga basul nito Adan, ket ya panangeddeng ne Apu Diyus, nga nagtungpal ngarud ka pannakaukum. Ngem no gapu iya sagut nga maipaay gapu e Kristu nga gennung, maibilang nga nalinteg diya toley, orey adu diya naariman da nga basbasulin.
17: Tutu met nga gapu iya basul nito isa nga toley, naggundaway met ya pannakabalin niya patey, gapu mettas iyan nga isa nga toley. Ngem ita, nasigsiguradu lugudin ya panagnamnama tida nga dactida nad met ya aggundaway nga sibibiyag gapu iya isa pe nga toley, nga itu nge Jesu Kristu. Ta inawat tidan ya nawadwad nga siaayat nga asi ne Apu Diyus se ya sagut na nga siaasi dactida, nga itu ya pannakaibilang tida nga nalinteg iya imatang na.
18: Ngarud, ya pagbanagan nito is-isa nga basul, ket itu ya panangukum ne Apu Diyus kadiya amin nga toley. Ngem ya pagbanagan nito is-isa nga nalinteg nga nawangel, ket itu met ya pannakaibilang diya amin nga toley nga nalinteg da. Ket iya agten iyan, maecdan tida nga amin ka biyag nga agnanayun.
19: Tutu met, ta gapu ito panagsukir nito isa nga toley e Apu Diyus, naibilang tida nga amin nga managbasul. Ngem ya isa, gapu ito panangtungpal na kadiya gabay ne Apu Diyus, mabalin tida pe nga amin nga maibilang nga nalinteg.
20: Ket ya Linteg ne Muyses, nabangun itun tasun maemmuwan diya toley nga adu diya pakabasulan da. Ngem orey no imadu diya basbasul dito toley, ket ad-adu latta met ya siaayat nga asi ne Apu Diyus.
21: Agten iyan ngarud, tasun orey naggundaway ya basul, nga agbanag met iya pannakatey, ket aggundaway kuma lattan ya siaayat nga asi ne Apu Diyus, nga itu ya agbanag iya pannakaibilang tida nga nalinteg. Ket iya agten iyan, maecdan tidan ka biyag nga agnanayun gapu e Jesu Kristu nga Apu tida.