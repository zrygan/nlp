1: Ket itun, nadamagin dito apustules se diya duduma nga Hudyu nga agkakabsat ka pammati enna pagiliyan diya Hudyu, nga uwed da pe yin bekken nga Hudyu nga mamati iya kagi ne Apu Diyusin.
2: Ket ito nawe nge Pedru ka Herusalemin, dinlaw dito duduma nga Hudyu nga mamati e Jesus, nga kinunen da,
3: Ape nagedyan se nakikan ka kadiya bekken nga Hudyu? kunen da e Pedru.
4: Dikad pe nilawlawag ngarud ne Pedru igida dito amin nga napasamac manipud ito damu na, nga kinunen na,
5: Ito kauwed ku ka ili nga Huppa nga agkarkararag, uwed nipasingen ne Apu Diyus iyaken iya parparmatac. Ket uwed arig nga dackel nga ules nga naibaluyubuy nga nasiluwan diya sulsuli na. Ket naggayat ka langit nga dinumsag ito edyan ku.
6: Ket ito bettabettaac, nasingec nga namayanan met ka an-animal, aguy-uyas se sibsibud.
7: Ket uwed met pe nagicnac nga timec nga kinunen na iyaken, Gumnukat kan Pedru, ta agparti ka ka sidaem kadiyan, kunen nito timec.
8: Ngem kinunec, Ay, madi met mabalin Apu! Ta madic ngarud nga kanen diya agten kadiyan nga naibilang nga dakec se maiparit nga masida dakami nga Hudyu, kunec.
9: Ket kinunen manin nito timec nga gayat ka langit, Di ka ibilang nga dakec ya nibilang ne Apu Diyus nga nadalusin, kunen na met.
10: Ket nametlu nga naariman ya agten iyan, ket kalpasan na, naipangatu ya amin ka langitin.
11: Ket pag-isu met nga uwed inumbet nga tellu nga lalaki nga gayat ka Sesarya, nga nakadateng dan ito baley nga paged-edyanac itun.
12: Ket ya Ispiritu Santu, kinunen na met iyaken nga madi yac kuma nga agduwaduwa nga mibulun igida. Itu nga iyaken se didi nga ennem nga kakabsat tida ka pammati, nibulun kami igida. Ket linumnec kami ngarud ito baley ne Kurnelyu, nga itu to nangpaayab iyaken.
13: Ket e Kurnelyu, nisalaysay na dakami nga uwed nasingen na nga anghel iya baley na, ket kinunen nito anghel igina nga, Mangibon ka ka toley nga mawe ka Huppa ngin, nga mawe da ayaban ya toley nga agnagan ka Simon nga inagan da pe ka Pedru.
14: Ta igina met ya mangilawlawag ikew iya pakaisalakanam se amin diya kabbalay mu, kunen kanu nito anghel.
15: Ket ito rugi pekkem niya panangasabac, inumbet gayamin ya Ispiritu Santu nga nagedyan igida, nga agten pe ito damu nga inumbet na dactida nga Hudyu.
16: Ket nalagip kun to kinagi niya Apu itun, ito kinunen na, To Juan, binautisaran nakayu ngarud ka danum itun. Ngem uwed nad panagbautisar nu nga pannakaiyalubu niya Ispiritu Santu dakayu, kunen niya Apu itun.
17: Ket iya agten iyanin, diya bekken nga Hudyu met pe ya pangipaayan ne Apu Diyus iya Ispiritu Santu, agten pe yin dactida nga Hudyu, ito namati tida pe e Apu Jesu Kristu. Dikad pe ya kunec, madic kuma ngarud kuntraen ya wangwanglen ne Apu Diyus kunec, kunen ne Pedru.
18: Ket ito nagicna dito mamati nga Hudyu yan, awan met pangdellawan da e Pedru win, no di lugud nagdayaw da e Apu Diyusin, nga kinunen da, Agten iyan ngarudin, ta gabay ne Apu Diyus ya mangipaay pe ka pagbabawiyan diya bekken nga Hudyu, nga pakaecdan da ka biyag nga agnanayun, kunen da.
19: Ito nakatey nito Esteban itun, itu to panangrugi dito duduma nga mamati nga naiwarawara kadiya sabasabali nga il-ili, gapu ta maparparigat dan kadiya madi mamati e Jesus. Ket dito duduma nga naiwarawara, nakadateng da iya pagiliyan nga Penisiya se enna puru nga Sipre se iya ili nga Antiyakiya ka prubinsiya nga Sirya. Ket nibaga didi ya damag maipanggep e Jesus kadiya pada da nga Hudyu, ngem madi da nakibiyang kadiya bekken nga Hudyu.
20: Ngem agten idi ya napasamac itun: Uwed da pe duduma nga lalaki igida nga iSipre se iSirene. Ket nawe da ka Antiyakiya, ket nangasaba da pe kadiya bekken nga Hudyu, nga nikaskasaba da pe igida ya Makaparagsac nga Damag maipanggep e Apu Jesus.
21: Ket gapu ta uwed igida ya tulung niya Apu, adu diya namati e Jesus, nga imapu da igina.
22: Ket to bungguy mamati ka Herusalem, ito nadamag da ya maipanggep kadito bekken nga Hudyu nga mamati enna Antiyakiya, nibon da nge Bernabe antuni.
23: Ket ito nakadateng nge Bernabe ennan, naganggem, ta nasingen na ya nabaru nga nagbanagan niya siaayat nga asi ne Apu Diyus kadito iAntiyakiya. Ket nangpabileg nge Bernabe igida, nga kinagi na nga siiinget igida nga amin nga ituluy da kuma ya panamati da iya Apu, nga madi da kuma agduwaduwa.
24: Ket iya agten iyan, imadu ya bilang dito bekken nga Hudyu nga mamati iya Apu ka Antiyakiya, ta e Bernabe, isa nga nanacman, se paiturayan iya Ispiritu Santu se iya nabaked nga panamati.
25: Ket e Bernabe, nawe na ngarud sinapul nge Saulu ka Tarsu.
26: Ket ito nasmac nan, nipen na ka Antiyakiya. Ket nakadagun da ennan nga nibulubulun kadito mamati antuni, ket adu dito nasursuruwan da ito bungguy da. Ket dito iAntiyakiya nga pasurut niya Apu, igida dito nona nga ninagan diya toley ka Kristiyanu.
27: Ket ito kauwed pekkem de Bernabe nge Saulu ka Antiyakiya, uwed da toley nga inumbet nga gayat ka Herusalem, nga itu diya nangikasaba kadiya paikagi ne Apu Diyus.
28: Agabu ya nagan niya isa igida. Ket nipakaemmu na nga uwed nad dackel nga panagbisin nga umbet iya amin nga lubung, ta itu to nipaikagi niya Ispiritu Santu igina. Ket napatutuwan met yan nga panagbisin ito panagari ne Klawdiyu ka Ruma.
29: Ket dito pasurut niya Apu enna Antiyakiya nga bekken nga Hudyu, nalagip da ya mangipakagtu ka tulung da kadito kakabsat da ka pammati enna pagiliyan diya Hudyu. Nangecde ya tunggal isa, sigun iya kabaellan na nga ecde.
30: Nipakagtu da ngarud kade Bernabe nge Saulu to nakadagupan dito ecde da kadiya panglakayen dito mamati ka Herusalem.