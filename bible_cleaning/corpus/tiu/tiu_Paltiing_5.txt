1: Ket iya diwanan nga ima nito nakatugew ito trunu, nasingec ya isa nga nalukut nga pagbasaan. Nasuratan met ya agsumbangir na, se napigkettan pe ka pitu nga naikapet.
2: Ket nasingec pe ya isa nga naturay nga anghel nga nagkagi ka nabileg, nga kinunen na, Nagan ngata ya maikari nga mangipac kadiya naikapet, se mangucrad idi nga nalukut nga pagbasaan? kunen na.
3: Ngem orey ka langit man, winno iya lubung, winno iya uneg niya ginet, awan pulus maikari nga manglukat se mangsingen iya linaun nito nalukut nga pagbasaan.
4: Itu nga nakabrit tac nga silaladingit, gapu ta awan maikari nga manglukat winno mangsingen iya linaun nito nalukut nga pagbasaan.
5: Ket itun, kinunen nito isa kadito panglakayen iyaken, Madi ka agberritin a, ta singem, nangabac mettin ya Liyun, nga igina ya kapututan nito Huda, se pungut diya kapututan nito Ari Dabid. Iginan ya makaipac kadiya pitu nga naikapet, se mangucrad iya nalukut nga pagbasaan, kunen na.
6: Ket itun, uwed pe nasingec nga Urbun Karneru, ket arig nga isa nga napatey ya beggi na. Nakasikad met iya sangu nito trunu nga linecbut dito eppat nga sibibiyag nga parsuwa se dito panglakayen. Ket to Urbun Karneru, uwed pitu nga sacgud na, se pitu nga mata na, nga itu diya pitu nga ispiritu nito agkapitu nga Ispiritu ne Apu Diyus nga naibon iya amin nga lubung.
7: Ket to Urbun Karneru, nawe na nimet to nalukut nga pagbasaan nga uwed ito diwanan nga ima nito nakatugew ito trunu.
8: Ket ito inalac nito Urbun Karneru to nalukut nga pagbasaanin, naglakeb dito eppat nga sibibiyag nga parsuwa se dito duwa nga pulu ket eppat nga panglakayen iya sangu na, nga dinaydayaw dan. Ket ya tunggal isa igida, nakaikem da ka arpa nga makuwerdasan nga pagtukar, se balituc nga malukung nga napnu ka nabangug nga mapooran, nga itu ya kaiyarigan diya karkararag diya toley ne Apu Diyus.
9: Ket dito naglakeb, kinanta da ya isa nga kabarbaru nga kanta. Agten idi to nikanta da
: Ikew ya maikari
: nga mamet iya nalukut nga pagbasaan
: se mangipac kadito naikapet.
: Ta ikew ya napatey itun,
: ket gapu iya pannakaidaga niya beggim mettas,
: uwed da toley nga sinubbut mu
: nga nipaay mu e Apu Diyus,
: nga gayat iya tunggal kapututan,
: pagkakagi, pagiliyan se nasyun.
10: Ket pinagbalin mu da
: nga isa nga naturay nga bungguy,
: se agsirsirbi nga agpaay iya Diyus tida;
: ket agturay da nad iya lubung,
: kunen da.
11: Ket itun, simingen nac manin, ket uwed nagicnac nga timtimec diya adu nga unay nga angheles, nga rinibribu winno minilmilyun ya bilang da. Ket linecbut da to trunu, se dito sibibiyag nga parsuwa, se dito panglakayen.
12: Ket nagkagkagi da ka nabileg nga kinunen da,
: Ya Urbun Karneru nga napatey itun,
: igina met ya maikari nga pagipaayan
: ka amin nga turay, kinabacnang, sirib,
: pannakabalin, dayaw, kinaari, se pateg!
: kunen da.
13: Ket itun, nagicnac diya kinagkagi diya amin nga naparsuwa nga uwed ka langit, se diya uwed iya lubung, se diya uwed iya uneg niya ginet, se diya uwed ka baybay. Ngarud, nagicnac diya kinagkagi diya amin-amin nga naparsuwa, nga kinunen da,
: Pagipaayan ngarud ya nakatugew iya trunu
: se ya Urbun Karneru
: ka amin nga pateg,
: dayaw, kinaari, se pannakabalin
: ka agnanayun nga awan patingga na!
: kunen da.
14: Ket kinunen dito eppat nga sibibiyag nga parsuwa, Agten iyan kuma ngarudin! kunen da. Ket dito panglakayen, naglakeb da nga agdaydayawin.