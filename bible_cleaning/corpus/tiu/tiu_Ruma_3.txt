1: Ket gapu ta agten iyan, mabalin nga pagarupen nun nga awan paglaingan niya kinaHudyu tidan, se awan sirbi niya ugali nga pannakakugitin.
2: Ngem adu met. Ta ya kangrunaan, diya Hudyu met diya nangitalkan ne Apu Diyus iya nipakaemmu na nga kagi na.
3: Ngem no bekken nga mapagtalkan diya duduma nga Hudyu iya kagi ne Apu Diyus, nagan ngata ya wanglen ne Apu Diyusin? Babawiyen na aya ya kagi na?
4: Bekken met! Ta napudnu met nge Apu Diyus, orey no busid diya amin nga toley. Ta agten ngarud iya kunen na iya Bibliya maipanggep e Apu Diyus, nga kunen na,
: Agten iyan tasun maipasingen
: nga nalinteg ka no agkagi ka,
: se tasun masingen nga mangabac ka
: iya orey nagan na nga mangibaga
: ka maikuntra ikew,
: kunen na.
5: Ngem mabalin nga uwed toley nga agpambar nga kunen na nga bekken nga nalinteg ya panangukum ne Apu Diyus dactida iya unget na gapu iya kinadakec tida. Ta gapu kanu iya kinadakec tida, nalawag nga maipasingen ya kinalinteg ne Apu Diyus. Itu nga madi nactida kuma kanu nga ukumen gapu iya kinadakec tida. Agten iyan ngata ya kadawyan nga pambar diya toley.
6: Ngem bekken, a, ta no tutu nga bekken nga nalinteg nge Apu Diyus iya panangukum na, kumaan ngarud niya pananglinteg na kadiya toley idi nga lubung?
7: Ket agpambar pe diya duduma nga kunen da, Gapu iya kinabusid ku wi, nalawag nga maipasingen ya kinapudnu ne Apu Diyus, ket itu ya agpaay iya pakaidaydayawan na. Dikad pe no nabaru ya pagbanagan niya kinabusid ku, ape nga maukum mac pekkem nga arig nga isa nga sibabasul nga toley? kunen da.
8: Ket ya pagbanagan niya agten iyan nga panpanunut, ket nabaru kanu no agariman tida ka dakec kin, tasun maipasingen kanu ya kinadayaw ne Apu Diyus. Ket uwed da met pe mangpadpadakec iyaken nin, nga pabasulen dac nga ibagac kanu ya agten iyan. Ngem diya agten kadiyan, ket rumbeng met ya pannakaukum da.
9: Kumaan na ngarud? Nabarbaru kad ya kasasaad tida nga Hudyu ngem kadiya bekken nga Hudyu? Bekken met! Ta agten met ito nipalawag kun, nga diya Hudyu se diya bekken nga Hudyu, agpadpada da met nga paiturayan iya pannakabalin niya basul.
10: Agten ngarud iya kunen na iya Bibliya nga agten idi
: Awan pulus toley nga nalinteg
: iya imatang ne Apu Diyus,
: orey ngas no isa.
11: Awan toley nga makaawat iya kinapudnu,
: se awan pe mayat nga mangemmu
: maipanggep e Apu Diyus.
12: Diya amin nga toley,
: inadeyyuwan da nge Apu Diyusin.
: Ket amin da, nagbalin da nga dakec kin
: iya imatang ne Apu Diyus.
: Awan pulus agariman ka nalinteg,
: orey ngas no isa.
13: Diya musung da,
: arig met nga silulukat nga tamen.
: Agkakadakec met nga kinabusid
: ya binalbalikas da.
: Se arig nga makapatey diya kagi da,
: nga maiyarig iya gita malaga ya ibalikas da.
14: Adu met ya balikasen da nga lunud
: se arig nga napet nga kagi.
15: Nalaka pe igida
: ya pumatey ka toley.
16: Ket gapu iya wangwanglen da,
: adu diya napasakitan se naparigat.
17: Pulus nga madi da emmu
: ya makitunus kadiya kapada da.
18: Awan igida ya panagdayaw e Apu Diyus,
: kunen na.
19: Ket naemmuwan tida ngarudin nga diya bilbilin niya Linteg ne Muyses, naipaay da ngarud kadiya Hudyu, nga itu diya nabilin. Ket iya agten iyan, nabangun ya Linteg tasun orey nagan na nga toley, Hudyu man winno bekken nga Hudyu, awan rasun na iya panangukum ne Apu Diyus igina. Nabangun pe tasun maemmuwan ya nagbasulan diya amin nga toley iya lubung ngi.
20: Itu nga awan toley nga mapalinteg iya imatang ne Apu Diyus gapu iya panagtungpal na iya Linteg. Ta ya Linteg, itu mettas ya mangipakaemmu dactida kadiya basbasul tida.
21: Ngem ita, naipakaemmu win ya panangibilang ne Apu Diyus nga nalinteg ya toley iya imatang na, ket awan met pakaibibiyangan niya linteg iya panangibilang na. Orey to Linteg ne Muyses se to kinunen dito mammadtu itun, panecnekkan da pe yan.
22: Ket agten idi: Gapu iya panamati diya toltoley nga mamati e Jesu Kristu, ibilang ne Apu Diyus da nga amin nga nalinteg iya imatang na.
: Agten iyan ngarud, ta iya imatang ne Apu Diyus, awan pulus pagdudumaan diya toley.
23: Ta amin tida, nagbasul tida met, ket awan dactida ya makabael nga mairaman iya nadayaw nga kasasaad ne Apu Diyus.
24: Ngem maibilang tida nga nalinteg iya imatang ne Apu Diyus gapu was iya siaayat nga asi na, nga naisagut dactida gapu met ito panangwayawaya ne Kristu Jesus dactida.
25: Ket igina met ya nisaad ne Apu Diyus nga silalatac, tasun gapu iya pannakaidaga niya beggi na, igina ya pakaudasan nga pakapakawanan diya basbasul diya toley, gapu iya panamati da. Inariman ne Apu Diyus yan, tasun ipasingen na ya kinalinteg na. Ta agten idi: Itun pekkem nga timpu, inanusan na ngas diya toley kadiya basbasul da, nga madi na da dinusa.
26: Ngem iya agdama nga timpu wi, ipasingen ngarud ne Apu Diyusin ya kinalinteg na. Ket iya agten iyan, naipanecnec itan nga nalinteg ngarud nge Apu Diyus, se naipanecnec met pe nga ibilang na nga nalinteg diya mamati e Jesus.
27: Dikad pe madi tida met mabalin ya agpasindayaw maipanggep iya pannakaibilang tida nga nalinteg. Ngarud, awan pagpasindayaw tida, ta bekken nga ya panangtungpal tida iya Linteg ya gapu niya pannakaibilang tida nga nalinteg, no di lugud ya panamati tida ngas ya gapu na.
28: Ta ya patiyen tidan, ket maibilang nga nalinteg ya toley iya imatang ne Apu Diyus gapu ngas iya panamati na, nga awan met pakaibibiyangan niya panangtungpal niya toley iya Linteg ne Muyses.
29: Ket nagan ya kunen tida? Diyan nas Hudyu kad ya akin-Diyus e Apu Diyus? Bekken kad nga igina pe ya Diyus diya bekken nga Hudyu? Igina met! Ta e Apu Diyus, igina ngarud met ya Diyus pe diya bekken nga Hudyu.
30: Ta is-isa ngarud ya Diyus diya amin nga toltoley. Ket no diya Hudyu nga nakugitin sigun iya ugali Hudyu, ibilang na da nga nalinteg gapu iya panamati da. Ket agten met pe iyan diya bekken nga Hudyu nga bekken nga nakugit, ta gapu pe iya panamati da ya pannakapalinteg da iya imatang ne Apu Diyus.
31: Ngem madi kayu kuma nga pagarupen nga gapu idi nga panamati tida, pagbalinen tida nga awanin mamaay niya Linteg ne Muyses. Bekken met nga agten iyan, ta ya kinapudnu na, ket gapu iya panamati tida, ipasingen tida ya pudnu nga kaipapennan niya Linteg.