Ket iya namensan nga Algew Ngilin, nawe nakipangan nge Jesus iya baley niya isa nga pangulu diya Parisiyu. Ket sinicsiiman da nge Jesusin.
Ket itun, uwed iya sangu ne Jesus ya isa nga lalaki nga inumbal.
Itu nga sinaludsud ne Jesus kadito mamasirib iya Linteg, se kadito Parisiyu nga kinunen na, Nagan kad ya ipalubus niya Linteg tida? Mabalin kad ya mangpalaing ka agsakit iya Algew Ngilin, winno bekken? kunen na.
Ngem madi da met negkim.
Ket iya agten iyan, inicman ne Jesus to inumbal nga lalaki, nga pinalaing na ngarud, se na pinagawirin.
Kalpasan na, kinunen ne Jesus igida, Kaspagarigan, no uwed isa dakayu nga uwed anac na winno baka na nga nibaltug nga naipisuc iya isa nga bubun iya Algew Ngilin, di na ngarud sigidaen nga mawe aunen, orey no Algew Ngilin? kunen na.
Ket madi da emmu ya isungbat da igina maipanggep ito saludsud na.
Ket dito duduma nga naawis nga nakipangan ennan, nagpili da met ka nadayaw nga pagtugawan da. Ket gapu ta nadlaw ne Jesus yan, kinagi na yani nga pangngarig kadito nagsasangu antuni
No uwed mangawis ikew nga mawe makipakalun, ket mawe ka, madi ka kuma agtugew iya pagtugawan nga naisagana para iya nadayaw nga toley. Ta kaynun no uwed pe naawis nga nangatngatu ngem ikew ya saad na.
Ket no agten iyan, to nangawis dakayu nga duwa, umadenni nad ikew, nga kunen na, Pangngaasim ta pagtugawen ta iyan yani nga toley, kunen na nad ikew. Itu nga mapaalyew ka nad ngarudin, ket kapilitan nga mawe ka agtugew iya kanunumuwanin.
Dikad pe agten idi kuma ya wanglem: No maawis ka ka agten iyan, mawe ka lugud agtugew iya kanumuwan nga pagtugawan. Ket iya agten iyan, no umadenni nad to nangawis ikew, kaynun no kunen na nad ikew, Gayyem, we ka ngarud agtugew iya nabarbaru nga pagtugawan, kunen na nad ikew. Itu nga maidaydayaw ka nad iya imatang diya kasangsangum.
Ta ya kinapudnu na, diya amin nga mangipadayaw iya beggi da, maipababa da nad met. Ngem ya agpakumbaba, maidayaw nad met nga gennung, kunen na.
Ket kalpasan nito panagpangngarig ne Jesus, kinunen na pe ito Parisiyu nga nangawis igina, No agariman ka kuma ka pangparagsac mu iya panaguudma winno pananggidam, bekken kuma nga diya gagayyem mu diya awisem, winno diya kakabsat mu, winno diya kakabagiyam, winno diya babacnang nga karrubam. Ta no igida ya awisem, mabalin daka nad met nga supapakan nga awisen.
Ngem no uwed iyawis mu nga pangparagsac, awisem lugud diya napanglaw, se diya pukul, se diya piley se diya kulap.
Ket no agten iyan, nagasat ka ngarud, ta diya agten kadiyan nga toley, madi daka masupapakan. Masupapakan ka met nad no panagungar diya napalinteg nga toley, kunen na.
Ket ito nagicna niya isa kadito nakisangu e Jesus yan nga kinagi na, kinunen na met e Jesus, Nagasat ngarud ya toley nga makisangu nga makipangan nad iya pagiturayan ne Apu Diyus! kunen na.
Ket kinunen ne Jesus igina, Uwed isa nga toley nga nangisagana ka dackel nga pangparagsac nga panggidam, ket adu nga toley diya inawis na.
Ket ito uras nito pangparagsac nga panggidamin, nibon na ngarud ya tagabu na nga mawe agibaga kadiya naawis nga kunen na, Umbet kayun, ta naisagana nga aminin, kunen nito naibon nga tagabu.
Ngem dito naawis, nagpapada da nga amin nga nagpambar. Kinunen met niya isa ito tagabu, Ngimina ngac met ka day-as, ket masapul nga mawe yac singen. Dispinsaren dac ngasin a, ta madi yac makalbet, kunen na.
Ket kinunen met nito sabali, Ngimina ngac met ka sangabakid nga baka, ket mawe yac ipadas da. Dispinsaren dac ngasin a, ta madi yac makalbet, kunen na.
Ket uwed manin sabali nga nagkunen nga, Kaas-asawac met, itu nga madi yac makalbet, kunen na.
Ket to tagabu, nagawir ngarudin, se nibaga na amin didi iya amu na nga nangisagana ito panggidam. Ket ito nagicna nito amu na, nakaunget ngarud, ket nagbilin manin ito tagabu na, nga kinunen na, Alistuwam ya mawe kadiya kalkalsada se daldalan iya ili yin, ket elbet mu idi diya napanglaw, diya pukul, diya kulap se diya piley, kunen na.
Ket iya di nabayag, uwed manin to tagabu, ket kinunen na, Apu, natungpalin to bilin mu, ngem uwed pekkem mas pagyanan iya panganan, kunen na.
Ket iya agten iyan, kinunen manin nito amu ito tagabu na, Mawe ka iya ruwar niya ili yin kadiya daldalan se kadiya pacpakarsu, ket pilitem ngarud diya toley nga umbet, tasun mapnu kuma ya baley ku wi.
Ta dito nona nga inawis ku nga madi inumbet, pudnu met nga awan pulus igida ya makaraman iya nisaganac, kunen na. Itu yanin to pangngarig ne Jesus.
Ket ito nituluy ne Jesus to ipeppen na, pudnu ya kaadu diya toley nga mibulubulun igina. Ket nagbaliwag nga nangsangu igida, nga kinunen na,
Ya mayat nga makitipun iyaken tasun agbalin nga pasurut ku, madi met mabalin, malacsid no ipangpangruna na nga mona ya ayat na iyaken ngem iya ayat na iya ama na, se iya ina na, iya asawa na, se kadiya anac na, kadiya kakabsat na, se orey iya mismu nga beggi na mettas.
Se madi pe makapagbalin nga pasurut ku ya orey nagan na nga madi mangitured iya arig nga panangagtu na iya krus na nga pakailansaan na mettas, tasun sumurut iyaken.
Agten iyan ngarud, ta kaspagarigan no uwed dakayu ya mayat nga mangbangun ka nangudu nga maipatdec nga torre. Di na ngarud panunuten pekkem nga mona ya magastu na iya panangibangun na, tasun maemmuwan na no umdas mettas ya kuwarta na nga mangleppas iya ipatdec na?
Ta nad no nalpas na ya pakaisaadan na, kaynun no madi na kabaellan nga ilpasin. Itu nga amin nad diya makasingen iyan, igalgalec da met,
nga kunen da, Nakapatdepatdec ngas ya toley nga iyan ka di na met kabaellan nga leppasen, kunen da nad met.
Kaspagarigan manin no ya isa nga ari, nga uwed sangapulu nga ribu nga suldadu na. Ket no mawe na kuma sabten nga gubaten ya sabali nga ari nga uwed met duwa nga pulu nga ribu nga suldadu na nga umbet mangraut ito isa nga ari, di na ngarud panunuten pekkem nga mona no kabaellan na nga kagubat to umbet nga ari?
Ket no mailasin na nga madi na nga kabaellan nga kagubat, mangibon ngarud ka mawe sumabet iya umbet nga ari no deyyu pekkem, tasun emmuwen na no kumaan ngata niya panagtunus da.
Ket iya agten iyan, maawatan nu kuma nga awan makapagbalin nga pasurut ku, malacsid no panawan na diya amin nga sansanicwa na.
Ya asin kaspagarigan, ket napateg ngarud ya asin. Ngem no naipac ya silem nan, kumaan ngarud niya panangpasilem manin iyan nga asin?
Ket awan sirbi na nga mangpataba iya ginet, orey no mailauc ka bugasu win, itu nga itemsit ngas diya toley yin.
Dakayu nga uwed pannakaawat na, tandaanan nu kuma ngarud yanin, kunen na.