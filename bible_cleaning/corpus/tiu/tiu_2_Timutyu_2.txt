1: Ket ikew, nga ibilang ku nga anac, bumileg ka kuma gapu iya siaayat nga asi nga kuwa tida gapu iya pannakaitipun tida e Kristu Jesus.
2: Ket amin dito nagicnam nga nisuruc kadito adu nga naggigicna itun, ipakaemmum pe yin nga italec kadiya toley nga mapagtalkan. Ket igida ya makabalin nga mangisuru nad pe kadiya duduma.
3: Anusam diya rigrigat mu nga arig nga nalaing ka nga suldadu ne Kristu Jesus.
4: Ket emmu ta nga ya suldadu nga uwed iya nakaibonan na, madi ngarud makibiyang kadiya wangwanglen diya sibilyan, ta gabay na nga ay-ayuwen ya turayen na nga suldadu.
5: Ket maiyarig tida pe iya isa nga makisalisal ka lumba. Ket emmu tida nga ya isa nga makisalisal, awan magun-guna na no di na nga tungpalen ya paglinteggan niyan nga pagsasalisalan da.
6: Maiyarig tida pe iya nagaget nga agwangel iya mumulaan na. Ket emmu tida nga no uwed nad maapitin, ket igina kuma ya mona nga aglak-am iya apit na.
7: Utubem ngarud diya nibagbagac ki, ata emmuc nga ecde ne Apu Diyus ya pannakaawat mu maipanggep kadiyan nga amin.
8: Ket ya laglagipem kuma ngarud nga peyeng, itu nge Jesu Kristu nga napagungar iya pannakatey na, nga igina ya isa nga kapututan nito Ari Dabid. Itu yan ya banag niya Makaparagsac nga Damag nga ikasabac.
9: Ket gapu ta ipalawag ku yan nga Makaparagsac nga Damag, itu ya gapu na nga uwed dac idi nga aglak-am ka rigatin, nga sibabalud dac kun nga sikakawar, nga arig nga isa nga managbasul. Ngem orey maigapus sac ennidi, madi nga gennung nga maigapus ya kagi ne Apu Diyus.
10: Itu nga anusac ngas ya orey nagan na, para kadiya pinili ne Apu Diyus nga toley na. Agten ngarud iyan ya wanglec, tasun maisalakan da pe gapu e Kristu Jesus nga mangiraman igida iya pannakapadayaw na nga madi agpatingga.
11: Tutu met yani nga kunen diya toley
: No nairaman tida iya pannakatey na,
: mairaman tida met pe iya panagbiyag na.
12: Ket no anusan tida
: ya panagrigat tida para igina,
: makipagturay tida nad met igina.
: Ket no kunen tida nga madi tida em-emmu,
: kunen na nad met pe nga di nactida em-emmu.
13: Ket orey no nakapsut ya panamati tida,
: tungpalen na pekkem ya kagi na,
: ta madi mabalin nga baybay-an na
: ya bukud na nga panggep.
14: Ipalagip mu diyan nga banbanag kadiya toltoley ennan. Ket bilinem da iya imatang mettas ne Apu Diyus, nga madi da ngarud pagdidinniskutiran diya awan pagbanagan da nga nabaru. Ta ya agten iyan nga panagdidiskutir, mangpirdi ngas iya panamati diya aggigicna.
15: Ngem ikew, wanglem ya amin nga kabaellam iya imatang ne Apu Diyus, tasun maibilang ka nga isa nga agsirsirbi nga maannamungan. Agannad ka kuma ngarud tasun awan iyalyew mu gapu iya wangwanglem, se tasun kustu ya panangisurum iya kinapudnu nga nipakaemmu ne Apu Diyus.
16: Ket diya panagsusungbat nga madi makaay-ayu e Apu Diyus, adeyyuwam mas, ta mangpadeyyu was diyan kadiya toltoley iya panagdayaw e Apu Diyus.
17: Ket diya agten iyan nga panursuru niya toley, maiyarig iya talingu nga lumanlan. Agten iyan met ya panursuru de Himenyu nge Piletu.
18: Ta igida nga duwa, imadeyyu dan iya pudnu nga sursuru, ket riribuken da mettin ya panamati diya duduma. Ta kunen da nga nalpasin ya panagungar diya natey.
19: Ngem ya panursuru nga gayat e Apu Diyus, madi met mariribuc ya pungut na, ta nabaked met. Ket maiyarig nga namarkaan kadidi nga kagi: Emmu ne Apu Diyus no nagan diya toltoley na. Se kunen na pe, Amin diya umapu igina, ket masapul nga ipac da diya wangwanglen da nga dakec, kunen na met.
20: Kaspagarigan no ya baley niya isa nga bacnang, ket adu diya alikamen iya uneg na. Uwed da napateg, nga agten kadiya naariman ka kuwarta winno balituc, se uwed pe diya nakal-alyew nga naariman nas ka kayu winno naduwin nga ginet. Ket diya napateg nga alikamen, mausar kadiya napateg nga panggep. Ngem diya nakal-alyew nga gennung, se ngas mausar kadiya bekken nga napateg.
21: Arig tida met pe nga iyan, ta ya umadeyyu kadiya nakal-alyew nga banbanag, maiyarig iya isa kadito napateg nga alikamen nga mausar kadiya orey nagan na nga napateg nga panggep niya akin-kuwa igina. Ket awan met sabali nga mabalin nga mangusar iyan, no di ngas ig-igina nga akin-kuwa.
22: Ket no ikew, adeyyuwam kuma ngarud diya ricricna nga kadawyan diya babagu. Ket agintec ka lugud iya panagbiyag mu nga nalinteg, se kadiya mangpabileg iya panamati e Apu Diyus, se iya panagayat, se iya panagtutunus. Ta itu pe ya ugali diya nabaru ya nakem na nga mamati iya Apu.
23: Ket adeyyuwam pe diya awan mamaay na nga panagdidinniskutir, nga agtaud ngas kadiya kurang ya pannakaemmu na. Ta emmum met nga agtungpal da ngas ka panagsusuway.
24: Ngem ya agsirsirbi nga gennung iya Apu, madi mabalin nga makisusuway, no di lugud nanacman kadiya amin nga toley. Ta masapul nga isa nga nalaing nga mangisuru nga di nalaka nga malucsew.
25: Masapul pe nga naannad ya panagbagbaga na kadiya mangkuntra igina, bareng no ecdan ne Apu Diyus ka gundaway da nga agbabawi, tasun maawatan da ya pudnu.
26: Ket iya agten iyan, bareng no agnakem da, se makatalew dan iya panangituray niya diyablu. Ta arig nga nacna dan iya sinan-ilug na, tasun ya tarigagay na ya tungtungpalen dan.