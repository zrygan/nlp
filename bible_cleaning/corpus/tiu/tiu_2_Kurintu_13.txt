1: Idi nga isasacwar ku dakayu, itu ya maikatlu win. Ket no uwed mayat nga mangpabasul iya kapada na iyan nga edyan nu, laglagipen na kuma to naisurat iya Bibliya nga kunen na, No uwed mangpabasul, masapul nga uwed duwa winno tellu nga mangpanecnec maipanggep iya ipabasul na, tasun mapatalgeddan.
2: Ket ito maikadduwa nga kauwed ku iyan nga edyan nu itun, binagbagaac dito nakabasul se dakayu nga duduma pe. Ket itan, bagbagaan nakayu manin idi nga surat ku, orey awan nac iyan. Ket agten idi ya pamagbagac dakayun: Awan makalisi iya pananglinteg ku no uwed dac nad manin iyan.
3: Ket ya pananglinteg ku, itu ya mangipanecnec dakayu maipanggep iyaken, ta gabay nu kanu nga mapanecnekkan no e Kristu ya pudnu nga mangbilin iyaken iya panursuruc. Ket e Kristu, bekken met nga nakapsut ya pananglinteg na dakayu, no di lugud naturay.
4: Ta orey naipasingen nga tutu ya kinakapsut niya kinatoley ne Kristu ito nailansa nga napatey ito krus, ket ita, sibibiyag met manin. Itu ya pakasingnan iya pannakabalin ne Apu Diyus igina. Ket no dakami, uwed pe dakami ya agten mettas nga kinakapsut nga uwed e Kristu itun, gapu iya pannakaitipun mi igina. Ngem no maipanggep iya panagsirbi mi nad dakayu, naturay kami met pe. Ta gapu iya pannakairaman mi iya nakabiyagan ne Kristu gapu iya pannakabalin ne Apu Diyus, situturay kami nad met no umbet kami iyan.
5: Dakayu mettas kuma ya mangemmu iya lemlemmet nu no napudnu ya panamati nu e Kristu. Ngarud, singen nu ya mismu nga panamati nu, ta laglagipen nu kuma met nga uwed mettas dakayu ya kinauwed ne Jesu Kristu, malacsid no busid ya panamati nu, a.
6: Ket no maipanggep dakami, maemmuwan nu kuma nga bekken kami nga busid.
7: Ket ikarkararag mi e Apu Diyus nga madi kayu kuma makaariman ka dakec. Agten iyan ngarud ya ikarkararag mi, ngem bekken nga gapu ta gabay mi nga ipanecnec nga pudnu ya kinaapustul mi, no di lugud gapu ta gabay mi nga diya nabaru ngas kuma ya wangwanglen nu. Itu ya gabay mi, orey no ibilang dakami nga busid iya kinaapustul mi.
8: Ngem bekken kami ngarud nga busid, ta masapul nga agpaay kami ngas iya pudnu, nga bekken nga iya busid.
9: Ta ya kinapudnu na, pakaragsakan mi met no nabileg kayu iya panamati nu, orey no dakami diya maibilang nga nakapsut iya imatang diya toley. Ket ikarkararag mi met pe nga bumilbileg kayu kuma pekkem iya panamati nu.
10: Ket isurat ku didi nin dakayu idi nga surat ku, tasun no umbet tac nad nga sumacwar dakayun, bekken kuma nga unget ya panangipasingec sigun iya turay nga necde niya Apu iyaken. Ta necde na yani nga turay ku tasun mangpabileg gac kuma iya panamati diya toley, bekken nga tasun mangpirdi.
11: Ket kakabsat, idi ya modi nga ibagbagac dakayu idi nga surat kun: Aganggem kayu ngas kuma. Ket palinteggen nu kuma ngarudin ya ugali nu, se tungpalen nu kuma ngarud ya pamagbagac dakayu idi nga surat ku. Agkikinnaawatan kayu kuma, se agtutunus kayu kuma pe. Ket no agten iyanin, uwed met dakayu nge Apu Diyus, nga igina ya pagtaudan niya ayat se talna.
12: Ket agkikinnablaaw kayu kuma ka sipupudnu nga agec nga pangpakumusta nu.
13: Ket makikumusta kanu pe dakayu diya amin nga pada nu nga mamati ennid.
14: Uwed kuma dakayu nga amin ya siaayat nga asi ne Apu Jesu Kristu, se ya ayat ne Apu Diyus, se ya pannakibulun niya Ispiritu Santu.