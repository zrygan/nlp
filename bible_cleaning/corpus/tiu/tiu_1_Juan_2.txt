1: Isurat ku didi nga banbanag dakayu nga patpatgec nga an-anac, tasun madi kayu kuma agbasul. Ngem no uwed makabasul, uwed met agpakaasi nga mangibegbeggi dactida iya Ama, nga itu nge Jesu Kristu nga nalinteg.
2: Ta e Jesu Kristu mettas ya pakaudasan nga pakapakawanan diya basbasul tida, ket bekken nas nga diya basbasul tida, no di pe diya basbasul diya amin nga toltoley iya lubung.
3: Ket masiguradu tida nga tutu nga em-emmu tida nge Apu Diyus no tungpalen tida diya bilbilin na.
4: No uwed toley nga agkunen kuma nga, Em-emmuc kun nge Apu Diyus, kunen na kuma, ngem madi na tungpalen diya bilbilin ne Apu Diyus, ket agbusbusid met yan nga toley, ket madi na met emmu ya pudnu nga pammati.
5: Ngem ya agtungtungpal nga gennung iya kagi ne Apu Diyus, napaw-is nga tutu win ya pagbanagan niya panagayat ne Apu Diyus igina. Ket agten idi ya pakaemmuwan tida nga kameng nactida nge Apu Diyus
6: Ya agkunen nga, Laglagipec nge Apu Diyus, kunen na, ket masapul nga tuladen na met ya nalinteg nga ugali ne Apu Jesus.
7: Patpatgec nga kakabsat, bekken nga kabarbaru yani nga bilin nga isurat ku dakayu, ta sigud met nga naipakaemmu dakayun, manipud ito damu nito panamati nu. Dikad pe bekken nga sabali yani nga ibagac dakayu, no di ket itu met to naipadamag dakayu itun.
8: Ngem orey bekken nga kabarbaru yani nga bilin nga isurat ku dakayun, ket arig nga kabarbaru met dakayu. Ket nasingen met ya nabaru nga pagbanagan na ito panagbiyag ne Jesus itun, se masingen met pe iya panagbiyag nu ita. Agten iyan nga tutu, ta arig nga agsirnac kin ya pudnu nga mangwada, ket agpucpukaw mettin ya gicbet.
9: No uwed agkunen nga, Makitipun nac kun iya wada, kunen na kuma, ngem gumurgura met iya kapada na, ket nagicbet pekkem ya ugali na.
10: Ngem ya agayat iya kapada na, itu ya tutu nga silalagip iya ipawada ne Apu Diyus nga arig nga wada, ket awan pakaiduclapan na.
11: Ngem ya gumurgura iya kapada na, uwed pekkem iya gicbet, ket itu win ya sursuruten na. Ket ya agten iyan nga toley, madi met makailasin iya pennan na, ta arig nga nakulap gapu iya gicbet.
12: Dakayu nga ebbing, agsurat tac dakayu gapu ta napakawanin diya basbasul nu, gapu iya kinaturay ne Kristu.
13: Dakayu nga am-ama, agsurat tac dakayu gapu ta em-emmu nun nge Kristu, nga igina mettas ya uwed nga peyeng orey ito panangrugi niya amin. Dakayu nga babagu, agsurat tac dakayu gapu ta inabac nun ya diyablu nga managdacdakec.
: Ngarud, agsurat tac dakayu nga ebbing, gapu ta em-emmu nun ya Ama.
14: Agsurat tac pe dakayu nga am-ama, gapu ta em-emmu nun ya uwed nga peyeng orey ito panangrugi niya amin. Agsurat tac pe dakayu nga babagu, gapu ta nabileg ya panamati nu e Apu Diyus, se silalagip kayu iya kagi na nga uwed nga peyeng dakayu, ket se gapu ta inabac nun ya managdacdakec.
15: Madi kayu kuma ipateg diya dakec nga ugali winno kukuwa nga uwed idi nga lubung. Ya toley nga mangipateg kadidi, ket madi na ipateg ya Ama.
16: Ta amin diya dakec nga ugali idi nga lubung, nga agten iya pakabasulan niya toley gapu kadiya tarigagay niya kinatoley na, se ya panagagum kadiya masingen na, se ya panangipasindayaw kadiya sansanicwa na, madi ngarud tumaud didi iya Ama, no di lugud tumaud kadiya uwed idi nga lubung.
17: Ket diya agten kadiyan nga ugali nga makaawis dakayu, agpatingga da ngas met, ta mapucpukaw mettin ya amin nga uwed iya lubung ngi. Ngem ya toley nga agtungpal iya tarigagay ne Apu Diyus nga gennung, ket agnanayun met.
18: An-anac ku, dandani mettin ya panagpatingga nidi nga timpu. Ket nasuruwan kayun nga uwed umbet nga mangkuntra e Kristu no matungpal yani nga timpu win. Ket ita, adu mettin diya kumunkuntra e Kristu. Itu nga emmu tida nga dandani ya kaodiyan nga timpu win.
19: Didi nga kumunkuntra e Kristu, ket bekken tida nga tutu nga kamkameng didi, itu nga simina da dactidan. Ta no tutu da kuma nga kamkameng tida, ituluy da kuma ya pannakitipun da dactida. Ngem simina da mettin, ket itu nga nabatadin nga bekken tida da nga tutu nga kamkameng.
20: Ket no dakayu, uwed dakayun ya tulung nga ipaay niya Ispiritu Santu, ket makaemmu kayu nga amin iya kinapudnu win.
21: Madic met kunen nga madi kayu pekkem emmu ya pudnu maipanggep iya pammati tida, ta emmu nu ngarudin. Ngem isurat ku yani dakayu gapu ta gabay ku was nga ipalagip dakayu, se gapu ta emmu nu met nga awan busid nga tumaud iya kinapudnu.
22: Ket no nagan ya agbusid nga kunec, ket itu ya mangagi nga bekken nga e Jesus ya Kristu nga nibon ne Apu Diyus. Itu met ya kunec nga kumuntra e Kristu, ta ilibac na met ya Ama se ya Anac.
23: Ngarud, ya orey nagan na nga mangilibac iya kinaKristu niya Anac, awan met pannakitipun na iya Ama. Ngem ya toley nga mangipakaemmu iya annamung na iya Anac, uwed ngarud pe pannakitipun na iya Ama.
24: Dikad pe no dakayu, silalagip kayu kuma ngarud kadito naisuru dakayu, manipud ito damu nu pekkem nga mamati. Ta no peyeng kayu nga silalagip kadiyan, peyeng nu pe nga laglagipen ya Anac se ya Ama.
25: Ket laglagipen nu pe ya nikari ne Kristu dactida, nga itu ya agnanayun nga biyag.
26: Isurat ku didi dakayu tasun maawatan nu kuma maipanggep kadito mayat nga mangiyaw-awan dakayu.
27: Ket no dakayu, silalagip kayu iya tulung nga ipaay niya Ispiritu Santu nga uwed nga peyeng dakayu, nga itu ya necde ne Kristu dakayu. Itu nga awan met kasapulan nu nga sabali nga mangisursuru dakayun, ta ya Ispiritu Santu met ya mangisuru dakayu maipanggep ka amin nga banbanag. Ket pudnu was met ya isursuru na dakayu, nga awan busid na. Itu nga laglagipen nu kuma ngarud nge Kristu, sigun iya nisuru niya Ispiritu Santu dakayu.
28: Ket itan, an-anac ku, silalagip kayu kuma ngarud e Jesu Kristu, tasun nad no agparang manin, sinanama tida kuma. Ket iya agten iyan, madi tida nad malyew iya imatang na no umbetin.
29: Ket emmu nu met nga nalinteg nge Kristu. Itu nga emmu nu met pe nga anac ne Apu Diyus ya amin nga agariman iya nalinteg.