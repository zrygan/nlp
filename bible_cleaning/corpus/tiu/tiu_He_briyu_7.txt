1: Kaiyarigan ngarud ne Jesus to Melkisedec, ta to Melkisedec, ket ari itun ka ili nga Salem, se mangibegbeggi pe itun kadiya toltoley e Apu Diyus nga Kangatuwan. Ket ito naggayat to Abraham nga nakigubat kadito duduma nga ar-ari nga inabac na, nawe sinabet nito Melkisedec. Ket nikararagan na ka pangpadayaw na ito Abraham iya imatang ne Apu Diyus.
2: Ket to Abraham, necde na met ito Melkisedec ya apagkapullu nito amin nga inalac na kadito nakigubgubatan na itun.
: Ket ya nagan nga Melkisedec, kagi Hebriyu, nga kayat na nga kagiyen, Ari nga Mangpalinteg. Ket to Melkisedec, mabalin pe nga maawagan ka Ari nga Mangpatalna, ta ya ili nga Salem met to pagariyan na, ket talna ya kaipapennan niya kagi nga Salem.
3: Ket madi tida met emmu no nagan ya ama se ya ina nito Melkisedec, se awan pe makaemmu no nagan ya nagtactaudan na nga kapututan. Awan pe makaemmu no nungey to pannakaiyanac na se to pannakatey na. Ket agten mettas iya Anac ne Apu Diyus, ta awan met panagpatingga niya panangibegbeggi na ka toley.
4: Ngarud, nangatu nga unay ya kinadayaw nito Melkisedec. Ta orey to ama tida nga Abraham, nangecde met nga sidadayaw ito Melkisedec ka apagkapullu nito inalac na ito panangab-abac na ka gubat itun.
5: Ket laglagipen tida kuma met pe to naibilin sigun ito Linteg ne Muyses, nga dito kapututan nito Lebi, nga itu diya nadutukan nga agsirsirbi iya pagdaydayawan, alac da kanu ya apagkapullu diya masapulan diya toltoley. Ket dito nagalac, kapada da met pe dito nabilin nga mangecde ka apagkapullu diya masapulan da, ta agpapada da met nga kapututan nito Abraham.
6: Ngem to Melkisedec nga gennung, bekken met nga kapututan nito Lebi. Ngem orey bekken, ket necdan latta nito Abraham iya apagkapullu nito naalac na.
: Ket to Abraham, igina met ya nangikariyan ne Apu Diyus kadiya nagpaay para dactida nga amin. Ngem orey agten iyan, uwed met ito Melkisedec itun ya turay nga mangpadayaw ito Abraham iya imatang ne Apu Diyus.
7: Ket emmu tida met nga ya uwed turay na nga mangpadayaw, nangatngatu ngarud ya saad na ngem iya saad niya mapadayawan.
8: Ket to Melkisedec, bekken nga agten kadito kapututan nito Lebi nga agsirsirbi iya pagdaydayawan. Ta no igida, nabilin da ngarud nga mangalac ka apagkapullu diya masapulan diya toltoley, ngem toley da ngas met nga uwed pannakatey da. Ngem to Melkisedec nga isa pe nga nangalac ka apagkapullu, ket awan emmu tida nga panagpatingga niya biyag na, sigun iya naipakaemmu iya Bibliya.
9: Ket bekken nas met nga iyan, ta to Lebi pe nga akin-kapututan mettas kadito nadutukan nga mangalac kadiya apagkapullu diya masapulan diya toltoley, arig nga igina met pe ya isa nga nangecde ka apagkapullu ito Melkisedec. Ta ito panangecde nito Abraham ito apagkapullu nito naalac na ito Melkisedec, arig nga nairaman pe to Lebi iya panangecde na.
10: Ta orey madi pekkem naiyanac to Lebi ito panangsabet nito Melkisedec ito Abraham itun, ket arig met nga uwed din nga nakibulubulun ito Abraham nga nagtaudan na. Ta to Lebi, ket isa met kadito kapututan nito Abraham.
11: Ket ito panagsirsirbi dito mangibegbeggi nga kapututan nito Lebi, itu to pannakaibilin nito Linteg ne Muyses kadiya toltoley itun. Ngem to panagsirsirbi dito kapututan nito Lebi, madi makakumplitu iya pannakaibilang diya toley nga awan pagkurangan da iya imatang ne Apu Diyus. Itu nga uwed pekkem kasapulan tida nga sabali nga mangibegbeggi nga agsirsirbi. Ket ya masapul tida, isa mettas nga maikanatad ito panagsirsirbi nito Melkisedec, nga bekken nga agten ito panagsirsirbi de Arun itun nga kapututan de Lebi.
12: Ket gapu ta nasukatanin to panagsirsirbi dito mangibegbeggi, masapul ngarud met nga masukatan pe ya Linteg gin.
13: Kayat na nga kagiyen nga ya simublat kadito nona nga mangibegbeggi, ket bekken met nga isa nga kapututan nito Lebi, no di lugud sabali ya akin-kapututan igina. Ket ya akin-kapututan igina, awan met pekkem timaud igina itun nga agsirsirbi iya pagdaydayawan.
14: Ta emmu tida nga ya Apu tida, nagtaud met iya kapututan nito Huda. Ket tutu met nga awan naibaga nito Muyses maipanggep ka panagsirsirbi diya kapututan nito Huda iya pagdaydayawan.
15: Ket nabatbatad pekkem yan nga banag no laglagipen tida ya sabali nga mangibegbeggi nga nagpasingen nin, nga itu ya uwed panagsirbi na nga agten mettas ito panagsirsirbi nito Melkisedec.
16: Ket idi nga nagpasingen nin, nagbalin ngarud nga mangibegbeggi dactida e Apu Diyus. Ngem ya panangibegbeggi na, bekken nga sigun iya bilin niya isa nga linteg maipanggep kadiya nagputputut nga nagtaudan diya agsirsirbi e Apu Diyus, no di lugud naisaadin gapu iya pannakabalin nga tumaud iya agnanayun nga biyag nga madi mabalin nga pagpatinggaen.
17: Ket itu yan to kunen na iya Bibliya nga kunen na,
: Isa ka nga agnanayun nga agsirsirbi
: nga mangibegbeggi,
: nga agten mettas ito panagsirsirbi
: nito Melkisedec,
: kunen na.
18: Dikad pe to nona nga naibilin, nagpatingga ngarud ya sirbi nan, ta bekken nga umdas se madi makatulung dactida.
19: Ta awan met naibilang nga awan pagkurangan na iya imatang ne Apu Diyus gapu ito Linteg. Ket ita, uwed met namaymayat nga pagnamnamaan nga naipakaemmu dactidan, ket itu ya pakaiyadenniyan tidan e Apu Diyus.
20: Ket idi nga mangibegbeggi nga pagnamnamaan tida itan, namaymayat ngarud. Ta uwed met to kari nga nisapata ne Apu Diyus igina ito nagbalin nga mangibegbeggi dactida e Apu Diyusin. Ngem dito kapututan nito Lebi nga gennung, ito nagbalin da nga agsirsirbi iya pagdaydayawan, awan met nisapata ne Apu Diyus igida nga kari na.
21: Ngem to naisukat igida nga mangibegbeggi, igina ngas met to nagkariyan ne Apu Diyus, ito nipaisurat na to nisapata na nga kunen na,
: Iyaken nga Apu,
: nagsapata ngac kun,
: ket pulus nga madic babawiyen
: to nikaric ito kinunec nga,
: Isa ka nga agnanayun nga agsirsirbi
: nga mangibegbeggi kadiya toltoley iyaken.
22: Dikad pe gapu idi nga nisapata ne Apu Diyus, ket e Jesus ngarudin ya mangpatalged nga uwed mettin namaymayat nga tulag nga inariman ne Apu Diyus dactidan.
23: Ket dito agsirsirbi iya pagdaydayawan itun, adu da met, ata nagsasarunu nga naisaad, gapu ta matmatey da. Ket iya agten iyan, nagpatingga met ya panagsirsirbi niya tunggal isa igida no natey yin.
24: Ngem no e Jesus nga gennung, awan met pagpatinggaan niya saad na nga agsirsirbi, ta agnanayun met nga madi matey yin.
25: Itu nga awan pulus pagkurangan na ka agnanayun ya panangisalakan na kadiya umadenni e Apu Diyus gapu igina. Ta igina, sibibiyag met nga mangibegbeggi ka agnanayun dactida e Apu Diyus.
26: Dikad pe igina, maitutup met nga Kangatuwan nga Mangibegbeggi dactida e Apu Diyus, ta awan basul na winno kinadakec na, se awan pe mansa igina. Ket idi nga mangibegbeggi, naiduma met kadiya sibabasul nga toltoley, ket naisaad met pe ka nangatngatu ngem kadiya nailangitan.
27: Igina, bekken pe nga agten kadito nona nga naisaad nga kangatuwan nga agsirsirbi ito pagdaydayawan, ta no igida, nasapul da nga inalgew nga agdatdatun gapu kadiya basul da mettas se gapu kadiya basbasul diya duduma nga toley. Ngem igina nga gennung, bekken nga masapul nga agten iyan. Ta nam-amensan ngas met nga nidatun na ya mismu nga beggi na nga naipaay kadiya basbasul diya toltoley, ket kustu win para iya amin nga timpu.
28: Ket to pannakaisaad nidi nga nagbalin nga mangibegbeggi dactida e Apu Diyus, bekken met nga agten ito pannakaisaad dito nadutukan nga kangatuwan nga agsirsirbi itun sigun ito Linteg nito Muyses. Ta igida, nadutukan da orey uwed met pagkurangan da. Ngem to pannakaisaad niya Anac ne Apu Diyus nga gennung, bekken met nga sigun ito Linteg nito Muyses, no di lugud sigun ito kari mettas ne Apu Diyus nga nisapata na nga nod-odi ngem ito pannakabangun nito Linteg. Ket napanecnekkanin nga awan ngarud pagkurangan niya Anac ne Apu Diyus ka agnanayun.