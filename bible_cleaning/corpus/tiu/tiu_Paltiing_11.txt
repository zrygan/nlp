1: Ket itun, naecdan nac ka rurukud nga agten iya sacgukud, ket idi ya naibilin iyaken: Mawe ka rukuden ya templu ne Apu Diyus se ya pagdatunan. Ket bilangem met pe diya agdaydayaw iyan.
2: Ngem ya emwag niya templu, madi ka rukuden. Bay-am ngarud ya emwag na a, ta naipaay kadiya bekken nga Hudyu. Ket daldalapusen nad met diya bekken nga Hudyu ya Herusalem ka unus eppat nga pulu ket duwa nga bulan, nga itu mettas ya siyudad nga ipatpateg ne Apu Diyus.
3: Ket ibon ku nad diya duwa nga mangipakaemmu iya pudnu. Nakakawwes nad didi nga eb-ebbonec ka nakersang nga luput. Ket tulungac da tasun makaipadamag da iya kagi ne Apu Diyus ka unus isa nga ribu ket duwa nga gasut ket ennem nga pulu nga algew, kunen nan.
4: Ket didi nga duwa nga maibon, igida nad diya pakaiyarigan dito duwa nga kayu nga ulibu, se dito duwa nga dilag. Ket agsisikad da iya sangu niya Apu, nga igina ya mangituray kadiya amin nga uwed iya lubung.
5: Ket no uwed mangpadas nga mangpasakit kadidi nga duwa, uwed met apuy nga rumwar iya musung da nga duwa, ket patayen na diya manggura igida. Agten iyan ngarud ya wagas nga pannakapatey niya orey nagan na nga mangpadas nga mangpasakit igida.
6: Ket uwed pannakabalin didi nga duwa nga mangtengngel iya udan, tasun madi agudan bayat niya panangipadamag da iya kagi ne Apu Diyus. Se uwed pe pannakabalin da nga mangpagbalin ka daga ya danum. Se uwed pe pannakabalin da nga mangipasagaba kadiya toltoley iya lubung iya orey nagan na nga rigat, se iya orey nungey nga gabay da.
7: Ket kalpasan nad niya panangipadamag dito duwa nga mangipakaemmu iya pudnu, uwed met nakan-ansing nga sinan-animal nga rumwarin ito nakaun-uneg nga ebbut iya ginet, tasun mawe makidangadang igida. Ket abaken na da nad met nga patayen.
8: Ket maiwalang ngas nad met diya bangkay dito duwa iya kalsada ito dackel nga siyudad, nga itu met to siyudad nga nakailansaan nito Apu da ka krus. Ket iyan nga siyudad, maawagan ka Suduma se Ehiptu, gapu ta maiyarig pe kaditun.
9: Ket iya unus nad tellu ket kagudduwa nga algew, mabuybuya ngas diya bangkay da, ta buybuyaen nad met diya toltoley nga agtaud iya amin nga pagiliyan, kapututan, pagkakagi se nasyun. Ket madi da nad ipalubus nga maitamen dito duwa.
10: Ket pakaragsakan nad mettin diya toltoley nga uwed iya lubung ya pannakatey dito duwa. Agraragsac nad ngarud diya toltoley, se agsisinnagut da nad pe gapu ta natey yin dito duwa nga mangipadamag. Ta gapu kadito duwa, adu ya pakarigatan diya toltoley nga uwed iya lubung iyan nga timpu.
11: Ngem nasingec kun nga kalpasan niya tellu ket kagudduwa nga algew, naecdan dito duwa ka anges nga gayat e Apu Diyus. Nabiyag da manin, ket bimangun da mettin nga nagsikad. Napalaus ngarud ya ansing dito nakasingen igida.
12: Ket itun, nagicna dito duwa ya nabileg nga timec nga gayat ka langit, nga kinunen na igida, Umbet kayu idi ngudu! kunen na. Ket naibulun met dito duwa ka ulep pin, ket naipangudu da ngarud nga nawe ka langitin. Ket dito gumurgura igida, binuybuya da ngarudin.
13: Ket iyan mettas nga kanitu, nangyegyeg met ka nabileg gin. Ket napirdi mettin ya apagkapullu nito siyudad, ket uwed met pitu nga ribu nga toley nga natey gapu ito yegyeg. Ket diya nakalasat, napalaus ngarud ya ansing dan, itu nga nagdaydayaw dan e Apu Diyus nga uwed ka langit.
14: Ket itu yan to maikadduwa nga panagrigat diya toltoley. Ket dagus met nga sumarunu win ya maikatlu nga panagrigat da iya di mabayag.
15: Ket itun, pinauni nito maikapitu nga anghel to tangguyub nan. Ket enna langit, uwed met nagicna ngin nga nabileg nga timtimec, nga kinunen da, Ya lubung nga isa nga pagturayan, ket naitipun mettin iya pagturayan niya Apu tida, nga itu pe ya pagturayan niya Kristu nga nibon na. Ket iya agten iyan, ya Apu tida met ya agturayin ka agnanayun nga awan patingga na! kunen da.
16: Ket itun, dito duwa nga pulu ket eppat nga panglakayen nga agtugtugew kadito trunu da iya sangu ne Apu Diyus, naglakeb da manin. Ket nagdaydayaw da e Apu Diyus,
17: nga kinunen da,
: Apu Diyus, nga Apu nga Mannakabalin ka amin,
: ikew ya uwed ita se uwed pe itun.
: Agyaman kami ikew, ta nipasingem mun
: ya nakaskasdaaw nga pannakabalin mu,
: ket agturay ka ngarudin!
18: Nakaunget diya bekken nga mamati,
: ngem nipasingem lattan ya unget mu igida.
: Ta nadatnganin ya timpu
: niya pannakaukum diya natey yin,
: se ya timpu niya pananggun-gunam
: kadito nangasaba nga nagsirsirbi ikew itun,
: se kadiya amin nga toley mu,
: nga itu diya amin nga pasurut niya kinaturay mu,
: orey diya mabigbig man, winno nanumu.
: Ngarud, timpu mettin niya pannakapirdi
: dito nangpirdi kadiya uwed iya lubung,
: kunen da.
19: Ket itun, nalukatanin to templu ne Apu Diyus ka langit, ket masingen nin iya uneg nito templu na to lakasa nga pakalaglagipan ito tulag nga nikari na. Ket nagselsel-it met itun, se uwed pe duduma nga nabileg nga un-uni. Ket naged-eddug, se nangyegyeg met pe itun, ket naglalagu ka adu pe yin.