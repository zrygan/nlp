1: Ket dakayu nga mamati iyan Kulusas, gabay ku nga maemmuwan nu kuma ya panangipakat ku iya panangikarkararag ku dakayu, se para kadiya iLawdisiya pe, se orey para kadiya duduma pe nga di pekkem nakasingen iyaken.
2: Agten iyan ngarud ya panangipakat ku dakayu, tasun bumileg kuma ya panpanunut nu nga amin, nga agbalin kuma nga is-isa diya panpanunut nu gapu iya panagiinnayat nu, ket se tasun pakaragsakan nu kuma pe ya pannakaawat nu nga awan pagkurangan na maipanggep iya pudnu. Ket iya agten iyan, maemmuwan nu ngarudin ya panggep ne Apu Diyus maipanggep e Kristu, nga madi pekkem naipakaemmu itun.
3: Igina ngas met ya makaipakaawat dakayu iya amin mettas nga kinasirib se pannakaawat ne Apu Diyus.
4: Kunec ngarud dakayu yan, ta madic gabay no uwed makaallilaw dakayu ka napaw-is nga kagi nga mangos-osog dakayu.
5: Ta orey deyyu wac dakayu, silalagip pac latta nga kanayun dakayu. Ket naragsakac ngarud met, gapu ta naemmuwac nga is-isa kayu ka panpanunut, se nabaked pe ya panamati nu e Kristu.
6: Ket gapu ta makiapu kayu e Kristu Jesusin, makitipun kayu kuma ngarud pe igina iya panagbiyag nun.
7: Masapul ngarud nga agbalin nga arig nga nauneg nga gamut niya kayu ya namnama nu, nga bumilbileg kuma ya panpanunut nu e Kristu, se bumacbaked kuma ya panamati nu kadito naisuru dakayu itun, ket se siiiyaman kayu kuma nga peyeng.
8: Agannad kayu ngarud, ta kaynun no macna kayu iya panagpilusupu diya mangallilaw kuma dakayu kadiya busid nga sursuru nga awan sirsirbi na. Bekken nga gayat e Kristu ya sursuru da, no di lugud patauden da ngas kadiya ug-ugali toley, sigun mettas kadiya sursuru nga tumaud das idi nga lubung.
9: Ngem ya kinapudnu na, ket ito panagbiyag ne Kristu nga nagpaitoley, uwed mettas igina amin nga kinaDiyus ne Apu Diyus.
10: Ket dakayu, gapu iya pannakaitipun nu e Kristu win, naan-anay kayu ngarud itan. Ket e Kristu met ya nangatngatu ngem kadiya amin nga turay se diya amin nga pannakabalin diya madi masingen.
11: Ket gapu mettas iya pannakaitipun nu e Kristu win, nagbalin kayu met nga arig nga pudnu nga nakugit nga Hudyu win. Ta orey bekken kayu nga Hudyu, uwed met arig nga pannakakugit nun. Ket bekken nga inariman niya toley yani, ta itu ya pannakaipac diya tarigagay niya sibabasul nga kinatoley nu. Ta gapu iya pannakaitipun nu e Kristu win, madi kayu nga paiturayanin iya panpanunut nga tumaud ngas iya kinatoley nun.
12: Ket itu ngarud ya kaipapennan niya panagbautisar nu, ta naibilang kayu nga kabulun ne Kristu ito pannakaitamen na. Ket pakaiyarigan na pe ya pannakaibulun nu ito pannakapaungar na, gapu mettas iya panamati nu ito inariman ne Apu Diyus, ta igina met ya nangpaungar e Kristu.
13: Ket dakayu itun, naibilang kayu nga arig ngas nga isa nga natey iya imatang ne Apu Diyus. Ta naisina kayu igina gapu ito panagbasbasul nu, se gapu met pe ta bekken nakayu nga toley nga nakugit itun. Ngem itan, orey dakayu mettas, pinagbiyag nakayun, nga ibilang nakayu itan nga kabulun ne Kristu nga napaungar itun, ta pinakawan ne Apu Diyus amin diya basbasul tidan.
14: Arig met nga inudas nan to nailista nga utang tida igina, nga itu dito masapul nga tungpalen tida nga al-alagaden nito Linteg, ket madi tida da ngarud nga kabaellan. Ket nipac ngarud ne Apu Diyus to listaan utang tidan, nga arig met nga nisangailansa e Kristu ito krus na itun.
15: Ket itu pe to panangipac ne Apu Diyus iya turay se pannakabalin diya di mas-asingen. Ket e Apu Diyus nga sibaballaigi, nipasingen na met pe itun nga silalatac ya panangabac ne Kristu igida.
16: Dikad pe ita, madi kayu ngarud paiturayan kadiya toley nga mangpilit dakayu ka bilbilin maipanggep kadiya mabalin winno maiparit kanu nga kanen se inumen nu. Uwed da pe ipapilit da nga bilbilin maipanggep kadiya ipangilin da dakayu, nga agten kadito dinagun nga padaya da, se to ngilin da iya binulan nga panaglenned niya bulan, se to Algew Ngilin da nga kada Sabadu.
17: Ket amin diya agten iyan nga tungtungpalen da, arig da ngas nga niniwing, ta bekken nga diyan ya tutu, no di yas kaasping niya sumarunu. Ket amin diyan, pangngarig da ngas maipanggep e Kristu, nga igina mettas ya nakatungpalan da.
18: Itu nga madi kayu lugud paiturayan kadiya mangallilaw dakayu, orey nagan na nga toley nga mangipapilit kuma dakayu iya ugali da. Ipapilit da ya ugali da nga mangiparit iya beggi kadiya kalinteggan toley. Se ipapilit pe diya agten iyan nga toley ya ugali da nga agdaydayaw kadiya angheles. Ta diya mangisursuru iya agten kadiyan, mayat da nga mangipaspasindayaw kadiya ipakaemmu kanu diya nailangitan igida. Ngem awan met banag nga tutu niya panangipaspasindayaw da, ta timaud das met kadiya nailubungan nga panpanunut da.
19: Diya agten iyan nga toley, madi da met ipatpateg nge Kristu win, orey igina mettas ya pannakaulu tida nga mamati, nga arig nga ulu niya beggi, ta tumaud met igina ya bileg tida nga amin. Ket iya agten iyan, agis-isa tida. Arig tida nga beggi nga masilpu diya parte na gapu kadiya um-um-um se ug-ugat na nga mamagkamang. Ket pabilgen met ne Apu Diyus ya panamati tida, dactida nga bungguy na, nga arig mettas nga beggi nga mapadackel.
20: Ket gapu ta naibilang kayu nga kabulun ne Kristu ito pannakatey na, nawayawayaan kayun kadiya sursuru nga agtaud das idi nga lubung. No agten iyan, ape ngarud nga tultuladen nu pekkem diya ug-ugali nga nagtaud das idi nga lubung? Ape agtungtungpal kayu pekkem kadiya bilbilin diya agten kadiyan nga ug-ugali maipanggep kadiya maiparit kanu dakayu?
21: Ta uwed met bilbilin da maipanggep kadiya maiparit kanu nga maicman, se diya maiparit nga makan, se diya maiparit kanu nga masecdeng.
22: Awan met mamaay didi nga kankanyew, ta maipanggep ngas kadiya banbanag nga aggibus ngas ya sirbi da, no maamin dan. Ngem ape ngarud nga tungtungpalen nu pekkem diyan? Ta nagtaud da ngas kadiya bilbilin se panursuru toley.
23: Pakasikapan tida ngarud diyan nga tungtungpalen, ta arig da nga tutu nga tumaud ka nabaru nga kinasirib. Ta diyan nga tungtungpalen, maipanggep iya sigagaed nga panagdayaw kadiya nailangitan, se maipanggep iya pananglikud kadiya kalinteggan tida, se maipanggep pe iya panangipaidam kadiya kasapulan niya beggi. Ngem diya agten kadiyan, awan met pateg da, ta awan itulung da nga mangtimbeng kadiya dakec nga ricna niya beggi.