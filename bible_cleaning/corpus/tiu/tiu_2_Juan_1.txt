1: Iyaken ya panglakayen. Agsurat tac ikew, manang nga pinili ne Apu Diyus, se kadiya an-anac mu. Sipupudnu wac nga agayat dakayu, ket bekken nas nga iiyaken ya agayat dakayu, no di pe diya amin nga makaemmu iya pudnu maipanggep iya pammati tida.
2: Ay-ayaten dakayu nga tutu maikanatad iya kinapudnu maipanggep e Apu Diyus, ket silalagip tida nga peyeng idi nga kinapudnu ita, se ka agnanayun pe.
3: Sapay kuma ta uwed dactida ya siaayat nga asi, tulung, se talna nga gayat e Apu Diyus nga Ama, se e Jesu Kristu nga Anac mettas niya Ama. Ket kinapudnu se kinamanagayat kuma ya panggun-ud tida kadidi.
4: Naragsakan nac nga unay, ta naemmuwac nga uwed da anac mu nga sumursurut iya pudnu nga pammati, sigun ito nibilin niya Ama dactida.
5: Ket itan, manang, ipalagip ku ikew to bilin nga agiinnayat tida kuma. Bekken met nga kabarbaru yani nga bilin nga isurat ku dakayu, ta itu to naibilin dactida manipud ito damu niya pammati tida.
6: Ket agten idi ya panangipasingen tida iya panagayat tida: Maipasingen ya panagayat tida no agbiyag tida maikanatad kadiya bilbilin ne Apu Diyus. Ket ya bilin nga naisuru dakayu manipud ito damu kayu nga mamati, ket agten idi: Silalagip kayu kuma iya bilin nga agiinnayat kayu.
7: Ipalagip ku dakayu diyan, ta adu diya mangallilaw nga agpaspasyar kadiya nadumaduma nga il-ili iya lubung. Madi da umannamung iya panursuru nga e Jesu Kristu ya naipatoley nga nibon ne Apu Diyus. Diya agten iyan nga toley, igida diya mangallilaw kadiya toltoley, se igida pe diya kumuntra e Kristu.
8: Dikad pe agannad kayu ngarud, tasun madi mapirdi ya pagbanagan niya panagbannug mi para dakayu, nga madi ngarud macsayan ya igun-guna nad ne Apu Diyus dakayu.
9: Orey nagan na nga uwed sabali nga panursuru na, se madi na laglagipen ya panursuru ne Kristu win, awan pannakitipun na e Apu Diyus. Ngem ya toley nga silalagip iya panursuru ne Kristu, uwed met pannakitipun na iya Ama, ket bekken nas nga iya Ama no di pe iya Anac.
10: Ket iya agten iyan, no uwed umbet iya edyan nu nga sabali ya panursuru na maipanggep e Kristu, madi kayu met pauneggen iya baley nu. Madi kayu pe orey kablaawan ya agten iyan nga toley.
11: Ta ya mangkablaaw igina, maitipun mettin kadiya dakec nga wangwangel na.
12: Adu kuma pekkem diya ibagac dakayu, ngem madic gabay no isurat ku was ka papel. Nabarbaru met no ibagac nad dakayu no makalbet tac iyan, ta sacwaran nakayu nad kuma. Ket nad no makapagsisingen tidan, awan ngarud pagkurangan niya panaganggem tidan.
13: Pakumustaan daka diya anac niya kabsat mu nga pinili ne Apu Diyus.