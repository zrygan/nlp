1: Iyaken nge Pablu nga isa nga apustul nga agpaay e Kristu Jesus. Agten iyan ngarud ya saad ku, gapu mettas iya bilin ne Apu Diyus nga Mangisalakan dactida se e Kristu Jesus nga pagnamnamaan tida.
2: Isurat ku yani nga surat ikew, Timutyu nga ibilang ku nga pudnu nga anac ku ka pammati.
: Sapay kuma ta uwed ikew ya siaayat nga asi, tulung, se talna, nga gayat e Apu Diyus nga Ama se e Kristu Jesus nga Apu tida.
3: Ipalagip ku manin to nibilin ku ikew ito agpa-Masedunya ngac itun, nga gabay ku no mabati ka iyan Epesu tasun bilinem dito toley nga mangisursuru ka sabali nga panursuru, ta isardeng da kuma ngarud ya panangisuru da ka sabali.
4: Ket ibagam pe igida nga madi da biyangan dito sarsarita maipanggep kadito nagkaona nga toley, se dito lislistaan nga nakailistaan diya nagnagan da nga awan patingga na. Isardeng da kuma ngarud ya pannakibiyang da kadiya agten iyan, ta pakaringguran nas diyan. Ket madi da mangiturung iya panangtungpal tida iya panggep ne Apu Diyus nga maemmuwan tida gapu iya panamati tida.
5: Ket ya panggep nidi nga bilin nga ibagbagac, ket tasun maipalagip kuma kadiya toley ennan ya maipanggep iya panagayat nga tumaud iya lemlemmet nga awan dakec nga panggep na, se maipanggep iya natalna nga nakem, se maipanggep iya napudnu nga panamati.
6: Ngem uwed da toley nga mangadeyyu kadiyan nga banbanagin. Ket ya panagdidinniskutir nga awan banbanag na, itu ya napatpateg igidan.
7: Gabay da met ya agbalin nga manursuru iya Linteg Hudyu, ngem madi da met maawatan orey ya kagkagiyen da se diya banbanag nga pungut kanu diya ipapilit da nga isursuru.
8: Ket emmu tida met nga ya Linteg Hudyu, nabaru met no kustu ya panangusar niya isa nga toley.
9: Ta laglagipen tida kuma nga bekken nga diya nalinteg nga toley ya gapu niya linteg, no di lugud diya toley nga madi mangitaltalec kadiya linlinteg se diya nasukir, agten pe kadiya madi agdayaw e Apu Diyus se diya managbasul, agten kadiya madi makaemmu iya panagdayaw e Apu Diyus, se diya awan pammati na, agten pe diya pumapatey se diya mayat nga pumatey kadiya ama winno ina da.
10: Ket diya makikamalala, se diya bacyen, se diya mangtekkem ka toley nga ipasaka da ka kuwarta, se diya managbusid se diya agsacsi ka busid, se diya agwangel iya orey nagan na nga maikuntra iya kustu nga panursuru, ket didi met diya pakaipaayan niya linteg.
11: Ket ya kustu nga panursuru nga kunec, itu diya maiyannatup iya Makaparagsac nga Damag nga naitalec iyaken nga isuruc. Ket itu ya nadayaw nga sursuru nga maigapu iya madaydayaw nga Diyus.
12: Agyaman nac e Kristu Jesus nga Apu tida nga nangpabileg iyaken iya wangel ku wi. Agyaman nac ngarud igina ta nibilang nac nga matalec ito dinutukan nac nga agsirbi igina.
13: Ito nona, nagkagkagi yac ka maikuntra igina. Ket igina met ya nakaipaayan nito panangirurumen se pananguy-uyaw ku. No pe agten iyan, kinaasiyan nac pekkem nge Apu Diyus, ta madi yac naawatan dito winangwangel ku itun, gapu ta madi yac pekkem mamati itun.
14: Ngem napalaus met to siaayat nga asi niya Apu tida iyaken itun. Ket niturung nac iya panamati se panagayat nga uwed dactida nga naitipun e Kristu Jesus.
15: Tandaanam kuma yani nga ibagac, ata pudnu met yani, se gabay ku no awan kuma madi mamati iya amin nidi: Inumbet nge Kristu Jesus idi nga lubung tasun isalakan na diya uwed basul da. Ket iyaken met ya kadakekan iya amin!
16: Ngem kinaasiyan nac met nge Apu Diyus, tasun iparangarang ne Jesu Kristu ya naan-anay nga anus na iyaken nga kadakekan. Nipasingen na ngarud ya anus na iyaken tasun iyaken ya pakasingnan diya amin nga mamati nad igina, nga igida diya maecdan ka biyag nga agnanayun.
17: Sapay kuma ta daydayawen tida nge Apu Diyus nga agnanayun nga Ari tida nga madi matey. Itu ya is-isa nga Diyus ket madi pe masingen toley. Madaydayaw kuma ka agnanayun nga awan patingga na! Agten iyan kuma.
18: Ket ikew Timutyu, nga ibilang ku nga anac, italec ku ngarud ikew diya bilin idi nga surat, sigun kadito nakaibonam. Ket iya agten iyan, laglagipem kuma ngarud dito nakaibonam, tasun bumileg ka iya panagsirbim e Apu Diyus, nga arig nga natured ka nga suldadu na.
19: Ipatpateg mu ngarud ya panamatim se ya natalna nga nakem mu. Ta uwed da toley nga emmu da itun ya kustu nga wanglen da kuma, ngem dakec latta to winangel da. Itu nga napirdi ya panamati dan.
20: Mairaman met kadiya agten iyan de Himenyu nge Alehandru. Nipalubus ku da ngasin iya pannakabalin ne Satanas, bareng no masursuruwan da kuma nga madi agkagi ka maikuntra e Apu Diyus.