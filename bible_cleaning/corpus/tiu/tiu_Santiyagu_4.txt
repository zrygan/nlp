1: No maipanggep kadiya dakec nga tarigagay nga agtaud iya beggi tida, masikuran diya panpanunut tida, ta maawis tida nga mangtungpal. Ket itu ya gapu na nga uwed dakayu ya panagiinnupir se panagsusuway.
2: No uwed tarigagayan nu nga madi kayu maalac, ket itu met ya pumatayan nu. Makisuway kayu se umupir kayu ngarud gapu ta madi kayu kabaellan diya apalan nu. Ngem ya kinapudnu na, awan maalac nu gapu ta madi kayu met agadeng e Apu Diyus.
3: Ket orey no agadeng kayu e Apu Diyus, madi kayu met maecdan, ta dakec ya panggep nu, nga adngen nu was diya makaay-ayu dakayu.
4: Bekken kayu met nga maikari nga matalec kin, ta pinanawan nu ya isusurut nu e Apu Diyusin! Madi kayu kad emmu nga maikuntra kayu e Apu Diyus no patgen nu ya ugali diya di mamati igina? Dikad pe no patgen nu ya kinadakec diya di mamati idi nga lubung, agbalin nga kagura nu nge Apu Diyus.
5: Di ngarud agten pe iyan ya kunen nu? Winno madi kayu pekkem ipateg ya banag nito naisurat iya Bibliya? Ta kunen na met nga patgen nga unay ne Apu Diyus ya biyag tida nga necde na, ket lumdaang met no uwed sabali nga mangituray iya biyag tida.
6: Ngem nalaing lugud ta dacdackel ya siaayat nga asi ne Apu Diyus ngem iya kinadakec diya nakem tida. Itu pe yan ya kunen na iya Bibliya nga, Kakuntra ne Apu Diyus diya agpasindayaw. Ngem diya agpakumbaba nga umadenni igina, itu diya kaasiyan na nga siaayat, kunen na met.
7: Itu nga paiturayan kayu kuma ngarud e Apu Diyus, se salungasingen nu met ya diyablu, tasun agtalew dakayu.
8: Umadenni kayu ngarud e Apu Diyus, ket e Apu Diyus, umadenni pe dakayu. Ket dalusan nu lugud ya kinadakec diya nakem nun, dakayu nga managbasul! Ilaylayun nu lugudin ya panangipateg nu e Apu Diyus, dakayu nga agduwaduwa iya panamati nu!
9: Ngarud, paldaangen nu kuma ngas diya panpanunut nu gapu kadiya basbasul nu. Agladingit se agberrit kayu kuma pe, nga awan kuma anggem nu winno panaggalec nu, no di yas ladingit se leddaangin gapu kadiya basbasul nu.
10: Agpakumbaba kayu kuma iya imatang ne Apu Diyus. Ket iya agten iyan, pangatuwen ne Apu Diyus diya kasasaad nu.
11: Kakabsat, madi kayu kuma agpipinnadakec. Ta no mamadpadakec kayu maipanggep iya kabsat nu ka pammati, winno sadapen nu, ket ya paglinteggan ne Apu Diyus met ya pangagiyan nu ka dakec se sadapen nu. Ket no sadapen nu ya paglinteggan ne Apu Diyus, bekken kayu nga pasurut niya paglinteggan nan, no di lugud arig kayu nga apu nan.
12: Ngem e Apu Diyus ngas met ya mangbangun ka linteg, ket igina ngas met ya Apu na. Ket e Apu Diyus, igina met ya uwed pannakabalin na nga mangisalakan winno mangpukaw. Itu nga no dakayu, bekken ngarud nga rumbeng nga sadapen nu ya kapada nu.
13: Ipangag nu ngarud pe yani: Bekken kayu kuma nga agsiguradu nga agkunen, Agten idi ya wanglen mi: Ita winno no agsapa ket mawe kami enna ili nga kinunen mi. Ket makadagun kami ennan nga agnegusiyu, tasun uwed maganansiya mi.
14: Bay-an nu ngarud ya agten iyan nga panagsiguradu, ta madi kayu met emmu no nagan ya mapasamac iya biyag nu orey iya sumarunu nga algew. Ta ya biyag tida, arig ngas nga angep nga dagus nga agpukaw.
15: Itu nga agten idi kuma lugud ya kunen nu: No ipalubus kuma ne Apu Diyus, ket agbiyag kami nad pekkem, se ituluy mi ya agten idi nga panggep mi, kunen nu kuma.
16: Ngem ya kinapudnu na, tumangsit kayu met nga mangsiguradu iya panagbiyag nu! Dakec ngarud met ya amin nga agten iyan nga panagtangsit.
17: Dikad pe tandaanan nu ngarud yani: No uwed makaemmu iya rumbeng nga wanglen na kuma, ngem bekken met latta nga itu ya wanglen na, basul na mettin.