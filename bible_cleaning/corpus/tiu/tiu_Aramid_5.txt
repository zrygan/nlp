1: Ngem uwed met isa nga lalaki nga agnagan ka Ananyas se ya asawa na nga Sapira. Uwed pe nilaku da nga ginet da.
2: Ngem igida nga agasawa, niranta da nga binati ya duduma nga bayad nito nilaku da. Dikad pe madi niyawat ne Ananyas nga amin kadito apustules.
3: Ket kinunen ne Pedru igina, Ananyas, ape pinalubusam nge Satanas nga mangituray ikew, nga agbusid ka iya Ispiritu Santu win? Ta binatim met ya duduma nga bayad nito ginet mu.
4: Kuwam met to ginet itun, ito madi pekkem nailaku. Ket orey to nilaku mun, kuwam met pe to bayad na, ket madi ka met napilit nga mangecde. Ngem ape nilibac mu ya kinapudnu maipanggep iya binatim? Bekken nga dakami nga toley ya binusidam, no di lugud e Apu Diyus! kunen na.
5: Ket apaman nga nagicna ne Ananyas to kinagi ne Pedru, nalicwad met nga natey yin. Ket nansing ngarud diya amin nga nakadamag idi.
6: Ket diya babagu nga uwed iyan, nawe da nga kinabat to bangkay nito Ananyasin, se da binuligan, nga nawe nitamen nin.
7: Ket kalpasan banda tellu nga uras, inumbetin to asawa na nga Sapira ito edyan de Pedru. Ket di na pekkem em-emmu to napasamac.
8: Ket kinunen ne Pedru igina, Ibagam kay no amin to bayad nito ginet nu ket necde nu dakami, kunen na.
: Ket kinunen ne Sapira, Bo met. Necde mi amin nan, kunen na.
9: Ket kinunen manin ne Pedru igina, Ape nagtulagan nu nga agasawa nga sigsigiren nu met ya Ispiritu niya Apu? Orey singem, sinumpuc kin dito nawe nangitamen e asawam. Uwed da mettin iya laskig, ket ikew met ya buligan dan, kunen na.
10: Ket tutu met, ata pagamwan nas nga nalicwad met pe nge Sapira nga natey yin iya sangu mettas ne Pedru. Ket ito imuneg dito babagu, nasingen da nga natey met pe yin, ket binuligan da pe nga nawe nitamen iya abay niya tamen nito asawa nan.
11: Itu nga mansing nga unay dito amin nga kamkameng niya bungguy mamati, se amin diya duduma nga nakadamag ito napasamac.
12: Ket to Purtiku ne Sulumun ito emwag niya Templu, itu ya peyeng nga naguurnungan dito mamati itun. Ket adu diya pagilasinan se nakaskasdaaw nga naar-ariman gapu kadiya apustules nga nagsedseddaawan diya toley.
13: Ngem diya duduma nga bekken nga kabulun dito mamati, awan igida ya nakaitured nga nakitipun ito bungguy diya mamati. Ngem rinaem latta diya toley to bungguy.
14: Ket imad-adu ya bilang diya namati nga nakitipun ito bungguy, ta adu diya lalaki se babey nga namati iya Apu.
15: Ket gapu kadito nakaskasdaaw nga inariman dito apustules, niruwar diya toley diya agsacsakit. Nipen da da iya kalsada, nga nipaida da dito agsakit iya nagipaidaan da nga kama winno kasew, tasun no tumalib kanu igida nge Pedru, orey no maniniwingan na da ngas kuma, bareng no malaingan dan.
16: Adu pe diya toley nga inumbet nga gayat kadiya il-ili iya lebut niya Herusalem nga nagelbet kadiya agsacsakit se diya malugluganan ka sairu. Ket nalaingan da met nga amin.
17: Ngem napalaus ya iman nito kangatuwan nga agsirsirbi iya Templu, se dito kabulun na nga kamkameng niya bungguy diya Sadusiyu.
18: Ket pinatkem da manin dito apustules, se da da pinaibalud iya pagbaludan niya ili.
19: Ngem ya napasamac, ket ito gumabi yin, uwed inumbet nga anghel niya Apu nga nawe nangilukat kadiya giset nito pagbaludan, se na pinaruwar dito apustules. Ket idi to kinunen nito anghel igida
20: Mawe kayu iya Templu, ta ibaga nu kadiya toltoley ya amin maipanggep idi nga kabarbaru nga biyag, kunen na.
21: Ket tinungpal da ngarud to kinagi na, ta apaman nga imagsapa, nawe da iya Templu, ket nangisuru da manin.
: Ket iyan mettas nga agsapa, nagpamiting to kangatuwan nga agsirsirbi iya Templu se dito kabulun na. Miniting na amin dito kamkameng diya kunsehales, agraman pe diya amin nga panglakayen diya iIsrael. Ket uwed da nibon na nga nawe iya pagbaludan nga mangpalbet kadito apustules.
22: Ngem ito nakadateng dito naibon iya pagbaludan, awan met gayam dito apustules antuni nin. Dikad pe simoli da nga nawe nangibaga.
23: Ket nipadamag da nga kinunen da, Ito nakadateng kami iya pagbaludan, sigigiset se situtulbec met. Uwed met pe diya agbanbantay iya gagayangan, ngem ito linukatan mi to gagayangan, awan gayam toley iya uneg gin, kunen da.
24: Ket to kapitan dito guwardiya iya Templu se dito pangpangulu diya agsirsirbi iya Templu, ito nagicna dan to kinunen dito naibon, nasikuran da ngarud maipanggep ito napasamac.
25: Ngem itun, uwed inumbetin nga nagpadamag igida, nga kinunen na, Dito toley nga nibalud nu, uwed da met iya Templu win nga mangisursuru kadiya toltoley, kunen na.
26: Ket to kapitan se diya guwardiya, nawe da ngarud nimet dito apustules. Ngem madi da da pinilit, ta mansing dito guwardiya kadiya toltoley, kaynun no uburen da dito guwardiya.
27: Ket nilnec dito guwardiya diya apustules, se da da nipasangu kadiya kunsehales. Ket to kangatuwan nga agsirsirbi iya Templu, kinunen na,
28: Pinaritan mi met ya panagisuru nu maipanggep iya kinaturay ne Jesusin. Ape nga niwaragawag nu manin ya sursuru maipanggep igina kadiya amin nga toltoley idi nga Herusalem? Se bekken nas nga iyan, ta dakami met ya panggep nu nga pabasulen iya pannakatey na, kunen na.
29: Ket simungbat ngarud nge Pedru se diya duduma nga apustules nga kinunen da, Napatpateg met dakami ya panagtungpal e Apu Diyus ngem iya panagtungpal iya bilin toley.
30: Ket no dakayu, pinatey nu met nge Jesus, ta nipailansa nu ka krus. Ngem e Apu Diyus nga Diyus dito am-ama tida, pinagungar na met.
31: Se nipangatu pe ne Apu Diyus iya kadayawan nga saad. Ket iya agten iyan, uwed din nge Jesus iya madiwanan na nga mangituray se mangisalakan ka toley. Agten iyan ngarud ya winangel ne Apu Diyus, tasun uwed dactida nga Israelita ya gundaway nga agbabawi se tasun uwed pakapakawanan tida pe.
32: Ket dakami diya mangibagbaga iya pudnu maipanggep kadidi nga banbanag. Se bekken nas nga dakami ya mangibagbaga, no di lugud pe ya Ispiritu Santu nga nipaay ne Apu Diyus dakamin nga sumurut igina. Itu yan to nisungbat de Pedru ito kangatuwan nga agsirsirbi iya Templu.
33: Ket ito nagicna dito kunsehales to kinagi de Pedru, nakaunget da nga unayin, ket gabay da kuma nga patayen dan.
34: Ngem uwed isa nga Parisiyu antuni nga isa nga manursuru iya Linteg Hudyu. Gamalyel ya nagan na, nga isa nga kunsehal, ket maraem met pe kadiya amin nga toley. Nagsikad nge Gamalyel, se pinaruwar na nga nona pekkem dito apustules,
35: se nakitbar kadito pada na nga kunsehales nga kinunen na, Padac nga iIsrael, tanangen tida kuma nga nalaing no nagan ya pamaayan tida kadiyan nga toley.
36: Ta malagip tida kuma to Teyudas itun nga nagkunen nga igina kanu ya isa nga dackel nga agturay, se uwed pasar eppat nga gasut kadito pasurut na itun. Ngem ito napatey to Teyudasin, nawarawara dito pasurut na, ket awan pe pulus nagbanbanagan nan.
37: Ket malagip tida kuma pe nga kalpasan niyan, uwed manin to Hudas nga iGalilya, ito timpu nga nagpasensus ya gubiyernu itun. Ket uwed pe dito inawis na nga nakitipun igina, ngem natey met pe. Ket dito pasurut na, ket nawarawara da ngasin.
38: Itu nga agten pe iyan didi nga toley. Ya kunec, ket madi tida kuma nga piliten da. Madi tida da kuma nga bibiyangan, ta no tumaud ngas ka toley diya pangpanggep winno wangwanglen da, awan mettas nad pagbanbanagan na.
39: Ngem no e Apu Diyus nga tutu ya nangibon igida, ket pulus ngarud nga madi tida maabac da, orey nagan na ya pampamaayen tida igida. Ket no agten iyan, kaynun no e Apu Diyus lugudin ya kuntraen tidan. Itu yan to kinagi ne Gamalyel kadito kunsehales.
: Ket nipangag da ngarud to kinagi na.
40: Ket pinalnec da manin dito apustules, se da nipabaut da, se da da binilin manin nga madi da kanu mangikasaba ka maipanggep iya kinaturay ne Jesus, se da da winayawayaanin.
41: Ket siraragsac nga pimanaw dito apustules ito mimitingan diya kunsehales, ta emmu da nga gapu mettas iya winangwangel da maipanggep iya kinaturay ne Jesus, nibilang ne Apu Diyus da nga maikari nga aglak-am iyan nga pakaiyal-alyewwan da.
42: Ket inalgew nga nawe da iya Templu se kadiya babaley, nga peyeng da nga mangisursuru se mangikaskasaba iya Makaparagsac nga Damag, nga e Jesus, ket igina ya pudnu nga Kristu nga nibon ne Apu Diyus.