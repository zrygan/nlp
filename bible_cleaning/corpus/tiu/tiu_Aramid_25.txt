1: Tellu nga algew kalpasan nito seppuc ne Gubernadur Pestu ka prubinsiya nga Sesarya, ket nawe ka Herusalemin.
2: Ket dito pangulu diya agsirsirbi iya Templu, se dito pangpangulu diya Hudyu, nibaga da e Gubernadur Pestu ya ipabasul da e Pablu.
3: Ket sipipinget da nga nagpacpakaasi igina nga papennen na kuma nge Pablu ka Herusalem.
: Agten iyan ngarud to kinagi da, ta uwed panggep da nga mangsaneb e Pablu iya dalan, ta patayen da kuma.
4: Ngem kinunen ne Gubernadur Pestu nga mabantayan ngas kuma ka Sesarya nge Pablu, ket gandat na mettas kanu ya sumoli antuni iya di mabayag.
5: Ket kinunen na, Dikad pe no uwed pangpangulu nu nga gabay da ya mipuyut iyaken, nabaru met, tasun antuni ngas ya pangagiyan nun, no uwed ipabasul nu e Pablu, kunen na.
6: Ket pasar walu winno sangapulu nga algew pekkem ne Gubernadur Pestu enna ili da nga Herusalem, se simoli ka Sesarya. Ket ito kadamlag nito iseseppuc na ka Sesarya, nawe ito pangukuman antuni nga mangusig, ket pinalbet na nge Pablu win.
7: Ket ito inumbet nge Pablu win, linecbut met dito Hudyu nga gayat ka Herusalem. Ket adu dito dakec nga nipabasul da igina, ngem awan met nakagi da nga pammanecnec da nga pudnu dito nipabasul da.
8: Ket ito nagkalinteggan nge Pablu, kinunen na, Awan pulus basul ku nga maikuntra iya Linteg mi nga Hudyu, winno maipanggep iya Templu mi, se orey pe e Ari Sesar, kunen na.
9: Ngem e Gubernadur Pestu, gapu ta gabay na nga pagustuwan dito Hudyu, sinaludsud na nge Pablu nga kinunen na, Gabay mu kad ya mawe ka Herusalem, tasun antuni ngasin ya pangusigac kadiya ipabasul da ikew? kunen na.
10: Ket e Pablu, kinunen na met, Madic, apu. Idi ngas ya pakausigac kun, ta ikew met ya nisaad ne Ari Sesar nga mangkusgar dakami. Ngem no diya padac nga Hudyu, awan biyang da iyaken, ta emmum mettin nga awan basul ku igida.
11: Ta no tutu nga nagbasul lac maikuntra iya linteg Ruma ka tumutup nga pakatayac, di yac met gabay nga liclikan ya dusac nga patey. Ngem gapu ta awan met pudnu kadiya ipabasul didi nga padac nga Hudyu iyaken, bekken met nga rumbeng no maiyawat tac igida. Itu nga gabay ku mettas no e Ari Sesar kuma ya mangusig iyaken nin, kunen na.
12: Ket ito niyuman ne Gubernadur Pestu tun kadito kunsehales na, kinunen na e Pablu, Basta e Ari Sesar ya pagusigem iya kasu mun, ta itu met ya inadeng mu. Dikad pe mabalin mu ya mawe e Ari Sesarin, kunen na.
13: Ket kalpasan niya sumagpipiga nga algew win, inumbet enna Sesarya to ari diya Hudyu nga Agripa, se e Bernis. Ta we da kablaawan nge Pestu nga kapagtugew nga gubernadur.
14: Ket ito nabaybayagan da ka Sesarya, nipalawag ne Gubernadur Pestu e Ari Agripa to kasasaad ne Pablu, nga kinunen na, Uwed idi ya isa nga balud nito Gubernadur Pelic nga nibati na.
15: Ket ito kauwed ku ka Herusalem, kinagi diya pangpangulu diya agsirsirbi iya Templu se diya panglakayen diya Hudyu iyaken diya ipabasul da igina, ta penya da no ukumec kuma.
16: Ngem kinagic igida nga bekken tida nga ugali nga iRuma ya mangipalubus iya panangdusa ka isa nga toley no awan pekkem pannakaisangu na kadiya mangpabasul igina, tasun mabalin met pe nga agikalinteggan.
17: Dikad pe ito inumbet da met iya Sesarya ngi, di yac tinactac to panggep da. Ta ito kadamlag nito inumbet dan, nawe yac iya pangukuman se pinalbet ku to balud.
18: Ngem ito nagkagi dito nagidarum, awan met dakec nga ipabasul da igina, nga agten ito nipagarup ku.
19: Ket to riri da ngas igina, ket maipanggep ngas iya pammati da nga Hudyu, se maipanggep pe iya isa nga toley nga nagnagan ka Jesus, nga natey yin. Ngem e Pablu, kunen na met nga sibibiyag kanu pekkem to Jesus.
20: Ket gapu ta madic emmu ya pamaayec nga mangkusgar kadiyan, dinamag ku e Pablu no gabay na no enna Herusalem ya pakausigan na kadiyan.
21: Ngem madi met nge Pablu, ta gabay na kanu was nga agedyan pekkem iya nakaibaludan na, tasun e Ari Sesar kuma kanu ya mangusig igina. Itu nga pinabantayac pekkem patingga ka dic nibon e Ari Sesar, kunen na.
22: Ket kinunen ne Ari Agripa e Gubernadur Pestu, Kayat ku met pe nga denggen ya kagiyen niya Pablu nga iyan, kunen na.
: Ket to Gubernadur Pestu, kinunen na, Mabalin met. Paelbet ku no damlag, tasun magicnam, kunen na.
23: Ket tutu met, nga ito kadamlag na, nawe de Ari Agripa nge Bernis ito pangukuman. Ket adu ya naisagana nga pangpadayaw tasun maipakaemmu ya kinaturay da ito lumnec da. Ket nibulun pe igida diya pangpangulu diya suldadu se diya lallakay nito ili. Ket ito pinalbetin ne Gubernadur Pestu nge Pablu, pinalnec da.
24: Ket kinunen ne Gubernadur Pestu, Ari Agripa, se dakayu nga amin nga uwed idi ita, masingen nu idi nin ya toley nga nidarum diya amin nga Hudyu iyaken itun, enna Herusalem, se idi pe ili nga Sesarya. Ket nip-ipkaw da pe itun nga bekken kanu nga maikari nga agbiyagin.
25: Ngem no iyaken, awan masmac ku nga basul na nga maitutup nga pakatayan na. Ket mabalin met latta kunec, no papennec ka edyan ne Ari Sesarin, ta gabay ne Pablu no e Ari Sesar kanu ya mangusig igina.
26: Ngem awan nas emmuc nga isurat ku e Apu nga Ari Sesar maipanggep idi nga toley. Nansa ta nipaelbet ku iya sangu nu nga amin, kangrunaan ikew, Ari Agripa, tasun no malpas ya panangusig tida igina ita, uwed kuma maisurat kun.
27: Ta no iyaken, bekken nga rumbeng kunec ya mangipatulud ka isa nga balud e Ari Sesar, no awan pe emmu ta nga kagiyen nga ipabasul ta igina, kunen na.