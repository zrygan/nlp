1: Kakabsat, emmu nu met nga nabaru ya nagbanagan nito simacwar mi itun dakayu.
2: Ta emmu nu met to pannakaparparigat se pannakaiyal-alyew mi enna Pilipus sacbay nito inumbet mi iyan Tesalunika. Ngem orey agten iyan, pinatured nakami ya Diyus tida nga nangipakaemmu latta dakayu iya Makaparagsac nga Damag nga gayat igina, orey adu pe diya makatiped dakami itun.
3: Ta ya panangawis mi dakayu, bekken nga nagtaud ka busid winno dakec nga panggep, se awan met ranta mi nga mangallilaw iya orey nagan na.
4: Ket iyan nas maikanatad iya gabay ne Apu Diyus ya balbalikasen mi, ta inannamungan nakami nga matalec iya Makaparagsac nga Damag. Bekken met nga toley ya gabay mi nga ay-ayuwen kadiya balbalikasen mi, no di lugud e Apu Diyus. Ta igina met ya mangsuut iya ranta tida.
5: Pageemmu nu met pe nga madi kami nangos-osog dakayu itun ka napaw-is nga panagdayaw mi dakayu. Awan pe kinaagum dakami nga lininglingdan mi. E Apu Diyus met ya makapanecnec iya kinapudnu diyan.
6: Madi mi met tinarigagayan ya panangdayaw nu dakami winno ya panagdayaw diya duduma nga toley.
7: Orey apustules kami nga nibon ne Kristu, madi nakayu met niturayan gapu iya kinaapustul mi, no di lugud nagbalin kami nga naannad ngas ito uwed kami enna edyan nu. Ket maiyarig iya kaannad niya isa nga ina kadiya an-anac na to kaannad mi dakayu itun.
8: Ket gapu iya dackel nga ayat mi dakayu, naragsakan kami nga mangisuru dakayu iya Makaparagsac nga Damag nga gayat e Apu Diyus. Ket bekken nas nga iyan nga kagi mi ya nagpatinggaan na, no di lugud sidadaan kami pe itun nga mangipaay iya biyag mi mettas para dakayu, gapu ta nagbalin kayu nga napateg nga unay dakami.
9: Tutu met kakabsat, ta malagip nu ngarud to panagwangel se panagrigat mi itun. Ta algew-gabi nga nagwangel kami itun, tasun awan kuma pakarigatan nu gapu ka kasapulan mi ito uwed kami iyan nga mangikaskasaba dakayu iya Makaparagsac nga Damag nga gayat e Apu Diyus.
10: Dakayu se orey e Apu Diyus met pe ya makapanecnec maipanggep ito napaw-is nga ugali mi nga nasingen nu nga mamati itun. Napudnu se nalinteg met to ugali mi, ket awan pakaumsiyan niya panagbiyag mi itun iya imatang nu.
11: Ket emmu nu pe nga to winangwangel mi dakayu itun, arig met nga pamagbaga niya isa nga ama kadiya anac na.
12: Ta binagbagbagaan dakayu, pinabpabileg dakayu, se liniwliwa dakayu nga tunggal isa. Agten iyan ngarud ya winangwangel mi, tasun agbiyag kayu kuma nga peyeng nga makaay-ayu e Apu Diyus nga nangpili dakayu nga mairaman iya pangiturayan na se pakadayawan na.
13: Ket agyaman kami nga peyeng e Apu Diyus gapu ta ito nipakaemmu mi dakayu ya kagi ne Apu Diyus, pinati nu. Nibilang nu nga tutu nga kagi nga gayat e Apu Diyus, bekken nas nga kagi toley. Ket tutu met nga kagi ne Apu Diyus yan nga mangiturturung dakayu nga mamati.
14: Ta dakayu, kakabsat, agten kayun kadiya bungguy diya mamati nga taga-Hudya. Ta dito napaspasamac dakayu, agten met pe ito napaspasamac kadiya toley ne Apu Diyus nga mamati e Jesu Kristu enna Hudya. Ta pinarigat dakayu met pe diya kailiyan nu agten met ito panangirurumen diya Hudyu kadiya mamati enna Hudya.
15: Ket dito Hudyu ka Hudya, igida met dito nangipapatey e Apu Jesus se orey dito mammadtu itun. Ket pinagtalew dakami met pe, se pacpaungten da pe nge Apu Diyus, se kakuntra da met amin nga toley.
16: Ta gabay da nga iparit ya panangisuru mi kadiya bekken nga Hudyu iya pakaisalakanan da kuma. Ket iya agten iyan, degdeggaan nga peyeng dito Hudyu ya kinadakec da. Itu nga uwed igidan ya panangdusa ne Apu Diyus.
17: Ket dakami, kakabsat, masut kami nga unay dakayun, ta nabayag tida ka eteng nga nagaadeyyu win. Ngem ya naiyadeyyu, ket yan nas beggi tida. Ta iya lemlemmet mi, peyeng nakayu met nga laglagipen. Itu nga napalaus nga unay ya essut mi se ganat mi nga makasingen kuma dakayu manin.
18: Pinanggep mi ya sumoli kuma dakayu. Nangruna iyaken, nga Pablu, ta namen-adu nga pinadas ku ya umbet, ngem linapdan nakami nge Satanas.
19: Ngarud, mawe kami kuma iya edyan nu, ta dakayu met ya namnama mi se anggem mi se dayaw mi nga masingen nad iya imatang niya Apu tida nga Jesus, no umbet nad manin.
20: Ngarud, dakayu ya pakaidayawan se pakaanggemman mi!