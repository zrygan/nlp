1: Ket e Saulu itun, panpansingen na pekkem dito pasurut niya Apu, nga patayen na da kanu. Nawe ito kangatuwan nga agsirsirbi iya Templu, ket nagadeng ka surat nga pammalubus igina.
2: Ket itu ya itarey na kadiya gigimungan diya Hudyu ka ili nga Damasku, tasun no uwed masmac na nga kameng niya Dalan ne Apu Jesus, nga lalaki man winno babey, mabalin na da nga tiliwen, se na da ipen ka Herusalem.
3: Ket nawe ngarud nge Saulu ka Damasku win. Ket ito uwed ito dalan nga denni ka Damasku, pagamwan na ngas nga nadarangan ya edyan na ka darang nga gayat ka langit.
4: Ket e Saulu, natuwang ngarud iya ginet tin. Ket uwed timec nga nagicna na nga kinunen na, Saulu, Saulu, ape parparigaten nac? kunen na.
5: Ket e Saulu, kinunen na, Nagan mu, Apu? kunen na.
: Ket to timec, kinunen na, Iyaken nge Jesus. Iyaken met ya parparigatem.
6: Ngem itan, gumnukat kan nga mawe ka umuneg iya ili yin. Ket antuni ya pakaemmuwam no nagan ya masapul mu nga wanglen, kunen na.
7: Ket diya kabulun ne Saulu ito dalan, madi da met nakakim ito ansing dan, ta nagicna da ngarud pe to timec, ngem awan met nasingen da nga toley nga nagkagi.
8: Ket ginumnukat ngarud nge Saulu win, ngem orey nagmulagat, madi met latta makasingen. Itu nga gineped da nga nipen ka Damasku win.
9: Tellu nga algew na nga madi nakasingen, ket bayat didi nga tellu nga algew, madi pe nangan se iminum.
10: Ket enna Damasku, uwed isa nga pasurut niya Apu nga agnagan ka Ananyas. Ket uwed pe kinagi niya Apu igina iya parparmata na nga kinunen na, Ananyas!
: Ket e Ananyas, kinunen na met, Nagan na Apu? kunen na.
11: Ket kinunen niya Apu igina, Mawe ka iya kalsada nga maawagan ka Nalinteg. Ket enna baley de Hudas, damagem ya isa nga toley nga iTarsu nga agnagan ka Saulu, ta uwed antuni nga agkarkararag.
12: Ket nipakaemmuc e Saulu win iya parparmata na nga uwed umbet nga isa nga toley nga agnagan ka Ananyas, ket itu ya mangipatey nad kadiya ima na igina, tasun makasingen manin, kunen na.
13: Ngem kinunen ne Ananyas, Ay-ay! Adu ya nadamag kun Apu, maipanggep ito Saulu. Ta napalaus kanu ya dakec nga inariman na kadiya mamati nga toley mu ka Herusalem.
14: Ket ita kanun, dakami idi nin nga umapu ikew, tiliwen nakami kanu pe, ta uwed kanu igina ya pammalubus dito pangpangulu diya agsirsirbi iya Templu, kunen na.
15: Ngem kinunen niya Apu igina, Mawe ka lugudin, ta igina ya pinilic nga mangipakaemmu nad maipanggep iya kinaturay ku kadiya bekken nga Hudyu se kadiya ar-ari da se dakayu pe nga Israelita.
16: Ket ipakaemmuc nad pe igina diya napalaus nga rigrigat nga mapasamac nad igina gapu iya panagsirbi na iyaken, kunen niya Apu e Ananyas.
17: Itu nga nawe ngarud nge Ananyasin. Ket ito nimuneg ito baley ne Hudas, nipatey na ngarud diya ima na e Saulu, nga kunen na igina, Kabsat nga Saulu, e Apu Jesus met ya nagpasingen ikew ito kalsada ito agpapen ka idi. Ket igina met pe ya nangibon iyaken idi. Nibon nac ngarud idi, tasun makasingen ka manin se tasun maidalan ya panpanunut mun gapu iya Ispiritu Santu, kunen na.
18: Ket sigida met nga uwed da arig nga sicsic nga niterkag nga gayat iya mata ne Saulu win, ket nakasingen met nga tutu win. Ket bimangun ngarudin, ket nabautisaran.
19: Ket ito nakakanin, bimileg manin.
: Sumagpipiga nga algew pekkem nge Saulu ka Damasku itun, nga nibulubulun kadito pasurut niya Apu antuni.
20: Ket manipud itun, nawe nangaskasaba kadiya gigimungan diya Hudyu iya maipanggep e Jesus, nga nikaskasaba na ngarud nga Anac ne Apu Diyus nge Jesus.
21: Ket nasdaaw amin dito nakagicna e Saulu, nga kinunen da, Ape kad nga agten idi ya kasaba na? Ta igina met yan to nangpukaw kadito umapu e Jesus ka Herusalem itun. Ket igina pe yan ya mangisicsikat kanu nga umbet ennidi nga mangtiliw kadiya pasurut ne Jesus, ta ipen na da kanu iya edyan dito pangpangulu dito agsirsirbi iya Templu, kunen da.
22: Ngem orey agten iyan ya kinunkunen dito toltoley, bimilbileg latta to panangikaskasaba ne Saulu, agingga ka madi makaskasungbat iginan dito Hudyu ka Damasku. Ta nilawlawag ne Saulu nga nalaing nga e Jesus, ket igina nga tutu ya Kristu nga nibon ne Apu Diyus.
23: Ito nabayag nga agten iyanin, nagiinnumanan dito Hudyu antuni no kumaan na ya panamatey da e Saulu.
24: Ngem naipakaemmu e Saulu win to sikat da. Ket dito Hudyu nga mayat nga pumatey igina, algew-gabi nga sansanben da nga peyeng kadito ruwangan niya ili, ta rantaen da nga patayen no rumwar.
25: Ngem iya namensan nga gabi, dito pasurut ne Saulu, nipay da ka sinan-kuribut, se da binaluyubuy nga nipadsag ito segged nga laskig niya nangudu nga bakud nito ili.
26: Ket e Saulu, nawe ka Herusalemin. Ngem ito nawe makitipun kuma kadito pasurut niya Apu antuni, nansing da igina, ta madi da mamati nga pudnu nga napasurutin.
27: Ngem e Bernabe, binulun na nge Saulu, se na niyem-emmu kadito apustules antuni. Ket nisalaysay na igida to pannakasingen ne Saulu iya Apu ito kalsada ito nakitbar ya Apu igina. Kinagi na pe to kinatured ne Saulu nga nangikaskasaba iya kinaturay ne Jesus ka Damasku.
28: Itu nga nibulubulunin nge Saulu kadito pasurut ka Herusalem. Ket nagpaspasyar pe nge Saulu nga nangikaskasaba nga situtured iya kinaturay niya Apu.
29: Nakitbar se nakidiskutir kadiya agkagkagi ka kagi Griyegu nga Hudyu.
: Ngem didi nga Hudyu, panggeppen da nga patayen nge Saulu.
30: Ket ito naemmuwan dito kakabsat ne Saulu ka pammati yani nga panggep da, nawe da nitulud ka Sesarya, se da nipapen ka ili nga Tarsu win.
31: Ket iyan nga timpu win, awan to pannakaparparigat iya bungguy diya mamati kadiya prubinsiya nga Hudya, Galilya se Samarya ngin. Ket bimileg ya panamati da se imadu ya bilang dan, ta nipatpateg dan ya Apu iya panagbiyag da, se tinulungan pe niya Ispiritu Santu da.
32: Ket e Pedru, adu dito il-ili nga napasyar na. Ket iya isa nga algew, nanagus se dimateng ka ili nga Lida, nga sacwaran na diya mamati nga toley ne Apu Diyus antuni.
33: Ket uwed isa nga lugpi antuni nga agnagan ka Enyas. Walu nga dagun na nga madi makabangunin.
34: Ket e Pedru, kinunen na igina, Enyas, agasan naka nge Jesu Kristu win. Gumnukat kan, se lukutem ya abec mun, kunen na. Ket tutu ta dagus nga ginumnukat to Enyasin.
35: Ket dito toltoley nga taga-Lida se taga-Saruna, nasingen da nga amin to Enyas nga nalainganin, ket imapu da iya Apu win.
36: Ket enna ili nga Huppa itun, uwed isa nga babey nga pasurut ne Jesus, nga agnagan ka Tabita. Durkas ya nagan na ka kagi Griyegu, nga kayat na nga kagiyen, ugsa. Ket peyeng nga agwangwangel to Tabita kadiya napaw-is, nga situtulung se sikakaasi kadiya makasapul.
37: Ket ito kauwed ne Pedru ka Lida, nagsakit nge Tabita, ket natey. Dinigus da to bangkay na, se da nisadag iya min-ngudu nga kuwartu.
38: Ket gapu ta denni ya ili nga Lida iya Huppa, nadamag diya pasurut niya Apu ka Huppa nga uwed nge Pedru ka Lida ngin. Itu nga nangibon da ka duwa nga lalaki nga nawe nangayab e Pedru. Ket kinunen dito duwa nga naibon, Pangngaasim ta gawaam kay ya umbet, kunen da.
39: Itu nga nibulun nge Pedru igida nga nawe ka Huppa ngin. Ket ito dimateng dan, nilnec da ito min-ngudu nga kuwartu. Ket diya balu nga babey iyan, imadenni da e Pedru win, ket nagbeberrit da nga nagipasingen kadito badbadu se duduma nga lupluput nga daget nito Durkas ito sibibiyag pekkem.
40: Ket e Pedru, pinaruwar na da ito kuwartu, se nagparintumeng nga nagkararagin. Kalpasan na, sinangu na to bangkay, nga kinunen na, Tabita, bumangun kan, kunen na. Ket nagmata met nga tutu win. Ket ito nasingen na nge Pedru, bimangun mettin.
41: Inicman ne Pedru to ima na, ket pinasikad na. Kalpasan na, pinalbet na dito mamati nga toley ne Apu Diyus, pati dito balu, ket nipasangu na nge Durkas igida nga sibibiyagin.
42: Ket nagdinamag yani kadiya amin nga umili ka Huppa. Ket adu ngarud diya namati iya Apu win.
43: Ket e Pedru, nabaybayagan ka Huppa, nga naged-edyan iya baley ne Simon, ya isa nga agdaldalus ka lalat nga para laku.