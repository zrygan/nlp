1: Ket itun, uwed nasingec nga isa nga anghel nga agpaspasegged nga gayat ka langit. Ket ic-icman na ya isa nga kawar se ya tulbec nito nakaun-uneg nga ebbut iya ginet.
2: Ket tiniliw mettin nito anghel to dragun, nga itu to sinan-malaga nga uwed itun pekkem, nga itu mettas ya diyablu winno Satanas. Ket niraked met nito anghel, tasun madi makatalew ka unus sangaribu nga dagun.
3: Ket nidegsut nito anghel ito nakaun-uneg nga ebbut, se na tinulbekkan ya giset na. Ket minarkaan na ka nikapet na iyan nga giset, tasun madi makaruwar to dragun nga mangallilaw manin kadiya toltoley kadiya nasnasyun, agingga ka madi aggibus ya sangaribu nga dagun. Ngem kalpasan niya sangaribu nga dagun, masapul nga mawayawayaan manin to dragun ka di mabayag nga timpu.
4: Ket uwed da pe nasingec itun nga truntrunu. Ket nagtugtugew kadito truntrunu diya naecdan ka turay nga mangukum. Ket nasingec met pe diya kararuwa dito napatpatey nga naputul diya ulu da, gapu iya panangipakaemmu da iya pudnu maipanggep e Jesus se iya kagi ne Apu Diyus. Didi diya madi pe nagdaydayaw itun ito nakan-ansing nga animal se ito bultu na, se madi da pe pinamarkaan diya muging da winno ima da ito marka nito nakan-ansing nga animal. Ket didi nga toley, napagungar da mettin, se da nakipagturay e Kristu ka unus sangaribu nga dagun.
5: Ket itu yani ya mona nga panagungar diya natey. Ngem dito duduma nga natey, madi da pekkem nagungar agingga ka madi pekkem nalpas to sangaribu nga dagun.
6: Nagasat se nadayaw ngarud iya imatang ne Apu Diyus diya mairaman idi nga mona nga panagungar. Ta awan pannakabalin niya maikadduwa nga pannakatey igida, no di lugud agbalin da met nga agsirsirbi e Apu Diyus se e Kristu, ket makipagturay da igina ka sangaribu nga dagun.
7: Ket ito nalpas to sangaribu nga dagunin, nawayawayaan manin nge Satanas ito nakaibaludan na.
8: Ket rinumwar ngarud nga nawe nangallilawin kadito maawagan ka Gug se Magug, nga itu diya nasnasyun iya amin nga lubung. Ket inurnung na da nga nisagana nga makigubatin. Ket ya bilang dito naurnung itun, ket agten iya kaadu niya lapuc iya pingit niya baybay.
9: Ket nawe da ngarud nga sangkabungguy, ket manipud iya amin nga lubung, nanang-at da nga linecbut da ya kampu diya toltoley ne Apu Diyus se to ipatpateg na nga siyudad. Ngem dito toltoley nga nanglecbut ito siyudad, napukaw da mettin gapu ka apuy nga naggayat ka langit.
10: Ket to diyablu nga nangallilaw kadiya toltoley, naidegsut mettin nga naipisuc ito dackel nga pagapuyan nga uwed gumilgilab nga burbura nga asupre na. Ket itu pe to nakaipisukan nito nakan-ansing nga animal se to busid nga mammadtu. Ket algew-gabi da met nga agtuctuuc antuni nin ka agnanayun nga awan patingga na.
11: Ket itun, uwed met nasingec nga isa nga dackel nga trunu nga puraw, se nasingec pe ya agturay nga nakatugew iyan nga trunu. Ket ya abac lawa se ya ginet, nagpukaw da mettin iya imatang na, ket pulus nga madi da masingen nin.
12: Ket nasingec itun diya natey, nga mabigbig se nanumu, nga agsisikad iya sangu nito trunu. Ket uwed met liblibru nga mabicbicrad antuni nin. Ket nabicrad pe yin ya sabali nga libru itun, nga itu to libru nga nakaisuratan diya nagnagan diya maecdan ka biyag nga agnanayun. Ket nakedngan met itunin ya kasasaad dito nat-atey, maikanatad kadiya winangwangel da nga naisurat kadito liblibru.
13: Ngarud, naikeddeng ya pagbanagan niya tunggal isa maikanatad kadiya winangel da, ta napagungar met dito natey ka baybay, agten pe kadito naitamen iya ginet, se dito naibalud ito pagtuukan nga edyan diya natey enna Hades. Ta naurnung da nga amin tasun maikeddeng ya pagbanagan dan.
14: Ket itun, ya patey se to Hades nga pagtuukan nga edyan diya natey, arig met nga naidegsut dan ito dackel nga pagapuyan. Ket idi nga pannakaipisuc da iya dackel nga pagapuyan, itu yan ya maawagan ka maikadduwa nga pannakatey.
15: Ngarud, to dackel nga pagapuyan, itu ya nakaipisukanin dito orey nagan na nga awan nagan da nga naisurat ito libru nga nakaisuratan diya nagnagan diya maecdan ka biyag nga agnanayun.