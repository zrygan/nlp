1: Ket itun, nasingec manin to Urbun Karneru nga agsisikad enna Tageytey Siyun, ket kabulun na dito sangagasut eppat nga pulu ket eppat nga ribu nga toley. Didi nga toley, naisurat iya muging da ya nagan nito Urbun Karneru se ya nagan niya Ama na.
2: Ket uwed nagicnac itun nga uni nga gayat ka langit, nga arig nga uni niya dackel nga danum nga mananasan, se ya nabileg nga eddug. Ket to uni nga nagicnac, arig pe nga uni diya matuctukar nga arpa, nga pagtukar nga makuwerdasan.
3: Ket ya naggayatan nidi nga uni, itu met diya nagkankanta iya isa nga kabarbaru nga kanta iya sangu nito trunu, se iya sangu dito eppat nga sibibiyag nga parsuwa, se dito panglakayen. Ket awan makabael nga mangadal iyan nga kanta, no di yas dito sangagasut eppat nga pulu ket eppat nga ribu nga nasubbut nga taga-lubung nga toley itun.
4: Ket igida didi diya madi namansaan ka dakec maipanggep ka babey, ta pulus nga di da nakitipun ka babey. Igida diya sumursurut ito Urbun Karneru iya orey awac nga pennan na. Se igida met diya toley nga nasubbut, tasun igida ya arig nga mon-ona nga pagdayaw nga maisangu e Apu Diyus se iya Urbun Karneru.
5: Yan nas pudnu ya uwed kadiyan nga toley, ket awan met mansa da.
6: Ket itun, uwed nasingec nga sabali manin nga anghel nga agkaykayab iya abac lawa. Igina ya mangipakaemmu ka makaparagsac nga damag maipanggep kadiya agnanayun nga banbanag. Naibon nga mangipakaemmu idi kadiya aged-edyan iya lubung, kadiya amin nga nasyun, kapututan, pagkakagi se pagiliyan.
7: Ket kinunen nito anghel ka nabileg, Ipangag nu ngarud nge Apu Diyusin, se dayawen nu pe yin! Ta nadatngan mettin ya timpu niya panangukum na. Itu nga agdayaw kayu ngarud e Apu Diyusin, nga igina mettas ya namarsuwa iya abac lawa, ginet, baybay se diya ubbug, kunen na.
8: Ket uwed met maikadduwa nga anghel itun nga simarunu ito nona, ket kinunen na, Napirdi yin! Napirdi yin to agdindinamag nga siyudad nga Babilunya, nga itu to dakec nga ili nga nangiyadal kadiya toltoley kadiya amin nga pagiliyan ka kinadakec. Ta arig nga napainum da met ka nipainum niyan nga siyudad nga mangpalalu ka dakec nga ricna, tasun gabay da pe ya agten mettas iyan nga pannakikamalala na, kunen na.
9: Ket uwed pe maikatlu nga anghel nga simarunu kadito duwa. Ket kinunen na met ka nabileg, No uwed toley nga agdaydayaw ito nakan-ansing nga animal se ito bultu na, se mangipalubus nga mamarkaan ya muging winno ima na,
10: ket itu met ya aglak-am iya panangukum ne Apu Diyus igina, no ipaay nad ne Apu Diyus ya unget na kadiya toltoley. Ket arig nga inumen da nad ya arig nga naingel nga unget ne Apu Diyus, nga awan met lauc na nga pangpalasew. Ket ya agten iyan nga toley, matuctuuc nad met ka apuy se burbura nga asupre, ket mapasamac nad met yan iya imatang diya angheles ne Apu Diyus se iya imatang niya Urbun Karneru.
11: Ket iya agten iyan, matuctuuc ka agnanayun diya agdaydayaw ito nakan-ansing nga animal se ito bultu na, se diya orey nagan na nga mamarkaan pe ka nagan na. Ket agpangudu ka agnanayun nga awan patingga na ya asuc niya apuy nga mangtuuc igida, ket awan pagkarinawaan da iya orey algew winno gabi, kunen na.
12: Itu ya gapu na nga masapul nga aganus nga peyeng diya toley ne Apu Diyus, nga itu diya agtungtungpal kadiya bilbilin na se ya pammati da e Jesus.
13: Ket nagicnac manin itun ya isa nga timec nga gayat ka langit, nga kinunen na iyaken, Isurat mu yani: Nagasat diya matey no naikameng da iya Apu, manipud ita nga timpu, kunen na.
: Pudnu met, kunen niya Ispiritu ne Apu Diyus, Nagasat da ngarud, ta itu ya pagkarinawaan da iya bannug da, ta magun-gunaan da met kadito nabaru nga wangwangel da, kunen na.
14: Ket itun, uwed nasingec manin nga puraw nga ulep nga pagtugtugawan niya isa nga arig nga anac nga nagpaitoley. Ket uwed balangat nga balituc iya ulu na, se nakaikem ka natadem nga kumpay.
15: Ket itun, uwed met sabali manin nga anghel nga rinumwar ito templu nga uwed ka langit. Ket pinumkaw yani nga anghel ito agtugtugew ito ulep, nga kinunen na ka nabileg, Igapas mun ya kumpay mu, ta nadatnganin ya timpu panaggani iya lubung, ta nablang diya dawa ngin! kunen na.
16: Dikad pe nawe ngarudin to nakatugew ito ulep, nga nagkumpay met iya sap-ew niya ginet. Ket iya agten iyan, nagani ngarudin diya maiyarig ka apit niya lubung.
17: Ket itun, uwed manin sabali nga anghel nga rinumwar pe ito templu ka langit. Nakaikem pe yani ka natadem nga kumpay.
18: Ket uwed met pe sabali manin nga anghel nga naggayat ito pagdatunan, nga igina ya agay-aywan iya apuy iyan. Ket pinkawan na to anghel nga uwed natadem nga kumpay na, nga kinunen na ka nabileg, Mawe ka kumpayen nga burasen diya bisbisic diya mulmula iya lubungin, ta nautu diya bisic ubasin! kunen na.
19: Ket iya agten iyan, nawe ngarud nagkumpay to anghel iya lubung. Binuras na met diya maiyarig ka bisic ubas niya lubungin, se na da nipalladaw iya isa nga dackel nga pagpespessan, nga itu ya kaiyarigan niya napalaus nga unget ne Apu Diyus nga pangdusa na.
20: Ket napespes met dito ubas ito pagpespessan nga uwed iya laskig nito siyudad. Ket daga met ya nagayus nga rinumwar ito pagpespessan. Ket to ayus na, nawe kadiya sabali nga edyan, agingga ka tellu nga gasut ket duwa nga pulu nga kilumetrus ya kadeddu na. Ket nakadateng pe ka bugung kabayu ya kasalem na.