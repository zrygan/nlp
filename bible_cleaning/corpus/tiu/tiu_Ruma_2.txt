1: Ket iya agten iyan, gagayyem, ape aya nga mangpabasul kayu kadiya duduma nga toley maipanggep kadiya basbasul da? Ta ya mangpabasul, awan met pagpambar na e Apu Diyus, ata wanglen na met pe ya agten mettas nga pagbasulan na. Dikad pe orey nagan na nga mangpabasul ka sabali nga toley, ukumen na met pe ya mismu nga beggi na.
2: Ngem no e Apu Diyus, emmu tida nga nalinteg ya panangukum na kadiya toltoley nga agwangel kadito dakec nga nibagac.
3: Ket iya agten iyan, gagayyem, dakayu nga mangpabasul kadiya agwangel kadiya agten iyan, madi kayu pagarupen nga maliclikan nu ya panangukum ne Apu Diyus, ta wangwanglen nu met pe diya agten iyan nga dakec.
4: Kaynun no pagarup nu nga mabalin nu nga namnamaen ya dackel nga kinaasi, kinaanus, se panagibtur ne Apu Diyus. Di kayu kad emmu nga ya asi ne Apu Diyus, ipaay na met dakayu tasun agbabawi kayu kuma?
5: Ngem gapu ta nasukir kayu se madi kayu gabay ya agbabawi, ket pakaruwen nu met ya unget ne Apu Diyus. Ket madateng nu ngarud nad ya Timpu nga panangipasingen ne Apu Diyus iya unget na, nga itu met ya panangipasingen na nad iya nalinteg nga panangukum na.
6: Ta gun-gunaan nad ne Apu Diyus ya tunggal toley ka maitutup mettas sigun iya winangel da.
7: Agten idi ya pananggun-guna na kadiya toley: Uwed da toley nga siaanus nga agwangwangel ka nabaru, gapu ta ipateg da ya panangpadayaw se panangparaem ne Apu Diyus igida, se ya awan patingga na nga biyag nga ipaay na. Ket didi nga toley met diya pangipaayan nad ne Apu Diyus iya biyag nga agnanayun.
8: Ngem uwed da pe toley nga mayat nga maipangatu ya kaipapennan da, se mangdellaw iya pudnu tasun suruten da ya dakec. Ket didi nga toley met diya pangipaayan nad ne Apu Diyus iya gura se unget na.
9: Agrigat se agtuuc nad diya amin nga toley nga agwangel ka dakec, Hudyu man, winno bekken nga Hudyu, ngem nangnangruna diya Hudyu.
10: Ngem diya amin nga agwangel ka nabaru, Hudyu man winno orey diya bekken nga Hudyu, maecdan da nad ka dayaw, raem, se talna nga gayat e Apu Diyus.
11: Ta no e Apu Diyus, awan met toley nga idumduma na iya panangukum na winno iya panagecde na.
12: Tutu met yan, ta orey diya makabasul nga madi makaemmu iya Linteg ne Muyses, maukum da met pe nga mapukaw, ngem bekken nga ya Linteg ne Muyses ya pakaukuman da. Ket diya makabasul nga makaemmu iya banag niya Linteg ne Muyses, ya Linteg met ya pakaukuman dan.
13: Ta no maipanggep iya panangpalinteg ne Apu Diyus, ket agten idi: Diya maibilang nga nalinteg iya imatang ne Apu Diyus, bekken nga diya aggigicna ngas maipanggep iya Linteg, no di lugud diya agtungpal iya banag niya Linteg.
14: Ta no diya bekken nga Hudyu, madi da ngarud emmu ya Linteg ne Muyses. Ngem sigud nga uwed emmu da nga kustu nga wanglen da kuma, nga maitutup ngarud iya banag diya bilbilin niya Linteg ne Muyses. Ket iya agten iyan, uwed mismu nga linteg dan iya lemlemmet da, orey madi da emmu ya Linteg ne Muyses.
15: Ket nabatadin nga uwed iya lemlemmet da ya banag dito bilbilin nito Linteg mettas ne Muyses, nga arig nga nailanad dan kadiya lemlemmet da. Ta gapu iya lemlemmet da, mailasin da mettas iya panpanunut da no nabaru winno dakec ya wangwanglen da.
16: Ket sigun iya ikaskasabac nga Makaparagsac nga Damag, ukumen nad ngarud ne Apu Diyus diya basbasul diya toley, gapu e Kristu Jesus. Ket no iyan nad nga Timpu, itu nad met ya pannakaukum diya toltoley kadiya nalimed nga pangpanggep dan.
17: Ket ikew nga Hudyu nga mangipateg iya kinaHudyum, ya Linteg ne Muyses met ya namnamaem, se ipasindayaw mu met pe ya pannakaibilang mu nga toley ne Apu Diyus.
18: Emmum ya tarigagay ne Apu Diyus, se emmum pe diya kustu nga banbanag, nga itu ya kunem nga annamungam, ta nasursuruwan ka iya Linteg ne Muyses.
19: Ket kunem nga ikew ya mangidalan kadiya arig nga kulap, se kunem pe nga maiyarig ka iya mangwada kadiya uwed iya nagicbet.
20: Kunem pe nga ikew ya mangisuru kadiya nakurang pekkem ya pannakaawat da se diya arig nga ebbing pekkem ya panpanunut da. Ket kunem nga siguradu ka kadidi, ata uwed ikew ya Linteg ne Muyses, ket itu ya mangipakaemmu iya tutu nga kinasirib se kinapudnu.
21: Ngem no tutu nga isurum ya duduma nga toley, ape ngarud nga di mu maisuru ya mismu nga beggim? Isurum ngarud nga dakec ya panagtakew, ngem ikew, agtakew ka met.
22: Isurum met pe nga maiparit ya pannakitipun niya toley ka bekken na nga asawa, ngem makitipun ka met ka bekken mu nga asawa. Kunem nga kaguram diya didiyusen, ngem umuneg ka met kadiya pagdaydayawan da kadiyan, tasun takawem met diya alikamen iyan!
23: Kunem met nga pagpasindayaw mu ya Linteg, ngem padakekem met ya kinadayaw ne Apu Diyus, gapu ta salungasingem met ya Linteg.
24: Tutu met ya naisurat iya Bibliya nga kunen na, Gapu dakayu nga Hudyu, agkagkagi diya bekken nga Hudyu ka dakec maipanggep e Apu Diyus.
25: No maipanggep iya ugali Hudyu, uwed ngarud kaipapennan niya panangtungpal mu iya ugali nga pannakakugit, no tungpalem pe ya Linteg. Ngem no salungasingem ya Linteg, nagbalin kan nga arig nga bekken nga nakugit.
26: Ket no uwed isa nga toley nga bekken nga nakugit sigun iya ugali Hudyu, ngem agtungpal nga tutu iya bilin niya Linteg, ket ibilang met ne Apu Diyus nga isa mettin nga nakugit, orey no bekken.
27: Ket iya agten iyan, gapu iya panangtungpal diya bekken nga Hudyu iya Linteg ne Muyses, ipasingen da mettin ya kinadakec mu, orey Hudyu ka. Ta orey pe nakugit ka, se uwed ikew ya naisurat nga Linteg, madi ka met tungpalen.
28: Tutu met yan, ta orey naiyanac tida nga Hudyu, mabalin nga bekken tida nga maibilang nga Hudyu iya imatang ne Apu Diyus. Se ya masingen iya beggi tida, bekken nga itu ya tutu nga kaipapennan niya pannakakugit.
29: Ta ya maibilang nga pudnu nga Hudyu iya imatang ne Apu Diyus, itu ya uwed iya nakem na nga gennung ya pudnu nga kinaHudyu na. Ket ya tutu nga kaipapennan niya pannakakugit, ket maipanggep ngarud iya wanglen niya Ispiritu ne Apu Diyus iya nakem niya toley, bekken nga ya panagtungpal niya toley iya naisurat nga linteg. Ket ya pannakaidayaw niya agten iyan nga toley, gayat met e Apu Diyus, bekken nga gayat ka toley.