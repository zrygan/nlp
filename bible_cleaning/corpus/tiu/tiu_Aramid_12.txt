1: Ket itun nga timpu ya nangrugiyan ne Ari Herudes nga namarparigat kadito duduma nga kamkameng niya bungguy diya mamati.
2: Ket nipapatey na met nge Santiyagu nga kabsat ne Juan, nga pinutulan da ka ispada ya ulu na.
3: Ket ito naemmuwan nito Ari Herudes nga nagustuwan dito Hudyu, nipatkem na pe nge Pedru. Ket nairana met yan ito padaya da nga maawagan ka Padaya Tinapay nga Awan Pangpablad Na.
4: Ket ito naipatkem na nge Pedru win, nipabalud na, nga pinabantayan na ka eppat nga bungguy nga saggapat nga suldadu, ta gabay na nga ukumen iya sangu diya umili no malpas ya Padaya Nitatalib.
5: Ket iya agten iyan, uwed nge Pedru ito pagbaludan. Ket dito kamkameng nito bungguy mamati, nikarkararagan da nga sipapasnec e Apu Diyus.
6: Ket iya gabi sacbay niya algew nga panangpairuwar ne Ari Herudes e Pedru tasun ukumen na, natudug nge Pedru iya baet diya duwa nga agbanbantay igina nga suldadu. Nakawaran met ka duwa, ket uwed da pe agbanbantay iya gagayangan niya pagbaludan.
7: Ket pagamwan na ngas nga uwed wada iya uneg nito pagbaludan, ket uwed met anghel niya Apu iya edyan ne Pedru win. Kinulbit na to tacgang ne Pedru nga linukag na, se kinunen na, Wey! Bumangun ka, gawaam! kunen na. Ket dito kawar kadiya ima ne Pedru, niterkag da met pe yin.
8: Ket to anghel, kinunen na manin e Pedru, Agbadu se agsapatus kan, kunen na. Ket tinungpal ngarud ne Pedru win. Ket kinunen pe nito anghel, Pagkebal mu ya kagey mun, se suruten nac, kunen na.
9: Ket simurut ngarud nge Pedru nga rinumwarin. Ngem pagarupen ne Pedru no bekken nga tutu yani, ta pagarupen na ngas no parparmata na.
10: Ket naliwanan da to nona se maikadduwa nga agbanbantay, se da nadateng to gagayangan nga rumwar iya ili yin. Or-orey yas nito landuc nga giset ya naglukatin. Ket rinumwar dan. Ket ito nalasat da ya isa nga kalsada ngin, kellat ngas nga pinanawan nito anghel nge Pedru win.
11: Ket ito maawatanin ne Pedru to napasamac igina, kinunen na, Pudnu gayam nga nibon niya Apu ya anghel na nga inumbet nangisalakan iyaken iya turay ne Ari Herudes, se kadito amin nga ipagpagarup dito Hudyu nga maariman kuma iyaken, kunen na.
12: Ket ito naemmuwan ne Pedru nga tutu yani, nawe yin ka baley de Marya nga ina nito Juan nga inagan da pe ka Markus. Ket adu dito naguurnung nga nagkarkararag antuni nin.
13: Ket ito nagtogtog nga nagpakaemmu nge Pedru iya ruwangan niya paraangan nito baley da, nawe siningen niya isa nga balasang nga mangmangged ennan, nga agnagan ka Ruda.
14: Ket ito nailasin nan to timec ne Pedru, madi na nalagip nga nilukat to giset tin gapu iya anggem na. Nanagtag to balasang nga simoli ito paguurnungan dito agkarkararag, ket nibaga na nga uwed nge Pedru iya ruwanganin.
15: Ahah! Agam-amangew kan! kunen da igina, ta madi da namati. Ngem nipapilit na met latta, itu nga kinunen da nga anghel ngata ne Pedru.
16: Ngem e Pedru, nagtogtogtog latta nga agpailukat, dikad pe nilukat dan. Ket nasdaaw da nga unay, ta e Pedru met nga tutu win!
17: Ket e Pedru, sininyasan na da nga agulimec da kuma, se na nisapsaput igida no kumaan nito panangiruwar niya Apu igina ito pagbaludan. Ket nibilin na pe nga kinunen na, Isapsaput nu kay pe yani e Santiyagu se kadiya duduma nga kakabsat tida ka pammati, kunen ne Pedru, se man pimanawin nga nawe ka sabali nga lugar.
18: Ket ito umagsapa ngin, nasikuran nga unay dito suldadu win, no ape nga awan nge Pedru enna pagbaludanin.
19: Ket to Ari Herudes, pinasapul na ngarud, ngem madi da nasmac. Itu nga sinumarya na met dito suldadu nga nagbanbantay, se na nibilin nga mapatey da.
: Ket itun, pimanaw to Ari Herudes iya prubinsiya nga Hudya nga nawe nagedyan ka Sesarya ngin.
20: Ket ya napasamac itun, ket uwed pakaungtan ne Ari Herudes kadiya umili ka Tiru se Sidun. Dikad pe uwed da nibon dito iTiru se iSidun nga nawe makitbar e Ari Herudes. Ket dakec igida no uwed iyunget ne Ari Herudes igida, ta diya il-ili nga iturayan ne Herudes, itu ya pagal-alkan da kadiya kanen da. Dikad pe pinona dito naibon ya nakigayyem e Blastu nga itu ya isa nga pangulu iya baley ne Ari Herudes, se da sangkabungguy nga nawe nakitunus e Ari Herudes.
21: Ket ito nadatngan to algew nga pannakimiting ne Ari Herudes kadito toley, nagkawwes ka luput ari, se nawe nagtugew ito napaw-is nga tugew ari, ket agipalpalawag igida.
22: Ket ito nalpas to panagkagi na, dinaydayaw dito toley nge Ari Herudesin nga kinunen da nga nipkaw, Isa nga diyus met yani nga nagkagi, bekken nas nga toley! kunen da.
23: Ket sigida nga dinusa niya isa nga anghel niya Apu nge Ari Herudesin, gapu ta bekken nga e Apu Diyus ya pinadayawan na. Tutu ta naegsan nge Ari Herudesin, se natey.
24: Ket itun nga timpu, nagdindinamag ya kagi ne Apu Diyus, ket imadu win ya bilang dito mamati iya Apu.
25: Ket de Bernabe nge Saulu, ito nalpas to gagara dan nga mangitulud kadito tulung dito iAntiyakiya ka Herusalem, simoli da manin enna Antiyakiya, ket nitarey da nge Juan nga agnagan pe ka Markus.