1: Iyaken nge Pablu nga pinagbalin ne Apu Diyus nga isa nga apustul nga agpaay e Kristu Jesus. Dakami nge Timutyu nga kabsat tida ya agisurat idi dakayu nga bungguy nga agpaay e Apu Diyus iyan Kurintu, agraman diya amin nga duduma nga toley ne Apu Diyus iyan nga prubinsiya nga Akaya.
2: Sapay kuma ta uwed dakayu ya siaayat nga asi, se talna, nga gayat e Apu Diyus nga Ama tida se e Apu Jesu Kristu.
3: Madaydayaw kuma ngarud nge Apu Diyus, nga Diyus se Ama niya Apu tida nga Jesu Kristu. Igina ya managkaasi nga Ama se igina pe ya Diyus nga mangliwliwa dakami nga peyeng.
4: Liwliwaen nakami ngarud kadiya amin nga pagrigatan mi, tasun gapu mettas iya pannakaliwliwa mi gapu e Apu Diyus, makaliwliwa kami kuma pe kadiya duduma nga agrigrigat.
5: Ta orey no nawadwad diya pannakaparparigat mi gapu iya pannakairaman tida iya kasasaad ne Kristu, nawadwad met pe diya pannakaliwliwa mi gapu igina.
6: Ket diya panagrigrigat mi, agpaay da met iya panangliwliwa mi dakayu se iya panangipakaemmu mi dakayu maipanggep iya panangisalakan ne Apu Diyus. Ket no maliwliwa kami, agpaay ngarud iya pannakaliwliwa nu. Ket itu ya mangecde dakayu ka bileg, tasun maanusan nu kuma pe diya pakaparparigatan nu nga agten mettas kadiya panagrigrigat nga an-anusan mi.
7: Ket iya agten iyan, dackel ya namnama mi maipanggep dakayu, ta emmu mi nga orey uwed met pannakipaglak-am nu dakami ka rigat, ket makipaglak-am kayu met pe dakami ka liwliwa.
8: Ket kakabsat, gabay mi nga ipakaemmu kuma dakayu ya maipanggep kadito napalaus nga rigrigat mi enna prubinsiya nga Asiya itun. Ta gapu ito napalaus nga rigat nga napadasan mi antuni, madi kami maitured din, ket awan namnama mi nga agbiyagin.
9: Tutu met, ata nipagarup mi no agbanag ka patey to pannakaparparigat min. Ngem emmu mi nga naipalubus ditun nga pannakaparparigat mi itun, tasun bekken kuma nga ya bukud mi nga kabaellan ya talken mi, no di lugud e Apu Diyus, nga igina met ya makapaungar kadiya natey.
10: Nisalakan nakami met ito nakan-ansing nga pakatayan mi kuma, ket emmu mi nga isalakan nakami nad pekkem kadiya duduma nga peggad. Ket ig-igina ngas ya pagnamnamaan mi nga mangisalakan nad manin dakami,
11: sigun mettas iya panangikarkararag nu dakami e Apu Diyus. Ket iya agten iyan, adu nad diya toley nga agyaman e Apu Diyus gapu kadiya ikaasi na dakami, sigun kadiya ikarkararag didi nga adu para dakami.
12: Agtalged kami ngarud gapu kadiya panangikararag nu dakami. Ket natalna ngas ya nakem mi, ta emmu mi nga napaw-is ya ugali mi iya imatang diya toltoley, se nangruna ya pannakibulun mi dakayu. Ta diyan nas gabay ne Apu Diyus diya winangwangel mi, agten kadiya nalinteg se napudnu. Ket ya panagtungpal mi kadiyan nga gabay ne Apu Diyus, bekken nga sigun iya kinasirib niya kinatoley mi, no di lugud gapu mettas iya sirib nga ikaasi ne Apu Diyus nga siaayat dakami.
13: Tutu yan, ta narabaw ngas ya kaipapennan didi nga kagi nga isursurat mi dakayu, nga awan nalimed nga kaipapennan na. Ta gabay ku no awan kuma pagkurangan niya pannakaawat nu kadidi nga basbasaen nun.
14: Ngem agingga ita, madi kayu pekkem maawatan ya kaipapennan diya duduma nga panggep mi dakayu. Ket gabay ku no maawatan nu kuma ya amin didi, tasun nad no iya Timpu niya umbet manin ne Apu Jesus, agragsac kayu kuma gapu dakami, agten met iya panagragsac mi nad gapu dakayu.
15: Ket ninamnamac nga tutu ya panaganggem nu maigapu dakami. Itu nga pinanggep ku itun nga mona nga sacwaran nakayu, tasun mamenduwa nakayu kuma nga paragsaken nga mabisita.
16: Ta pinanggep ku ngamin itun nga dagasen nakayu nga sacwaran no mawe yac ka prubinsiya nga Masedunya. Se nad manin no agawir rac nga gayat antuni, sacwaran nakayu manin ya kunec, tasun matulungan dac nad kuma kadiya masapul ku nga agpa-Hudya.
17: Ket gapu ta madi natuluy yan nga panggep ku itun, mabalin nga kunen nu ngata nga agduwaduwa ngac iya kagkagiyec, winno mabalin nga kunen nu ngatan nga tungtungpalec diya kumpurmi ngas nga ricricna niya kinatoley ku, nga Bo ya kunec orey no Bekken ya uwed iya panpanunut ku.
18: Ngem bekken met nga agten iyan. Ta tuladen mi ya gangey ne Apu Diyus nga madi agduwaduwa kadiya kagi na. Ket agten pe iyan dito amin nga nibagbaga mi dakayu, ta madi kami pe kunen nga Bo, no Bekken ya uwed iya panpanunut mi.
19: Ta e Jesu Kristu nga Anac ne Apu Diyus nga ikaskasaba mi de Silas nge Timutyu dakayu, bekken met nga agduwaduwa kadiya kagkagiyen na nga agten kadiya agkunen nga Bo, orey no Bekken ya uwed iya panpanunut da. Ta no maipanggep kadiya naitipunin e Kristu, ket e Kristu ya mapagtalkan iya panangikagi na nga Bo.
20: Ta e Jesu Kristu, igina met ya pakatungpalan diya amin nga nikarkari ne Apu Diyus itun. Igina met ya agkunen nga Agten iyan ngarudin maipanggep kadiyan nga karkari. Ket itu nga gapu e Jesu Kristu, mabalin tida nga agkagi iya panagdayaw tida e Apu Diyus nga agten idi: Agten iyan kuma ngarudin, mabalin tida nga kunen.
21: Ket e Apu Diyus met ya mangpatalged iya saad mi nga maigapu iya pannakaitipun tida e Jesu Kristu, nga agten met pe iya saad nu. E Apu Diyus pe ya nangpili dactida nga maisaad igina.
22: E Apu Diyus pe ya nagmarka dactida iya arig nga marka nan, nga mangpanecnec dactida nga kuwa nactidan. Ta necdan nactida iya Ispiritu na iya lemlemmet tida, nga itu ya mangipanecnec pe maipanggep kadiya nabaru nga maipaay nad dactida.
23: Ket no bekken nga pudnu yani nga kunec, e Apu Diyus kuma met ya mangsacsi maikuntra iyaken no ape nga madic inumbet nga simacwar manin dakayu itun. Ta ya kinapudnu na, di yac ngamin ginabay ya mawe iyan Kurintu nga mangpasakit iya ricna nu gapu iya panangdellaw ku dakayu.
24: Agten iyan nga tutu, ta bekken nga dakami ya agituray kuma iya pammati nu, ta emmuc nga nabaked ya panamati nu. Ngem ya gabay ku lugud, ket makatulung kami kuma dakayu iya panamati nu, tasun yan nas anggem kuma ya uwed dakayu.