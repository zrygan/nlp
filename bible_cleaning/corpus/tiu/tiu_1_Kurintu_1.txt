1: Iyaken nge Pablu nga pinili ne Apu Diyus gapu iya tarigagay na, nga pinagbalin nac nga apustul nga agpaay e Kristu Jesus. Dakami nge kabsat tida nga Sustenes ya makin-surat idi.
2: Isurat mi yani dakayu nga bungguy nga agpaay e Apu Diyus iyan Kurintu. Nisibna nakayu nge Apu Diyus nga maibilang nga toley na gapu e Kristu Jesus. Ket nairaman kayun kadiya amin nga napili nga toley ne Apu Diyus iya orey awac nga edyan da, nga itu diya umaw-awag nga sidadayaw iya nagan ne Jesu Kristu nga Apu da, nga Apu tida met pe.
3: Sapay kuma ta uwed dakayu ya siaayat nga asi, se talna, nga gayat e Apu Diyus nga Ama tida se e Apu Jesu Kristu.
4: Siiiyaman nac nga peyeng e Apu Diyus gapu iya siaayat nga panangaasi na dakayu, gapu iya pannakaitipun nu e Kristu Jesus.
5: Ta gapu iya pannakaitipun nu e Kristu, naecdan kayu kadiya amin nga masapul nu, nga agten kadiya masapul nu iya panangibaga nu se iya pannakaemmu nu maipanggep iya pammati nu.
6: Ket naemmuwanin nga nabileg met ya panamati nu ito naipakaemmu dakayu maipanggep e Kristu itun.
7: Itu nga awan pagkurkurangan nu kadiya ikaasi ne Apu Diyus, bayat niya panagpadaan nu iya pannakaiparang manin niya Apu tida nga Jesu Kristu.
8: Ket igina mettas ya mangpabaked iya panamati nu, tasun awan pakaukuman nu no madatnganin ya Timpu niya Apu tida nga Jesu Kristu.
9: Tutu met nga mapagtalkan nge Apu Diyus nga mangtungpal kadiyan, ket igina met ya nangpili dakayu nga maibulun iya Anac na, nga itu nge Jesu Kristu nga Apu tida.
10: Kakabsat, gapu iya turay niya Apu tida nga Jesu Kristu, ipacpakaasic dakayu nga agkikinnaawatan kayu kuma. Ta madi kuma mabingabingay ya bungguy nu, no di lugud is-isa kayu kuma ngin ka panggep se panpanunut.
11: Kunec yani dakayu nga kakabsat ku, ta nadamag ku kadiya kabbalay ne Kluwe nga agsusupyat kayu kanu.
12: Agsusupyat kayu kunec, ata kunen kanu diya duduma dakayu, Pasurut nac nge Pablu. Ket, E Apulus iyaken, kunen kanu met diya duduma. Ket diya duduma, kunen da kanu, Pasurut nac nge Pedru, winno, Pasurut nac nge Kristu, kunen pe kanu diya duduma.
13: Ape? Nabengbengley aya nge Kristu win? Iyaken nga Pablu aya to natey ito krus para dakayu? Winno ya panangsurut nu mettas iyaken kad to nakabautisaran nu?
14: Agyaman nac ta bekken nga iyaken ya nangbautisar dakayu, ta awan binautisarac dakayu, malacsid kade Krispu nge Gayu.
15: Itu nga awan makaibaga nga iyaken ya sinursurut nu ito nabautisaran kayu.
16: Ay, bo! Malagip ku lugud de Estepanas nga sangabaley, ta binautisarac da met pe, ngem awan malagip kun no uwed pekkem sabali nga binautisarac.
17: Ta bekken met nga mamacbautisar ya nangibonan ne Kristu iyaken, no di lugud tasun ipakaemmuc ya Makaparagsac nga Damag maipanggep igina. Ket iya panangipakaemmuc iyan, kadawyan nas nga panagkagi ya usarec. Ta no usarec ya kinasirib toley, kaynun lugud no maipalikud ya sirbi nito pannakatey ne Kristu ito krusin.
18: Ket bekken nga agpapada ya pannakaawat diya toltoley iya panursuru maipanggep ito inariman ne Jesu Kristu ito krus. Ta diya toley nga agbanag ngas nga maukum, ibilang da nga awan kaipapennan na. Ngem no dactida nga maisalakan nga toley, pakaemmuwan tida ya kaipapennan na iya pannakabalin ne Apu Diyus.
19: Ta uwed ngarud to kunen ne Apu Diyus nga naisurat iya Bibliya nga,
: Pirdiyec nad ya kinasirib
: diya mamasirib iya lubung,
: se pagbalinec nad nga awan mamaay na
: ya pannakaawat diya uwed kanu pannakaawat na,
: kunen na.
20: Dikad pe awan met sirsirbi niya sirib diya mamasirib, orey pe diya manursuru iya Linteg, se diya nalaing nga makidisdiskutir ita nga timpu. Ta nipakaemmu mettin ne Apu Diyus nga awan met sirsirbi iya imatang na ya kinasirib nga tumaud ngas kadiya toley idi nga lubung.
21: Ket sigun iya sirib ne Apu Diyus, nirimidyu na nga dactida nga toley, madi tida kabaellan ya mangemmu igina gapu ngas iya kinasirib tida. Ket iya agten iyan, nikeddeng ngarud ne Apu Diyus nga isalakan na nga gennung diya amin nga mamati iya isursuru mi, nga itu met pe ya panursuru nga kunen diya duduma nga awan kanu kaipapennan na.
22: Ta no diya Hudyu, ket ya gabay da, itu ya pagilasinan nga pakapanecnekkan da no pudnu yan nga panursuru. Ket no diya bekken nga Hudyu, ket kinasirib met ya ipatpateg da.
23: Ngem ya isuru mi nga gennung, itu ya maipanggep e Kristu nga nailansa ka krus. Ket idi nga panursuru mi maipanggep iya nakatayan na, ket arig nga pakaisacdulan diya Hudyu win, nga pakalucsawan da. Ket no diya bekken nga Hudyu, kunen da met nga awan kanu kaipapennan niyan nga panursuru.
24: Ngem kadiya toley nga pinili ne Apu Diyus, nga Hudyu man winno bekken nga Hudyu, e Kristu met ya ibilang da nga pakaemmuwan iya pannakabalin se sirib ne Apu Diyus.
25: Ta diya rimidyu ne Apu Diyus nga ipagarup diya toley nga awan kaipapennan na, ket ad-adu lugud ya kinasirib na kadidi ngem iya kinasirib niya toley. Ket ya maipagarup nga kinakapsut ne Apu Diyus, nabilbileg lugud ngem iya kinabileg toley.
26: Orey dakayu, kakabsat, laglagipen nu kuma no kumaan nito nakapiliyan nu e Apu Diyus, ta manmanu dakayu ya ibilang toley nga nasirib, winno naturay, winno naiyanac nga mabigbig.
27: Ngem orey agten iyan, ta diya ibilang toley nga awan kaipapennan na, itu lugud diya pinili ne Apu Diyus nga agbalin nga kuwa na, tasun iyal-alyew na diya agkunen nga nasirib da kanu. Ket diya ibilang toley nga nakapsut, itu pe diya pinili ne Apu Diyus, tasun iyal-alyew na diya agkunen nga nabileg da kanu.
28: Ngarud, pinili ne Apu Diyus nga mapadayawan iya imatang na diya bekken nga nadayaw winno napateg ka toley idi nga lubung. Se orey diya ibilang toley nga awan kanu mamaay na, ket itu mettas diya pinili ne Apu Diyus, tasun agbalin nga gennung nga awan lugud mamaay diya ipatpateg toley idi nga lubung.
29: Agten iyan ngarud ya winangel ne Apu Diyus tasun awan toley nga makapagpasindayaw iya imatang na.
30: Ta e Apu Diyus mettas ya nangpaitipun dactida e Kristu Jesus, nga igina ya pinagbalin ne Apu Diyus nga pagtaudan niya sirib tida, se ya pannakapalinteg tida iya imatang na, se ya pannakaisaad tida nga toley na, se ya pannakawayawaya tida kadiya basbasul tidan.
31: Ket iya agten iyan, tutu ngarud met to naisurat iya Bibliya nga kunen na, No uwed mayat nga agpasindayaw, ket diya ar-ariman nas niya Apu kuma ya ipasindayaw na, kunen na.