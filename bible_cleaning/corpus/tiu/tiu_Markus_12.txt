Ket itun, nagpangngarig nge Jesus nga kinunen na igida, Uwed isa nga toley nga nagmula ka adu nga ubas. Inalad na to nagmulaan na, se nagkorob pe ka inariman na nga pagpespessan ka ubas. Nangipasikad pe ka nangudu nga pagedyanan agbantay. Ket ito nalpas nan, nipasugpun na to kaubasan na kadiya agwangwangel ka laplapug, se nawe ka sabali nga ili yin.
Ket ito nadatngan ya panagbuburas ka ubas, nibon nito akin-kuwa ya isa nga tagabu na nga mawe kadito makisugsugpun ito kaubasan, tasun ipaalac na ya bingay na nga ubas.
Ngem dito makisugsugpun, tiniliw da met nga kinabil to tagabu, ket pinagawir da nga awan necde da igina.
Ket to akin-kuwa ito kaubasan, nangibon ka sabali manin nga tagabu na. Ngem agten met latta, ta tinalingu da met ya ulu nito tagabu, se niyal-alyew da met pe.
Ket nangibon manin to akin-kuwa ka sabali nga tagabu. Ket iyan nga tagabu, pinatey da mettin. Ket dakec met latta ya namaay da kadiya adu nga simarunu nga naibon, ta dito duduma igida, kinabil da, ket dito duduma, pinatey da met.
Ket is-isa ngas mettin ya mabalin nga ibon nito akin-kuwa, nga itu ya patpatgen na nga anac nga lalaki. Ket iya agten iyan, nibon na ngarud to anac na mettas nga mawe ito edyan dito makisugsugpun, ta kunen na nga, No anac ku mettas ya ibon ku, emmuc nga dayawen da met, kunen na.
Ngem dito makisugsugpun, nagtetebbar da nga kinunen da lugud, Ala, igina yani ya agtawid! Tidan! Patayen tida lugudin, ket dactida nad ya agtagikuwa iya tawiden nan, kunen da.
Ket tiniliw da ngarud to anac, se da met pinatey, se da nitemsit ngas iya laskig nito kaubasanin, kunen ne Jesus.
Ket kinunen manin ne Jesus, Ket ita, nagan ngarud ya wanglen nito akin-kuwa ito kaubasan? Mawe na ngarud pukawen dito makisugsugpun, se na italec ka sabali to kaubasanin.
Arig nga madi nu pekkem nabasa to naisurat iya Bibliya nga kunen na,
Iyan mettas nga batu
nga nitemsit ngas dito nangpatdec,
itu met ya nagbalin nga
kangrunaan nga panuli yin.
Ket gapu mettas iya pannakabalin niya Apu,
itu ya nagbalinan na,
ket ibilang tida ngarud nga nakaskasdaaw,
kunen na iya Bibliya, kunen ne Jesus.
Ket dito pangulu diya Hudyu, gabay da nga ipatkem nge Jesusin, ta emmu da nga igida mettas to pakaiturungan niyan nga pangngarig na. Ngem gapu ta mansing da kadito toltoley, pinanawan da ngas nge Jesusin.
Ket uwed da met duduma nga nibon dito pangpangulu diya Hudyu ito edyan ne Jesus, nga Parisiyu se toley nito Ari Herudes, tasun agsapul da ka rasun nga pangtiliwan da igina gapu iya kagiyen na.
Ket dito naibon, nawe da ngarud ito edyan na, ket kinunen da igina, Mistru, emmu mi nga napudnu ka, se bekken nga ya kapanunutan niya toley ya ikasum, orey nagan na nga toley. Ta awan idumdumam nga saad toley, no di lugud isursurum ya pudnu nga paglinteggan ne Apu Diyus. Dikad pe ibagam kay no maikuntra iya Linteg nito Muyses winno bekken ya panagbayad ka buis e Ari Sesar. Agbayad kami kadi, winno bekken? kunen da.
Ngem nadlaw ngarud ne Jesus to sikap da, itu nga kinunen na igida, Ape nga sigsigiren dac? Ecdan dac kay ka isa nga diplata, ta singec, kunen na.
Ket necdan da ngarud ka diplata, ket kinunen na igida, Nagan ya akin-ladawan se akin-nagan iya nailanad idi? kunen na.
Ket kinunen da igina, E Ari Sesar, a, kunen da.
Ket kinunen ne Jesus igida, No diya maipanggep e Ari Sesar, ipaay nu da ngarud igina. Ket no diya maipanggep e Apu Diyus, ipaay nu da mettas e Apu Diyus, kunen na. Ket iya agten iyan, nasnasdaaw da ngarud iginan.
Ket uwed da pe Sadusiyu nga nawe ito edyan ne Jesus, nga igida didi diya madi mamati nga agungar nad diya natey. Ket dito Sadusiyu, uwed nisaludsud da e Jesus nga kinunen da,
Mistru, nisurat nito Muyses iya Linteg na dactida, nga no natey ya isa nga lalaki, nga di na pekkem napututan ya asawa na, ket rebbeng kanu niya kabsat nito lalaki nga asawaen ya balu nga ipag na. Asawaen na kuma kanu tasun aganac da ka pannakaanac nito natey nga kabsat na nga lalaki.
Ket agten idi nin: Kaspagarigan ta uwed pitu nga lalaki itun nga agkakabsat. Ket to inauna, nangasawa, ngem natey met nga awan pekkem putut na.
Ket inasawa ngarud nito maikadduwa to balu, ngem natey met pe nga awan putut na, se agten met pe to maikatlu nga lalaki.
Ket iya agten iyan, nagsasarunu dito pitu nga agkakabsat nga nangasawa ito isa nga babey, ket natey da nga awan putut da. Ket natey met pe to babey yin nga nod-odi ngem igida.
Ket agten idi ya saludsud mi: Nad no panagungar diya natey, nagan ngata igida nga pitu nga agkakabsat ya akin-asawa nad ito babey yin? Ta inasawa met dito pitu to babey, kunen da.
Ket kinunen ne Jesus igida, Ape nga agten iyan ya saludsud nu? Nairradu kayu met iya panagpanpanunut nu, gapu ta madi nu ngamin emmu ya banbanag nga naisurat iya Bibliya, se madi nu pe emmu ya pannakabalin ne Apu Diyus.
Ta ya kinapudnu na, ket nad no agungar diya natey, madi da nad met mangasawa winno makiasawa ngin, no di lugud agten da kadiya angheles enna langitin.
Ket no maipanggep iya panagungar diya natey, siguradu nga agungar da. Di nu pekkem aya nabasa ito libru nito Muyses, ito istorya maipanggep ito kayu nga uwed gumilgilab nga apuy na? Ta itun, kinunen met ne Apu Diyus ito Muyses, Iyaken ya Diyus ne Abraham, se ya Diyus ne Isaac, se ya Diyus ne Hakub, kunen na.
Ngarud, diya kameng ne Apu Diyus, bekken da met nga maibilang nga natey, no di lugud maibilang da nga sibibiyag. Ta e Apu Diyus, ket Diyus met diya sibibiyag. Itu nga nairradu kayu met nga tutu iya panagpanpanunut nu, kunen na.
Ket uwed pe ya isa nga manursuru iya Linteg, nga nawe iyan. Nagicna na ngarud to pagdidiskutiran da, ket nadlaw na nga nalaing met to panagsungbat ne Jesus kadito Sadusiyu. Itu nga nagsaludsud pe e Jesus nga kinunen na, Nagan kad ya kangrunaan kadiya amin nga bilbilin nito Muyses? kunen na.
Ket kinunen ne Jesus, Itu yani ya kangrunaan nga bilin: Dakayu nga Israelita, denggen nu ngarud yani: Ya Apu nga Diyus tida, igina ngas ya is-isa nga Apu.
Ket ayatem ngarud ya Apu nga Diyus mu, iya amin nga kabaellam nga mangipateg nga uwed iya pusum, iya nakem mu, iya sirib mu, se iya bileg mu.
Ket idi ya maikadduwa nga bilin nga ipalagip ku ikew: Ayatem ya padam nga toley, nga agten mettas iya panagayat mu iya beggim. Awan met napatpateg nga bilin ngem kadiyan, kunen na.
Ket kinunen nito manursuru iya Linteg, Mayat met ya nisungbat mu, Mistru. Ta pudnu ya kunem nga is-isa ya Apu, nga awan sabali no di ngas ig-igina.
Se napateg nga tutu ya panagayat tida igina iya amin nga kabaellan tida nga mangipateg nga uwed iya pusu tida, iya sirib tida se iya bileg tida. Ket napateg ngarud pe ya panagayat tida kadiya kapada tida nga agten mettas iya panagayat tida iya beggi tida. Ngarud, napatpateg nga unay ya panangtungpal tida kadiyan nga duwa nga bilin ngem iya amin nga mapooran nga beggi animal winno duduma pe nga maidatun e Apu Diyus, kunen na.
Ket nibilang ngarud ne Jesus nga mayat to nisungbat nito manursuru iya Linteg. Itu nga kinunen ne Jesus igina, Denni ngarud ya panangituray ne Apu Diyus ikew win, kunen na.
Ket kalpasan niyan, awan nakaitured nga nagsaludsud e Jesusin.
Ket ito mangisursuru pekkem nge Jesus enna Templu, nagsaludsud kadito aggigicna, nga kinunen na, Ape ngata nga kunen diya manursuru iya Linteg nga ya Kristu, ket kapututan nito Ari Dabid?
Nagan ya kunen nu maipanggep ito kinunen nito Dabid, ito niturung niya Ispiritu Santu, ta kinunen na nga,
Kinunen niya Apu iya Apuc,
Agtugew ka idi nga madiwanan ku
agingga nga mapasukuc diya gumurgura ikew,
nga arig nga ipatey ku ya sakam igida,
kunen nito Dabid itun.
Ket no Apuc to kunen mettas nito Ari Dabid maipanggep iya Kristu, kumaan na ngarud nga kapututan na ya Kristu? kunen ne Jesus. Ket siaanggem ngarud dito adu nga toltoley nga naggigicna e Jesus.
Ket bayat nito panangisursuru ne Jesus, kinunen na, Annadan nu ngarud diya manursuru iya Linteg. Magustuwan da ya agpaspasyar nga nakasutana, se magustuwan da met ya makabkablaawan nga sidadayaw no uwed da iya tindaan.
Paggugustu da met pe ya agtugew kadiya kadayawan nga tugtugew iya gigimungan, se ya kangrunaan nga pagtugawan kadiya padaya.
Agawen da met diya baley diya balbalu nga babey, se da met agkarkararag ka mabayag, ta panglinged da diya karkararag da kadiya wangwangel da nga dakec. Ngem nadagsen nad ngarud ya dusa diyan nga toley, kunen na.
Ket nawe nge Jesus nagtugew itun iya lugar nga masalupac na dito pipisukan ka pagdatun nga kuwarta iya Templu. Ket nasiputan na ya panagipisuc diya toltoley kadiya kuwarta da. Ket adu diya babacnang nga nawe nangipisuc ka adu nga kuwarta.
Ket uwed met itun isa nga balu nga babey nga napanglaw nga imadenni pe iyan. Nawe nangipisuc to babey ka duwa ngas nga bebeteng nga diplata nga agpateg ngas ka siping.
Ket pinaadenni ne Jesus dito adalan na, ket kinunen na igida, Pudnu met nga naibilang nga napatpateg ya nipisuc niyan nga panglaw nga balu ngem kadiya amin nga nipisuc dito duduma nga nangipay iya pipisukan.
Ta igida, necde da ngas ya subra niya kinabacnang da. Ngem ya balu nga iyan, orey napanglaw, necde na nga gennung ya amin nga uwed igina, nga itu ya mabalin na nga pagbiyag, kunen na.