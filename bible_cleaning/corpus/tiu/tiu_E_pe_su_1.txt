1: Iyaken nge Pablu nga pinagbalin ne Apu Diyus nga isa nga apustul nga agpaay e Kristu Jesus.
: Isurat ku yani dakayu nga toley ne Apu Diyus enna Epesu, dakayu nga peyeng nga nabileg ya panamati na e Kristu Jesus.
2: Sapay kuma ta uwed dakayu ya siaayat nga asi, se talna, nga gayat e Apu Diyus nga Ama tida, se e Apu Jesu Kristu.
3: Madaydayaw kuma ngarud nge Apu Diyus, nga Diyus se Ama niya Apu tida nga Jesu Kristu, ta gapu iya pannakaitipun tida e Kristu, nipaay ne Apu Diyus dactida amin nga ecde niya Ispiritu na nga tumaud ka langit.
4: Ta orey ito sacbay nga naparsuwa ya lubung ngi, pinili nactidan nge Apu Diyus, nga agbalin nga toley na nga nadalusan ka basul se awan pakababalawan tida iya imatang na, gapu mettas iya pannakaitipun tida e Kristu.
5: Ngarud, gapu iya ayat ne Apu Diyus dactida, nikeddeng na itun pekkem nga pagbalinen nactida nga anac nan gapu e Jesu Kristu. Ta itu ya sigud nga panggep ne Apu Diyus sigun iya tarigagay na.
6: Agten iyan ya naariman, tasun daydayawen tida kuma ngarud nge Apu Diyus gapu iya nakaskasdaaw nga siaayat nga asi na nga nipaay na dactida gapu iya pannakaitipun tida iya Dungdungnguwen na nga Anac.
7: Gapu iya pannakaitipun tida e Kristu, nawayawayaan tidan iya pakaukuman tida, gapu ito pannakaidaga na. Ta itu ya pakapakawanan diya basbasul tida, sigun iya napalaus nga asi ne Apu Diyus nga siaayat.
8: Ket idi nga siaayat nga asi na, nipaay na dactida nga sibubuslun. Ket sigun iya kinasirib se pannakaawat ne Apu Diyus,
9: inariman na ngarud to panggep na, se nipakaemmu na pe dactidan. Itu ya panggep na nga madi tida naawatan itun, nga nikeddeng na nga tungpalen, gapu e Kristu sigun iya tarigagay na.
10: Ta ya panggep ne Apu Diyus nga tungpalen na nad no madatngan ya kustu nga timpu, itu ya panangipasakup na kadiya amin nga parsuwa iya panangipangulu ne Kristu, orey diya uwed ka langit se diya uwed idi nga lubung.
11: Ket e Apu Diyus, matungpal na ngarud diya amin nga panggep na sigun iya pangngeddeng na. Itu nga no dactida, gapu iya pannakaitipun tida e Kristu, pinili nactida nge Apu Diyus, nga agtawid igina. Ta nikeddeng na nga agbalin tida nga toley na, sigun iya panggep na itun pekkem.
12: Dikad pe dactida nga non-ona nga uwed namnama na gapu e Kristu, agpaay tida ngarud iya pakaidayawan ne Apu Diyus, ta itu ya tarigagay na para dactida.
13: Ket iya agten iyan, namati kayu e Kristu ito nagicna nu ya kasaba maipanggep iya kinapudnu, nga itu ya Makaparagsac nga Damag nga pakaisalakanan nu. Ket gapu iya pannakaitipun nu e Kristu, arig nga minarkaan nakayu nge Apu Diyus iya Ispiritu Santu. Itu ya Ispiritu nga nikari ne Apu Diyus, ket itu ya pakaemmuwan iya panangtagikuwa na dakayu.
14: Ket ya Ispiritu Santu, igina ya mangpatalged iya tawiden tida e Apu Diyus, nga patalgeddan na ngarud ya panangpawayawaya ne Apu Diyus dactida nga toley na. Ket gapu iyan nga inariman ne Apu Diyus, agpaay tidan iya pakaidayawan na maigapu iya kinadayag na.
15: Tutu ngarud diyan, ket itu nga manipud ito nadamag ku ya panamati nu e Apu Jesus se ya panagayat nu kadiya amin nga toley ne Apu Diyus,
16: siiiyaman nac nga peyeng gapu dakayu, se ipalpalagip nakayu pe e Apu Diyus kadiya karkararag ku.
17: Ngarud, gapu dakayu, agpacpakaasi yac e Apu Diyus nga Diyus mettas niya Apu tida nga Jesu Kristu se ya madaydayaw nga Ama. Ipacpakaasic nga ecde na kuma dakayu ya sirib se pannakaawat nga gayat iya Ispiritu Santu, tasun makaawat kayu kuma maipanggep e Apu Diyus.
18: Ngarud, ikarkararag ku nga ipakaawat kuma ne Apu Diyus kadiya panpanunut nu, tasun maawatan nu kuma ya banag niya namnama nga uwed dakayu sigun ito panangpili na dakayu. Ket itu ya nipatawid ne Apu Diyus kadiya toley na, ket idi nga tawid, nakaskasdaaw ya pammadayaw na.
19: Ket itu pe ya nabileg nga pannakabalin na nga naipaay dactida nga mamati yin, ket awan met kapada nidi nga pannakabalin na. Ket nipaay ngarud ne Apu Diyus yan nga nabileg nga pannakabalin na dactidan, nga agten mettas ito panangipaay na e Kristu itun.
20: Itu mettas ya pannakabalin ne Apu Diyus nga inusar na ito pinagungar na nge Kristu, se ito pinagtugew na iya kadayawan nga saad, nga itu ya madiwanan ne Apu Diyus enna langit.
21: Ngarud, pinagturay na nge Kristu nga naturturay ngem kadiya amin nga duduma nga uwed turay winno pannakabalin da, se diya uwed bileg winno karbengngan da. Ket se nangatngatu met pe ya turay ne Kristu ngem iya turay niya orey nagan na nga sabali nga awagan toley ita winno iya umbet nga timpu.
22: Ket nipaituray ne Apu Diyus ya amin nga banbanag e Kristu, tasun igina kuma ya apu diya aminin. Ket nisaad pe ne Apu Diyus nga pangulu nga makaemmu kadiya amin nga maipaay iya bungguy mamati nga kamkameng na.
23: Ket didi nga kamkameng niya bungguy ne Kristu, arig da nga beggi na nga awan kurang na, ta igina met ya pakakumplituwan niya amin-amin.