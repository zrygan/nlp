1: Kakabsat ku, e Jesu Kristu ya madaydayaw nga Apu tida. Ket gapu ta mamati kayu igina, madi kayu kuma mangidumduma ka toley.
2: Kaspagarigan, no uwed duwa nga bisita nga makigimung dakayu, ket ya isa, nakasingsing ka balituc, se napaw-is diya luput na. Ngem ya isa, napanglaw, nga gatey ya luput na.
3: Ket ya toley nga napaw-is ya luput na, itu ya ipateg nu nga kunen nu, Idi ya nabaru nga tugew, agtugew ka idi, kunen nu. Ngem no iya napanglaw, kunen nu nga gennung igina, Agsisikad ka ngas iyan, winno kunen nu, Agsalompee ka ngas iya abay niya pagipatayac kadiya sakac ki, kunen nu.
4: Ket no agten iyan ya wanglen nu, dakec ngarud met ya panangibilang nu kadiyan nga toley, ta pagdudumaen nu ya panangipateg nu igida.
5: Tandaanan nu yani, patpatgec nga kakabsat: Diya ibilang diya toley nga napanglaw, itu met diyan diya pinili ne Apu Diyus nga pangipaayan ka nabaked nga panamati, nga arig nga nabacnang da ka panamati da. Ket napili da pe nga makipagtawid iya pannakairaman da kadiya iturayan ne Apu Diyus, nga itu ya nikari na kadiya agayat igina.
6: Ngem dakayu, uyawen nu met diya napanglaw. Bekken met nga igida diya mangparigat dakayu, no di lugud diya babacnang. Ket diya babacnang met pe diya mangidarum dakayu.
7: Diya babacnang met pe diya agkagkagi ka dakec maipanggep iya nadayaw nga turay niya Apu tida, nga igina mettas ya nangitalkan nu.
8: Mayat met ya wanglen nu, no tutu nga tungpalen nu ya paglinteggan niya panangituray mettas ne Apu Diyus nga naisurat iya Bibliya, nga kunen na, Ayatem ya padam nga toley nga agten mettas iya panagayat mu iya beggim, kunen na.
9: Ngem no pagdudumaen nu diya toley, agbasul kayu met, ket maibilang kayu nga maikuntra ngin iya paglinteggan ne Apu Diyus.
10: Ta orey no uwed kuma toley nga makatungpal iya amin nga paglinteggan ne Apu Diyus, malacsid iya isa ngas nga pakabasulan na, ket maibilang met nga agsalungasingin iya amin nga banbanag niya paglinteggan ne Apu Diyus.
11: Ta agten idi: Uwed to nibilin ne Apu Diyus nga, Madi ka makitipun ka bekken mu nga asawa, kunen na, se nibilin na pe nga, Madi ka pumatey, kunen na pe. Dikad pe orey no madi ka kuma makikamalala, no pumatey ka, ket salungasingem mettas ya paglinteggan ne Apu Diyusin.
12: Dikad pe, annadan nu kuma ngarud ya amin nga kagkagiyen se wangwanglen nu, ta emmu tida nga pabasulen nactida nad nge Apu Diyus no madi tida suruten ya paglinteggan na, nga makawayawaya ka toley.
13: Tutu met yan, ta madi nad kaasiyan ne Apu Diyus ya toley nga awan kaasi na. Ngem ya managkaasi, ket awan pakaukuman na.
14: Nagan ya sirbi na, kakabsat ku, no kunen niya isa nga toley nga uwed kanu panamati na, ngem awan met wangwanglen na nga mangipasingen iya panamati na? Ya agten iyan nga panamati, bekken met nga pakaisalakanan na.
15: Kaspagarigan, no uwed pada nu nga mamati, nga lalaki man winno babey, nga agkurang ka luput na se kanen na iya inalgew.
16: Ket no kunen niya isa dakayu igina, Madi ka nga madanagan, a. Agpunyus ka tasun madi ka malminan, se mangan ka ngas tasun mabsug ka, kunen na. Ngem no madi kayu nga ecdan ka kasapulan na, awan met sirbi niya kinagkagi nu.
17: Ket agten met pe iyan ya panamati tida, ta no awan maidanggay nga wangwanglen nga mangipasingen iya panamati, awan ngarud sirbi na.
18: Ngem mabalin nga uwed agkunen nga, Panamati ya napateg ikew. Ngem iyaken nga gennung, ya panagwangel ka nabaru ya napatpateg iyaken, kunen na. Ngem ya kunec, no tutu nga uwed panamatim, madi ka mabalin nga ipanecnec iyaken, no awan panagwangel mu ka nabaru. Ket no iyaken, ipasingec met ikew ya panamatic gapu kadiya nabaru nga wanglec.
19: Ket ikew, kunem nga patiyem nga awan sabali nga Diyus, malacsid e Apu Diyus. Ket nabaru met yan, a. Ngem orey pe diya sacsairu, mamati da met pe iya agten iyan, ket agpilpilpig da pe gapu iya ansing da.
20: Ngem gapu ikew nga nakapsut ya pannakaawat na, masapul ku ngata nga ipanecnec nga tutu nga awan sirbi niya panamati niya toley no awan kadanggay na nga panagwangel.
21: Lagipem kuma ngarud to Abraham nga am-ama tida ito panangidatun na iya anac na nga Isaac ito pagdatunan, ta nibilang met ne Apu Diyus nga nalinteg gapu ito winangel na.
22: Ket iya agten iyan, nabatad kuma ikew win nga nagdanggay diya panamati se panagwangel nito Abraham itun. Ket iya agten iyan, nagbalin nga awan pagkurangan niya panamati na gapu kadito wangwanglen na.
23: Ket gapu pe iyan, napatutuwan to naisurat iya Bibliya nga agten idi: Pinati ne Abraham to kunen ne Apu Diyus. Ket gapu iya panamati na, nibilang ne Apu Diyus nga nalinteg, kunen na. Ket iya agten iyan, naawagan nge Abraham ka gayyem ne Apu Diyus.
24: Dikad pe naemmuwan nu ngarudin nga naibilang nga nalinteg ya isa nga toley gapu ta uwed pe wangwanglen na, bekken nga gapu ngas ka panamati nga awan kadanggay na.
25: Ket orey pe to Rahab nga hustes itun, naibilang met nga nalinteg gapu ito winangel na. Ta pinadagus na dito nibon ne Huswe, ket tinulungan na da nga naglibas nga pimanaw, nga nanalan da ka sabali nga dalan.
26: Ngarud, no kunen tida nga uwed panamati tida, ngem awan met wangwanglen tida nga kadanggay niya panamati tida, awan sirbi niyan nga panamati. Ket maiyarig iya isa nga bangkay ya agten iyan nga panamati, ta arig nga beggi nga awan anges na.