1: Mabalin nga kunen nu ngata nga agpaspasindayaw kami manin tasun madayaw kami kuma iya imatang nu. Ngem bekken met. Bekken kami pe nga arig nga diya makasapul ka palubus iya pangasabaan da. Ta no umbet kami kuma iya edyan nu, madi kami met masapul ya mangitarey ka surat nga mangiyem-emmu maipanggep dakami. Agten pe no mawe kami kuma ka sabali nga ili, madi kami pe masapul ya surat nga gayat dakayu nga mangiyem-emmu maipanggep dakami.
2: Ta dakayu met nga mismu ya arig nga surat mi nga mangipakaemmu maipanggep dakami, nga arig nga nailanad ya panangipanecnec nu maipanggep dakami iya panpanunut min. Ta gapu dakayu, maemmuwan diya amin nga toley nga napudnu kami, nga arig mettas nga uwed mabasa da nga mangipanecnec maipanggep dakami.
3: Ket nalawag ngarud nga dakayu ya arig nga surat nga gayat e Kristu, ket dakami ya arig nga nangisagana iya surat. Ngem idi nga arig nga surat, bekken nga masapul ya pagsurat nga tinta winno pagsuratan nga batu, ta ya Ispiritu niya sibibiyag nga Diyus, igina mettas ya arig nga pagsurat idi nga ipakaemmu na kadiya panpanunut toley.
4: Ket makagi mi ngarud amin didi, ta e Apu Diyus ya pagtalgeddan mi kadidi gapu iya panamati mi e Kristu.
5: Madi kami met nga kayat nga kagiyen nga uwed sigud nga kabaellan mi nga mangwangel iya orey nagan na iya panagsirbi mi e Apu Diyus. Ta awan met maibilang mi nga sigud nga kabaellan mi. E Apu Diyus lugud ya paggayatan niya kabaellan mi iya panagsirbi mi.
6: Igina ya nangecde ka kabaellan mi nga mangipalawag iya baru nga tulag na dactida. Ket idi nga baru nga tulag, ipakaemmu na dactida gapu iya Ispiritu na, bekken nga gapu ta naisurat ka libru. Ta ya panagtungpal diya toley iya naisurat igida nga linteg ne Apu Diyus, ket itu mettas ya pakaukuman da nga pakatayan da. Ngem ya panagtungpal toley iya Ispiritu ne Apu Diyus nga gennung, itu lugud ya agnanayun nga pakabiyagan da.
7: Ket to Linteg nito Muyses, naisurat kadito batu itun. Ket ito naiyawat ito Muyses, naipasingen met ya dayag ne Apu Diyus. Ket to rupa ne Muyses, nadarangan itun gapu iya dayag ne Apu Diyus. Madi met mamutlengngan dito Israelita nge Muyses itunin, orey kumapkapsut itun to darang iya rupa nan. Ket tun nga Linteg nito Muyses, ukum ngas met nga pannakatey ya necde na kadito toley nga nangpadas nga nangtungpal.
: Ket no naipasingen ya dayag ne Apu Diyus ito panangiyawat na ito Linteg ito Muyses nga mangecde ngas ka pannakatey,
8: di ngarud nangnangruna ya kinadayaw ne Apu Diyus nga maipasingen iya ipaay niya panagtungpal iya Ispiritu na?
9: Ta no nibilang ne Apu Diyus nga nadayaw to Linteg nga agsirbi iya pannakaipakaemmu niya pannakaukum diya toley, nadaydayaw ngarud pekkem ya ipadamag mi ita, nga itu ya agsirbi iya pannakaipakaemmu niya pannakapalinteg diya toley.
10: Ngarud, to Linteg nga napadayawan itun, nagbalin nga awan dayaw nan, gapu ta uwed din ya damag nga nadaydayaw nga sukat na.
11: Ta no naipasingen ya dayag ne Apu Diyus ito Linteg nga uwed panagpatingga niya kaipapennan na, di ngarud nangnangruna ya dayaw niya damag ita nga awan panagpatingga niya kaipapennan na?
12: Ket gapu ta agten iyan ya namnama mi maipanggep iya ipadamag mi, agtalged kami nga unayin iya panangipakaemmu mi.
13: Bekken kami nga maiyarig ito Muyses itun. Ta to Muyses, pinayan na ka linged to rupa na itun, tasun madi kuma masingen dito pada na nga Israelita to panagpatingga nito kumapkapsut nga darang ito rupa na.
14: Ngem dito Israelita itun, madi da naawatan ya kinapudnu maipanggep ito daan nga tulag itun, se orey ita pekkem. Ta no basbasaen diya Hudyu orey ita diya naisurat ito daan nga tulag, arig nga nalingdan pekkem ya pannakaawat da ka panglinged nga maiyarig ito nanglinged mettas ito rupa nito Muyses itun. Madi da ngarud maawatan ya ipakaemmu ne Apu Diyus, ta ya kinapudnu na, yan nas pannakitipun niya toley e Kristu ya pakaipakan niya manglinged iya pannakaawat niya toley iya ipakaemmu ne Apu Diyus.
15: Ket tutu met nga orey ita pekkem, nalingdan pekkem ya pannakaawat diya Hudyu no basbasaen da dito naisurat ito Linteg nito Muyses.
16: Ngem no sumoli nga sipapati iya Apu ya isa nga toley, maipac kin ya manglinged iya pannakaawat na.
17: Ket ya Apu nga kunen na idi, itu met ya Ispiritu ne Apu Diyus. Ket ya toley nga uwed igina ya Ispiritu ne Apu Diyus, nawayawayaanin ka amin nga pakaukuman na.
18: Dikad pe dactida nga amin nga mamati e Kristu, maiyarig tida ka sarming nga pakasingnan iya kinadayaw niya Apu, nga awan dactidan to arig nga manglinged. Ket kankanayun tida nga mapabaru gapu iya Apu, nga itu ya Ispiritu, tasun maitutup tida kuma iya kinadayaw na.