1: Iyaken nge Pablu nga isa nga agsirsirbi e Kristu Jesus. Pinili nac nge Apu Diyus, se pinagbalin nac nga apustul nga naipaay iya panangipakaemmu iya Makaparagsac nga Damag ne Apu Diyus.
2: Ket idi nga Makaparagsac nga Damag, itun pekkem nga nikari ne Apu Diyus yani, nga nipaisurat na iya nadiyusan nga Bibliya kadito mammadtu na itun.
3: Ket ya Makaparagsac nga Damag, itu ya damag maipanggep iya Anac ne Apu Diyus. No maipanggep iya kinatoley na, ket isa met nga kapututan nito Ari Dabid.
4: Ket no maipanggep iya kinaDiyus na, nipakaemmu niya nadiyusan nga Ispiritu nga igina ya Anac ne Apu Diyus, gapu ito nakaskasdaaw nga pannakabalin nga naipasingen ito panagungar na. Ya Apu tida nga Jesu Kristu met yani.
5: Ket gapu igina, se tasun madayaw ya kinaturay na, nipaay ne Apu Diyus nga siaayat ya saad nga kinaapustul. Nipaay na ngarud iyaken, tasun mangipadamag gac iya maipanggep iya panamati igina kadiya bekken nga Hudyu kadiya amin nga il-ili, tasun sumurut da kuma igina.
6: Ket mairaman kayu pe nga iRuma, ta napili kayu pe nga agbalin nga toley ne Jesu Kristu.
7: Itu nga isurat ku yani dakayu nga uwed ka Ruma, dakayu nga amin nga ay-ayaten se pinili ne Apu Diyus nga agbalin nga toley na nga naipaay igina. Sapay kuma ta uwed dakayu ya siaayat nga asi, se talna, nga gayat e Apu Diyus nga Ama tida se e Apu Jesu Kristu.
8: Ket ya mona nga kunec, gapu e Jesu Kristu, agyaman nac iya Diyus ku nga Apu Diyus, gapu dakayu nga amin. Ta ya panamati nu igina, agdindinamag ngamin iya amin na lubung.
9: Malagip nakayu nga peyeng kadiya kararag ku. Tutu met yan, ket mapanecnekkan pe ne Apu Diyus yan, ket igina met ya pagsirsirbiyac iya amin nga nakem ku iya panangipakaemmuc iya Makaparagsac nga Damag maipanggep iya Anac na.
10: Ngarud, laglagipen nakayu nga peyeng iya panagkararag ku, nga ad-adngec e Apu Diyus nga no mabalin, palubusan nac kuma mettasin nga mawe sumacwar dakayu.
11: Ta tarigagayac nga unay nga masingen nakayu, tasun mapabileg kayu kuma gapu kadiya ipakaemmuc nad dakayu nga banbanag nga ipaay niya Ispiritu Santu.
12: Ya kayat ku nga kagiyen, agtitinnulung tida kuma, ta mapabileg kayu kuma gapu iya panamatic, ket mapabileg gac kuma met pe gapu iya panamati nu.
13: Kakabsat, gabay ku nga maemmuwan nu kuma yani: Namen-adu win nga pinanggep ku ya umbet sumacwar dakayu, ngem agingga ita, uwed met pekkem diya makatiped iyaken. Gabay ku ya umbet iya edyan nu, tasun uwed kuma pe nabaru nga pagbanagac iyan Ruma, agten mettas iya pagbanagac kadiya pada nu nga bekken nga Hudyu nga uwed kadiya duduma nga pagiliyan nga napennac.
14: Ta uwed rebbeng ku nga mangipakaemmu iya Makaparagsac nga Damag kadiya amin nga toltoley: kadiya makaemmu win iya ugali Griyegu, se kadiya di pekkem makaemmu iyan, agten pe kadiya uwed adal nan, se kadiya awan adal na.
15: Itu nga maganatan nac nga mangipakaemmu pe iya Makaparagsac nga Damag dakayu nga uwed iya Ruma.
16: Maganatan nac ngarud nga umbet iyan, ta madic ngarud iyalyew ya mangipakaemmu iya Makaparagsac nga Damag. Ta idi nga damag, itu ya pakasingnan iya pannakabalin ne Apu Diyus nga mangisalakan kadiya amin nga mamati. Naipakaemmu kadiya Hudyu se kadiya bekken nga Hudyu, ngem nangnangruna nga naipakaemmu kadiya Hudyu.
17: Tutu met nga isalakan ne Apu Diyus diya mamati, ta gapu iya Makaparagsac nga Damag, maipakaemmu ya panangpalinteg na iya toley. Ket idi nga pannakapalinteg, ket gapu ka panamati nga agbanag mettas pe ka panamati manin. Agten mettas iyan ya naisurat iya Bibliya nga kunen na, Diya naibilang nga nalinteg, agbiyag da nad nga situtured gapu iya panamati da.
18: Ket iya agten iyan, ipasingen met ne Apu Diyus ya unget na nga pangukum na manipud ka langit kadiya amin nga managbasul se managdacdakec. Didi nga toley, kuntraen da ya kinapudnu gapu iya kinadakec da.
19: Nabatad met igidan diya mabalin da nga emmuwen maipanggep e Apu Diyus, ta e Apu Diyus mettas ya mangipaspasingen igida.
20: Tutu met, ta nanipud ito pinarsuwa ne Apu Diyus ya lubung ngi, nalawag met ya maipanggep iya gangey na, nga itu ya agnanayun nga pannakabalin se ya kinaDiyus nga uwed igina. Nalawag ngarud didi nga gangey, ta orey madi da masingen, maawatan da met gapu kadiya inariman ne Apu Diyus. Itu ya gapu na nga pulus nga awan mabalin diya toley nga pagpambar.
21: Awan ngarud mabalin diya toltoley nga pagpambar, ta orey naemmuwan da maipanggep e Apu Diyus, madi da met nibilang nga igina ya Diyus da nga pagdayawan da, se madi da pe nagyaman igina. Itu nga nagbalin da lugud nga awan pagmamaayan niya panagpanpanunut da, ket arig nga nagicbet ya uwed iya panpanunut da, ta bekken da nga nanakem min.
22: Kinunen da nga nasisirib da kanu, ngem nagbalin da mettas nga awanan pannakaawat.
23: Tutu met, ta madi da pe nagdaydayaw iya awan panagpatingga na nga Diyus, no di lugud nagdaydayaw da kadiya didiyusen nga kalanglanga ngas diya uwed pagpatinggaan niya biyag da, nga agten iya toley winno diya sibud, animal, winno aguy-uyas.
24: Ket gapu iya agten iyan nga kinadakec diya toltoley, nipamoya ne Apu Diyus da nga mangituluy kadiya nakar-aryec nga wangwanglen da nga tumaud kadiya dakec nga tarigagay da, se nipamoya na da pe iya panagariman da ka nakal-alyew kadiya begbeggi da.
25: Agten iyan ya winangel ne Apu Diyus ata sukatan da met ka kinabusid ya kinapudnu maipanggep igina, nga bekken met nga e Apu Diyus ya dinaydayaw se nagsirsirbiyan da, no di mettas diya pinarsuwa na. Ngem ya kinapudnu na, e Apu Diyus met ya Namarsuwa nga tutu nga madaydayaw ka agnanayun. Agten iyan kuma ngarud.
26: Ket gapu iyan nga winangel dito toltoley nga madi nagdayaw e Apu Diyus, nipamoya na da ngarud kadiya nakal-alyew nga ricna da. Ta diya babey igida, sinabaliyan da ya gangey babey, nga bekken nga lalaki yin ya nakitipunan dan.
27: Ket agten met pe diya lalaki, binaybay-an da met ya gangey lalaki nga pannakitipun iya babey, ket pinaiturayan da met iya ricna da para iya pada da nga lalaki. Nakitipun da ngarud iya pada da nga lalaki, nga nagar-ariman da ka nakal-alyew. Itu nga naariman mettin iya beggi da ya dusa nga tumutup iya dakec nga wangwanglen da.
28: Ket gapu ta madi gabay dito toley nga laglagipen ya kinapudnu maipanggep e Apu Diyusin, nipamoya ngas ne Apu Diyus da tasun naalas ngas ya panpanunut da, se tasun ya dakec met ya wangwanglen da, nga bekken nga ya kustu.
29: Napalaus met igidan ya amin nga kita basul, kinadakec, kinaagum, se panaggugura. Napalaus pe igida ya panagapal, pumatey, pannakisupyat, panaglibac, se ya panagparbu. Managtsismis da pe.
30: Mamadpadakec da, guraen da pe nge Apu Diyus, naalas, natangsit, se napasindayaw da. Nalaing da nga agparnuway kadiya pagbasulan da, se agsukir da pe kadiya naganac igida.
31: Bekken da nga nanakem, se di da met tungpalen diya karkari da, ket di da pe emmu ya mangaasi se tumulung ka toley.
32: Ket ya kinapudnu na, emmu da met nga sigun iya linteg ne Apu Diyus, ket patey ya tumutup nga dusa iya agten iyan nga panagbiyag. Ngem orey emmu da yan, wanglen da met latta didi nga kinadakec, ket bekken nas nga iyan, ta abuluyan da met pe diya duduma nga agar-ariman pe kadiyan.