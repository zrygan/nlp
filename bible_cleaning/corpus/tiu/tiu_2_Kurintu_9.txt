1: Madic masapul ya agsurat pekkem dakayu maipanggep iya rebbeng tida nga tumulung kadiya makasapul nga mamati.
2: Ta emmuc mettin nga disnudu nu ya tumulung. Ket itu ya nipadpadamag ku nga siraragsac ennid Masedunya, nga kunec igida idi nga dakayu nga kakabsat mi iyan Akaya, sisasagana kayu nga tumulung manipud ito nawe nga dagun pekkem. Ket gapu iyan nga kinunec igida maipanggep iya panaggaed nu, naalayu diya kaaduwan igida nga tumulung pe yin.
3: Ngem madic gabay nga agbalin nga busid to nipadpadamag ku maipanggep iya pakaragsakac dakayu. Itu nga ibon ku didi nga kakabsat iyan nga edyan nu, tasun maisagana kuma lugud nga pudnu ya tulung nu, nga agten met ito nibagbagac kadiya duduma nga toley nga wanglen nu.
4: Ta no umbet tac nad iyan nga edyan nu, kaynun no uwed da nad kabulun ku nga iMasedunya. Ket no madateng da nga bekken kayu pekkem nga nakasagana iya itulung nu, ket mapaalyew kamin, ket nangruna dakayu. Ta no agten iyan, agbalin nga busidin ya panagnamnama mi dakayun.
5: Dikad pe kunec nga masapul nga mona ngem iyaken didi nga kakabsat tida, tasun igida ya mangsingen iya pannakaisagana nito tulung nga nikari nu nga isagut. Ta gabay ku no naisagana kuma ngin no dumateng ngac, tasun maipasingen nga disnudu nu ya mangisagut, nga bekken nga gapu ta mapilit kayu.
6: Ket lagipen nu yani nga pangngarig ku maipanggep iya panangecde: Ya toley nga eteng ya imula na, eteng nad ngarud ya maapit na. Ngem ya toley nga adu ya imula na, adu nad met ya maapit na.
7: Tutu met yan, itu nga masapul nga mangecde ngarud ya tunggal isa sigun iya panggep na nga itulung, nga madi kuma agduwaduwa winno mapilpilit iya panangecde na. Ta napateg e Apu Diyus ya toley nga mangecde nga siraragsac.
8: Ket e Apu Diyus, mabalinan na ya mangecde ka siaayat nga asi nga nasursuruc ngem iya kasapulan nu. Agten iyan ya arimanen na, tasun madi kayu nga agkurang iya orey nagan na, se tasun uwed pe dakayu ya adu nga maitulung nu iya orey nagan na nga rantaen nu nga kaasiyan.
9: Ket itu pe yan to kunen na iya Bibliya maipanggep iya agten iyan nga toley
: Managecde kadiya napanglaw,
: ket ya nalinteg nga panagkaasi na,
: agpaut ka agnanayun,
: kunen na.
10: Ket e Apu Diyus, igina met ya paggayatan diya imula diya agmulmula, se igina ya paggayatan diya kanen tida. Dikad pe igina mettas pe ya mangecde kadiya masapul nu, se ya mangpaadu pe kadidi, tasun umadu ya nabaru nga pagbanagan diya nalinteg nga panagkaasi nu.
11: Managecde ngarud nge Apu Diyus dakayu ka amin nga banbanag, tasun managecde kayu kuma pe kadiya amin nga masapul diya duduma nga toley.
: Ket iya agten iyan, gapu iya ikaasi nu nga italec nu dakami, e Apu Diyus nad met ya pagyamanan diya maecdan.
12: Ta gapu iyan nga itutulung nu, bekken nas nga matulungan dito toley ne Apu Diyus kadiya kasapulan da, no di lugud ya pagbalinan nidi, ket adu diya agyaman e Apu Diyus.
13: Ket gapu iyan nga panagkaasi nu, maipasingen nga napudnu ya panamati nu. Itu nga agdaydayaw nad diya toley e Apu Diyus, gapu ta maemmuwan da nad nga tungtungpalen nu ya pammati nu iya Makaparagsac nga Damag maipanggep e Kristu, se gapu ta maemmuwan da nga managecde kayu ka tulung nu igida se kadiya amin nga duduma pe.
14: Ket itu nga patpatgen dakayu nad diya toley, se ikararagan dakayu nad pe gapu iya pagbanagan niya nakaskasdaaw nga panangaasi ne Apu Diyus nga siaayat dakayu.
15: Ket no dactida, agyaman tida ngarud pe e Apu Diyus, gapu iya panangaasi nga nisagut na dactidan, nga awan kapada na!