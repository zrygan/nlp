1: Ket gapu ito kunec, mabalin nga ipagarup nu nga nabaru no itultuluy tida ya panagbasbasul tida, tasun umad-adu kuma pe ya siaayat nga asi ne Apu Diyus dactida.
2: Ngem bekken met nga agten iyan! Ta madi mabalin nga agbasul ya natey yin, ket dactida, no maipanggep ka panagbasul, naibilang tida mettin nga natey.
3: Di kayu kad pekkem maawatan ya kaipapennan niya pannakabautisar tida nga pannakairaman tida e Kristu Jesus? Itu ya pannakairaman tida met iya pannakatey na.
4: Ngarud, ito nabautisaran tida, naipasingen nga naibilang tidan nga arig nga naitamen pe nga nairaman igina gapu iya pannakairaman tida ito pannakatey na. Ket nairaman tida ngarud ito pannakatey na tasun agbiyag tida kuma sigun iya kabarbaru nga biyag, nga agten pe ito biyag ne Kristu nga napagungar gapu iya nadayaw nga pannakabalin niya Ama.
5: Tutu met yan, ta no nairaman tida iya kasasaad ne Kristu maipanggep ito pannakatey na, mairaman tida ngarud met pe nga mapagungar nga agten igina.
6: Ket nabatad dactidan nga ya sigud nga kinatoley tida, nairaman e Kristu ito pannakailansa na ito krus, tasun mapirdi ya pannakabalin niya gangey tida nga agbasbasul. Ket iya agten iyan, bekken tida kuma ngarud nga paiturayan ka basulin nga arig nga tagabu nactida ya basul.
7: Ta no natey yin ya isa nga toley, nawayawayaanin iya pannakabalin niya basul.
8: Ket gapu ta naibilang tidan nga nairaman ito pannakatey ne Kristu, mamati tida ngarud met nga makipagbiyag tida pe igina.
9: Ta emmu tida nga napagungar ngarud nge Kristu win, ket madi pulus nga matey yin. Awan ngarud turay niya patey iginan.
10: Ket e Kristu, natey ngarud itun maipanggep ka basul. Ket to pannakatey na, nam-amensan ngas met, ket kustu win para iya amin nga timpu. Ket ya agdama nga panagbiyag na, ipaay na e Apu Diyus.
11: Ket masapul nga agten kayu pe iyan no maipanggep ka basul, ta ibilang nu pe yin nga natey kayun no maipanggep ka basul. Ngem no maipanggep e Apu Diyus nga gennung, ibilang nu nga sibibiyag kayun nga agpaay igina, gapu iya pannakairaman nu e Kristu Jesus.
12: Ket gapu ta agten iyan, masapul nga madi kayu ipalubus nga iturayan niya pannakabalin niya basul diya beggi nu nga uwed ngas pannakatey da. Madi kayu ngarud ipalubus, tasun madi kayu paiturayan kadiya sigud nga dakec nga tarigagay nu.
13: Ket madi kayu pe nga ipalubusin nga paiturayan ka basul, ya orey nagan na nga parte niya beggi nu, tasun madi da kuma mausar ka dakec nga banbanag, no di lugud ipaay nu ngas ya beggi nu e Apu Diyus. Ipaay nu ngarud igina ya amin nga parte niya beggi nu, tasun mausar kuma ngin kadiya nalinteg nga banbanag. Ta sibibiyag kayu met nga toley nga naibilang nga natey itun nga arig nga napagungarin.
14: Agten iyan kuma ya wanglen nun, ata awan turay dakayun niya pannakabalin niya basulin. Ta bekken kayu nga paiturayan ka linteg gin, no di lugud paiturayan kayun iya siaayat nga asi ne Apu Diyusin.
15: Ngem pagarupen nu ngata nga kustu orey no itultuluy tida latta ya agbasul, gapu ta bekken tida nga paiturayan ka linlinteg gin, no di lugud ngas iya siaayat nga asi ne Apu Diyusin. Ngem bekken met nga agten iyan!
16: Emmu tida ngarudin nga no patagabu ka iya isa nga pagsirsirbiyam, agbalin ka ngarud nga tagabu nan. Ket mabalin tida met nga ipatagabu ya beggi tida iya pannakabalin niya basul, nga agbanag ka pannakatey, winno isirbi tida ya beggi tida nga agtungpal e Apu Diyus, ket agbanag nga gennung yani ka pannakapalinteg.
17: Ngem agyaman nac e Apu Diyus, ta orey arig kayu nga tagabu itun niya basul, ket itan, nagbalin kayun nga napasnec nga pasurut niya panursuru nga naipakaemmu dakayun. Ket naitalec kayu met pe iya turay nan.
18: Ket gapu ta nawayawayaan kayun iya pannakabalin niya basul, nagbalin kayu nga arig nga tagabu nga naipaay kadiya nalinteg nga banbanagin.
19: Kadawyan nas met nga kagi ya usarec nga mangipalawag kadidi dakayu, ta gapu iya kinatoley nu, narigat nu nga maawatan didi. Ket itun, maiyarig kayu ka tagabu niya pannakabalin niya kinadakec, ta nipaay nu met itun diya parte diya beggi nu iya panagariman ka naalas se diya lumallalu nga dakec nga banbanag. Ngem itan, masapul nga ipaay nu met diya parte diya beggi nu iya panangtungpal kadiya nalinteg gin, nga arig nga tagabu nakayu ya kinalinteg gin. Ket iya agten iyan, makaDiyus ngarud ya panagbiyag nun.
20: Ket itun, ito arig kayu nga tagabu pekkem iya pannakabalin niya basul, awan turay niya kinalinteg ne Apu Diyus dakayu.
21: Itu nga awan met nagbanagan da nga nabaru dito winangwangel nu itun, ta pannakatey ngas met ya nagbanagan diya agten kadiyan nga wangwangel. Ket itan, iyalyew nu ngas mettin diyan nga winangwangel nu itun.
22: Ngem ita, nawayawayaan kayun iya pannakabalin niya basul. Ket arig nga nagbalin kayu nga tagabu ne Apu Diyusin. Ket paglaingan nu yani, ta agpaay kayun kadiya nadiyusan nga banbanag, se agbanag kayu pe iya agnanayun nga biyag.
23: Ta ya supapac niya basul, ket patey. Ngem biyag nga agnanayun met nga gennung ya isagut ne Apu Diyus dactida gapu iya pannakaibulun tida e Kristu Jesus nga Apu tida.