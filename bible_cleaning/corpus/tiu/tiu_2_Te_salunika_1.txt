1: Dakami nga tellu: Pablu, Silas, se Timutyu, isurat mi yani nga surat dakayu nga bungguy mamati iyan Tesalunika, dakayu nga toley ne Apu Diyus nga Ama tida se toley met pe ne Apu Jesu Kristu.
2: Sapay kuma ta uwed dakayu ya siaayat nga asi, se talna, nga gayat e Diyus Ama se e Apu Jesu Kristu.
3: Kakabsat, nabaru no peyeng kami nga agyaman e Apu Diyus gapu dakayu. Kustu yan, ta bumilbileg nga unayin ya panamati nu. Ket bumilbileg pe yin ya panagiinnayat nu iya isa ken isa dakayu.
4: Itu nga no dakami, ipasindayaw dakayu, nga ipadpadamag dakayu met kadiya duduma nga bungguy diya mamati e Apu Diyus. Ipakaemmu mi igida ya panaganus nu iya panamati nu, ta orey adu diya rigrigat nu se pakairurumnan nu gapu iya panamati nu, maanusan nu latta.
5: Ket ya panagitured nu kadiya rigrigat nu, itu yan ya mangipakaemmu nga kustu ya pananglinteg ne Apu Diyus. Ket iya agten iyan, maisagana kayu nga maikari iya panangituray ne Apu Diyus. Ket ya panangituray na, itu mettas ya gapu niya pakaparparigatan nun.
6: Ngem diya mangparparigat dakayu, ket balsen nad ne Apu Diyus nga parigaten na da met, ata itu ya ibilang na nga kustu nga bales igida.
7: Ngem dakayu nga maparparigat, pagnam-ayen nakayu nad met, agten pe iya pamaay na dakami. Mapasamac nad didi no agparang nge Apu Jesus nga gayat ka langit. Ibulun na nad diya angheles na nga maecdan ka pannakabalin.
8: Uwed met pe gumilgilab nga apuy nad no umbet nge Apu Jesus nga mangariman iya pakaukuman diya madi makaem-emmu e Apu Diyus se kadiya madi agtungpal iya Makaparagsac nga Damag maipanggep iya Apu tida nga Jesus.
9: Aglak-am da nad ngarud ka dusa nga agnanayun nga rigat niya pannakapatey. Ket maiyadeyyu da nad pe iya imatang ne Apu Diyus, se madi da makasingen iya bileg niya pannakabalin na.
10: Ngem dactida nga mamati, masingen tida nad nge Apu Jesus no madatngan yan nga Timpu nga umbet na, ata umbet nad tasun mapadayawan kadiya toley na. Ket diya amin nga mamati, ipatpateg da nad nge Apu Jesus. Mairaman kayu nad met pe iyan, gapu ta pinati nu to kagi nga nipakaemmu mi dakayu itun maipanggep igina.
11: Ket itu nga ikarkararagan dakayu ngarud nga peyeng, tasun pagbalinen nakayu kuma nge Apu Diyus nga maikari iya nisagana na nga saad nga necde na dakayu. Ket ikararag mi pe nga gapu iya pannakabalin na, tulungan nakayu kuma kadiya amin nga nabaru nga pamaay nu se diya gabay nu nga wanglen maigapu iya panamati nu.
12: Ket agten iyan kuma ngarud, tasun maidaydayaw ya Apu tida nga Jesus gapu dakayu. Ket maidaydayaw kayu pe, ta itu ya pagbanagan niya siaayat nga asi niya Diyus tida se e Apu Jesu Kristu dactidan.