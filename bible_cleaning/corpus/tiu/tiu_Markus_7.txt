1: Ket iya namensan, uwed da naggayat ka Herusalem nga Parisiyu se manursuru iya Linteg, ket nawe da nakipagurnung ito edyan ne Jesus.
2: Ket nadlaw da nga dito duduma kadito adalan ne Jesus, mangmangan da nga bekken nga nadalus diya ima da, nga kayat na nga kagiyen, madi da nagbeggu sigun iya naipaugali igida.
3: Ta diya Parisiyu se diya amin nga duduma nga Hudyu, ket tungtungpalen da ngarud to alagaden dito am-ama da, nga madi da mangan no madi da pekkem natungpal to alagaden da maipanggep iya panagbeggu.
4: Se ugali da pe nga no naggayat da iya tindaan, madi da pe mangan, no madi da pekkem tungpalen ya panagdalus sigun iya alagaden da. Ket adu pekkem pe diya duduma nga tungtungpalen da nga ug-ugali da, nga agten iya panagugas kadiya paginuman, papayan ka mainum, se pagutuwan nga burinsi.
5: Dikad pe nagsaludsud e Jesus dito Parisiyu se dito manursuru iya Linteg, nga kinunen da, Ape nga madi arimanen diya adalan mu diya maikanatad kadiya ug-ugali nga nipatawid dito am-ama tida? Ta mangan nas met diya adalan mu nga di da kustu nga nagbeggu, kunen da.
6: Ket kinunen ne Jesus igida, Pudnu met to padtu nito Isayas itun maipanggep dakayu nga aginlilinteg, ta nisurat na nga kinunen ne Apu Diyus,
: Didi nga toltoley,
: daydayawen dac met kadiya balbalikas da,
: ngem bekken met nga iyaken
: ya tutu nga ipatpateg da.
7: Awan mettas mamaay na
: ya panagdayaw da iyaken,
: ta ya isursuru da nga tungtungpalen toley,
: diyan nas al-alagaden
: nga tumaud ngas ka toley,
: kunen na met itun.
8: Maipanggep ngarud dakayu yan. Ta dakayu, adeyyuwan nu ngarud diya bilbilin ne Apu Diyus, ket diya ug-ugali toley ya ipatpateg nu nga gennungin.
9: Ket nituluy ne Jesus to kinagi na igida nga kinunen na, Nasirib kayu lugud met iya panangliclic nu iya bilin ne Apu Diyus, tasun diya ug-ugali nu nga gennung diya matungpal nu!
10: Ta nisurat met nito Muyses nga, Dayawem ya amam se ya inam, se kinunen na pe nga, Ya agkagi ka dakec maikuntra iya ama na winno ina na, ket masapul nga mapatey, kunen na.
11: Ngem dakayu, isuru nu met nga gennung nga no uwed mabalin nga itulung niya isa nga toley kadiya naganac igina, madi kanu mapilit nga mangecde igida, no kunen na ngas met igida nga, Kurban yani. Kayat na nga kagiyen, Maipaay e Apu Diyus yani.
12: Dikad pe kunen nu nga mapalubusan yan nga toley yin nga madi na tulungan diya naganac iginan.
13: Ket iya agten iyan, pagbalinen nu met nga awan sirbi niya kagi ne Apu Diyusin, gapu mettas iya panangtungpal nu iya ugali nu. Ket itu met pe yin ya panursuru nga nipatawid nu kadiya duduma. Se adu ngarud pekkem diya duduma nga agten iyan nga wangwanglen nu, kunen na.
14: Ket pinaadenni manin ne Jesus dito adu nga toltoley itun, ket kinunen na igida, Dumngeg kayu kuma iyaken, dakayu nga amin, se utuben nu nga nalaing yani
15: Bekken met nga diya ipauneg niya toley iya bessug na ya arig nga makaparugit igina, ta bekken nga diya agtaud iya ruwar niya beggi ya mangrugit iya nakem niya toley, no di lugud diya agtaud iya nakem na.
16: Ala, dakayu nga uwed pannakaawat na, tandaanan nu kuma ngarud yanin! kunen na.
17: Ket ito pinanawan ne Jesus dito toltoley yin, nga nawe imuneg iya isa nga baley, sinaludsud dito adalan na igina ya kaipapennan nitun nga pangngarig.
18: Ket kinunen ne Jesus igida, Agten kayu kad pe igida nga madi pekkem nga makaawat? Madi nu met pe aya maawatan nga diya agtaud iya ruwar niya beggi niya toley, nga ipauneg na iya bessug na, bekken nga didi diya makaparugit iya nakem niya toley?
19: Ta ya kanen toley, madi ngarud maigamer iya panpanunut na, no di ngas mawe iya bessug, ket mairuwar nad mettas nga maipay iya kasilya, kunen na. Ket iya agten iyan, nipakaemmu met ne Jesusin nga awan makan nga madi maibilang nga nadalus iya imatang ne Apu Diyus.
20: Ket kinunen manin ne Jesus, Ngarud, ya tutu nga mangrugit iya nakem niya toley, itu ya agtaud mettas iya nakem na.
21: Ta ya uneg niya toley nga paggayatan diya tarigagay na mettas, itu ya pagtaudan diya dakec nga panpanunut, se ya pannakikamalala, panagtakew, pumatey,
22: se ya pannakitipun ka bekken na nga asawa, se ya panagagum, panaglucluku, panagsikap, se ya agariman ka naalas, se ya panagiwan, panamadpadakec, panagpasindayaw, se ya nadarusudus nga panagbiyag.
23: Ngarud, amin didi nga dakec, ket agtaud da mettas iya nakem niya toley. Ket didi diya mangrugit iya nakem nan, kunen na.
24: Ket pimanaw nge Jesus antuni, nga nawe iya sakup diya siyudad nga Tiru se Sidun. Ket nakidagus iya isa nga baley antuni. Gabay na met no awan kuma makaemmu iya edyan na. Ngem naemmuwan met diya toltoley.
25: Ket iya agten iyan, uwed met isa nga babey antuni nga uwed anac na nga babey nga naluganan ka sairu. Ket iyan nga babey, ito nadamag na ya maipanggep e Jesus, sigida ngarud nga nawe iya edyan ne Jesus. Ket nagparintumeng to babey iya sangu na nga nagpacpakaasi igina.
26: Ket to babey, bekken nga Hudyu, no di lugud naiyanac enna Penisiya, nga isa nga ili enna Sirya. Ket nipacpakaasi na ngarud e Jesus nga pagtalawen na kuma ya sairu nga naglugan ito anac na.
27: Ket nagpangngarig nge Jesus nga kinunen na igina, Mapakan kuma nga mona pekkem diya anac. Ta bekken met nga rumbeng nga maalac ya kanen diya anac, tasun maipadtu nga mipakan kadiya asu, kunen na.
28: Ket kinunen met nito babey, Bo a, Apu. Ngem orey diya asu nga uwed iya sidung niya lamisaan, makakan da met kadiya mucmuc nga miterkag diya ebbing, kunen na.
29: Ket kinunen ngarud ne Jesus igina, Gapu iyan nga nabaru nga nisubad mu, mabalin mu ya agawir nga sitatalna ngin, ta nagtalew win to sairu iya anac mun, kunen na.
30: Nagawir ngarud to babey, ket naspukan na to anac na nga agid-ida nga sitatalna ngin ito ida na. Ta nagtalew nga tutu to sairu win.
31: Ket ito pimanaw nge Jesus iya sakup niya siyudad nga Tiru, nanalan iya ginet nga sakup niya siyudad nga Sidun, se na bineltac to ginet nga sakup niya pagiliyan nga Dekapulis, nga simoli enna baybay ka Galilya ngin.
32: Ket uwed da toley antuni nga nangipen ito edyan ne Jesus ka isa nga lalaki nga tuleng se agen-en nga agkagi. Ket nagpacpakaasi da ngarud e Jesus nga ipatey na kuma ya ima na ito lalaki.
33: Ket e Jesus, niyadeyyu na ngarud to lalaki kadiya toltoley. Ket ito dudduwa dan, nilpet ne Jesus diya kurimeng na kadiya tinga nito lalaki. Ket se naglutab nga nikedus na ito dila nito lalaki.
34: Ket limangad ka langit nge Jesus nga imanges ka nabileg, ket kinagi na ito lalaki, Epata, nga kayat na nga kagiyen, Malukatan ngarudin.
35: Ket nalaing mettin to panagdengngeg nito lalaki, se nalaingan pe yin to agen-en na, ket nabatad met to panagkagkagi nan.
36: Ket nibilin ne Jesus kadito toltoley nga awan pangibagaan da iyan nga winangel na. Ngem di da met nikasu. Ket orey no kumaan nito kapasnec ne Jesus nga nangibilin igida, ket nakarkaru lugud to kinapasnec da nga nangipadamag.
37: Ket napalaus ngarud nga unay to seddaaw dito toltoley, nga kinunen da iya panagtetebbar da, Mayat lugud diya amin nga wangwanglen na! Orey diya tuleng, mapagicna na met, ket mapagkagi na met pe diya umel! kunen da.