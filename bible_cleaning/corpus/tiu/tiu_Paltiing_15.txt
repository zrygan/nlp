1: Ket itun, uwed nasingec nga sabali manin nga pagilasinan ka langit, nga dackel se nakaskasdaaw. Ta uwed met pitu nga angheles, ket uwed igida ya kabaellan nga mangecde ka pitu nga panagrigat. Ket itu didi diya modi nga panagrigat nga pangdusa ne Apu Diyus, ta didi ya panggibusan niya panggep ne Apu Diyus maipanggep iya unget na.
2: Ket uwed nasingec nga arig nga baybay nga sarming ya sap-ew na, ket uwed pe apuy na. Ket nasingec pe dito nagballaigi nga nangabac ito nakan-ansing nga animal se ito bultu na, se ito numeru nga kaibatugan niya nagan na. Ket dito nagballaigi, agsisikad dan iya pingit nito baybay nga sarming, ket nakaikem da met ka pagtukar nga arpa, nga necde ne Apu Diyus igida.
3: Ket nagkankanta da ito kanta nito Muyses nga agsirsirbi e Apu Diyus itun, se kanta pe niya Urbun Karneru, nga kinunen da ito kanta da,
: Apu Diyus, nga Apu nga Mannakabalin ka amin,
: madaydayaw se nakaskasdaaw diya wangel mu!
: Ikew ya Ari diya nasnasyun.
: Nalinteg se napudnu ya gangey mu!
4: Awan madi mansing iya kinaturay mu, Apu.
: Awan madi mangipakaemmu
: iya kinadayaw mu.
: Ta ik-ikew was ya nalinteg nga tutu.
: Sumuku nad met ikew
: diya amin nga nasnasyun,
: nga umbet nad agdayaw diya toltoley ikew,
: ta naemmuwan ngarudin
: diya nalinteg nga wangwangel mu,
: kunen da.
5: Kalpasan niyan, nasingec nga nalukatan mettin ya akin-uneg nga parte niya templu ka langit, nga itu ya pagdaydayawan nga pakalaglagipan iya kauwed ne Apu Diyus.
6: Ket rinumwar ito templu win dito pitu nga angheles nga uwed igida ya kabaellan nga mangecde kadito pitu nga panagrigat. Nakakawwes da ka nadalus se sumilsilap nga luput nga maawagan ka linen, ket uwed balituc nga banda nga naiputeput iya barukung da.
7: Ket itun, isa kadito eppat nga sibibiyag nga parsuwa ya nangecde kadito pitu nga angheles ka pitu nga balituc nga malukung. Napnu met dito malukung ka unget ne Apu Diyus, nga igina ya sibibiyag ka agnanayun nga awan patingga na.
8: Ket to templu, napnu met ka asuc kin, nga itu to pakasingnan iya kinadayaw se pannakabalin ne Apu Diyus enna templu. Ket awan nakauneg ito templu agingga nga madi naggibusin dito pitu nga panagrigat nga ipaay dito pitu nga angheles.