1: Amin diya mamati nga e Jesus ya Kristu nga nibon ne Apu Diyus, ket anac ne Apu Diyus da. Ket emmu tida met nga amin diya agayat iya isa nga ama, ayaten da met pe ya anac na.
2: Ket no ayaten tida nge Apu Diyus se tungpalen tida diya bilbilin na, emmu tida nga pudnu ya panagayat tida kadiya anac na.
3: Ta ya pudnu nga panagayat e Apu Diyus, ket agten idi: Pudnu ya panagayat tida igina no tungpalen tida diya bilbilin na. Ket bekken met nga pumarigat dactida diya bilbilin na.
4: Tutu met yan, ta orey nagan na nga nagbalin nga anac ne Apu Diyus, abaken na ya kinadakec idi nga lubung. Ket ya panamati tida, itu met ya pangabac tida iya kinadakec iya lubung.
5: Dikad pe ya makaabac iya kinadakec iya lubung, awan sabali no di yas ya mamati nga e Jesus ya Anac ne Apu Diyus.
6: Ket e Jesu Kristu, igina met ya uwed duwa nga pammanecnec nga nipasingen na ito inumbet itun. Ket danum se daga dito pammanecnec na. Bekken nas nga danum ya pammanecnec ne Jesus, no di pe daga. Ket ya Ispiritu Santu met pe ya mangipanecnec iya pudnu maipanggep igina, ta agpudnu was met ya Ispiritu Santu.
7: Dikad pe uwed met tellu nga mangipanecnec maipanggep e Jesu Kristu
8: Uwed ya Ispiritu Santu, ya danum, se ya daga. Ket agpapada met ya ipanecnec didi nga tellu nga pammanecnec.
9: No uwed kuma toley nga mangpanecnec, patiyen tida ngarud ya kagi na. Dikad pe no e Apu Diyus, nangnangruna kuma ngarud nga patiyen tida ya pammanecnec na maipanggep iya Anac na. Ta napatpateg met ya pammanecnec ne Apu Diyus ngem iya pammanecnec niya toley.
10: Dikad pe ya toley nga mamati iya Anac ne Apu Diyus, uwed mettas iya lemlemmet na ya pammanecnec maipanggep kadidi nin. Ngem ya madi mamati iya nipanecnec ne Apu Diyus, arig nga kunen na nga agbusid nge Apu Diyus, ta madi na patiyen ya nipanecnec ne Apu Diyus maipanggep iya Anac na.
11: Ket ya banag nidi nga panangipanecnec ne Apu Diyus maipanggep iya Anac na, agten idi: Necdan nactida nge Apu Diyus ka agnanayun nga biyag, ket ya Anac na mettas ya paggayatan niyan nga biyag.
12: Ya naitipun iya Anac, uwed met igina yan nga biyagin. Ngem ya madi naitipun iya Anac ne Apu Diyus, awan met igina yan nga biyag.
13: Isurat ku didi nga banag dakayu nga mamati iya kinaturay niya Anac ne Apu Diyus, tasun maemmuwan nu nga uwed dakayun ya biyag nga agnanayun.
14: Ket sinanama tida e Apu Diyusin, ta emmu tida nga ipangag nactida iya orey nagan na nga adngen tida igina nga maitutup iya tarigagay na.
15: Ket gapu ta emmu tida nga ipangag nactida nge Apu Diyus iya orey nagan na nga adngen tida igina, emmu tida met pe nga maecdan tida ngarud kadiya adngen tida.
16: Ket iya agten iyan, no uwed isa dakayu nga makasingen iya kabsat na ka pammati nga agar-ariman ka basul, agpacpakaasi kuma e Apu Diyus maipanggep iyan nga agbasbasul. Ket no bekken nga itu ya panagbasbasul nga agbanag ka patey, maecdan ka biyag. Uwed met panagbasbasul nga agbanag ka patey, ngem bekken nga itu ya kunec nga ikararagan nu kuma.
17: Tutu met nga basul ya amin nga dakec nga wanglen niya toley, ngem uwed met pe panagbasul nga madi agbanag ka patey.
18: Emmu tida nga diya nagbalin nga anac ne Apu Diyus, madi da agbasbasulin, ta aywanan met niya Anac ne Apu Diyus da, tasun awan mabalin niya diyablu nga managdacdakec igida.
19: Emmu tida nga no dactida, kamkameng nactida nge Apu Diyus. Ngem diya duduma nga toltoley iya lubung, kamkameng met niya diyablu nga managdacdakec.
20: Ket emmu tida pe nga inumbetin ya Anac ne Apu Diyus, ket necdan nactida ka pannakaawat tasun maemmuwan tida ya pudnu nga Diyus. Ket naitipun tidan iya pudnu nga Diyus, ta naitipun tida mettin iya Anac na nga Jesu Kristu. Igina met ya pudnu nga Diyus se paggayatan niya agnanayun nga biyag.
21: Dakayu nga patpatgec nga an-anac, madi kayu kuma ngarud makibiyang kadiya didiyusen.