1: Idi nga surat, ket nakailaunan dito nipaltiing ne Jesu Kristu. Ket nipakaemmu ne Apu Diyus igina didi, tasun ipakaemmu na kadiya agsirsirbi igina diya mapasamac iya di mabayag. Ket e Kristu, nibon na ya anghel na nga mangipakaemmu kadidi iyaken nga Juan, nga isa nga agsirsirbi igina.
2: Ket ipakaemmuc met idi nga surat ya kinapudnu maipanggep kadito amin nga naipasingen iyaken, ta isurat ku idi nin to damag nga gayat e Apu Diyus, nga itu pe ya nipakaemmu ne Jesu Kristu.
3: Ket nagasat ngarud ya mangibasa idi nga naisurat nga paltiing. Nagasat ngarud met diya dumngeg se mangipangag kadiya naisurat idi nga surat, ata dandani yin ya timpu nga pannakatungpal didi.
4: Iyaken nga Juan ya agsurat dakayu nga pitu nga bungguy diya mamati iya prubinsiya nga Asiya. Sapay kuma ta uwed dakayu ya siaayat nga asi, se talna, nga gayat e Apu Diyus, nga igina ya uwed ita, uwed itun, se ya umbet nad pekkem. Ket yan nga siaayat nga asi, se talna, gayat met pe iya agkapitu nga Ispiritu nga uwed iya sangu niya trunu nga pagturayan mettas ne Apu Diyus,
5: se gayat pe e Jesu Kristu. E Jesu Kristu ya mapagtalkan nga mangipakaemmu iya pudnu, se igina met ya kaonaan nga Anac nga napagungar nga katurayan, se igina met pe ya agiturayin kadiya ar-ari iya lubung ngi.
: Daydayawen tida kuma ngarud nge Jesu Kristu win, ta igina met ya mangay-ayat dactida, se ya nangwayawaya dactida iya pannakabalin diya basbasul tida, gapu iya pannakaidaga niya beggi na mettas.
6: Pinagbalin nactida nga naturay nga bungguy, nga agsirsirbi iya Diyus se Ama na. Madaydayaw se agturay kuma ngarud nge Jesu Kristu ka agnanayun nga awan patingga na! Agten iyan kuma.
7: Lemlemtan nu yani, ta umbet manin nge Jesus nga malecbut ka ulep. Ket masingen nad met niya tunggal isa nga toley, agraman dito nangdoyoc igina. Ket berritan nad met diya toltoley nga uwed kadiya amin nga pagpagiliyan iya lubung ngi. Matungpal met nga tutu yan. Agten iyan ngarudin!
8: Ket e Apu Diyus, nga Apu nga Mannakabalin ka amin, kinunen na, Iyaken ya pangrugiyan se ya panggibusan niya amin, kunen na, ta igina met ya uwed ita, uwed itun, se ya umbet nad pekkem.
9: Iyaken nga Juan nga kabsat nu ka pammati, ket gapu iya pannakaitipun tida e Jesus, kabulun dac met iya panagsagaba gapu igina, se iya pannakairaman kadiya iturayan na, se iya panaganus nga sinanama gapu igina. Ket gapu iya panangikasabac iya kagi ne Apu Diyus, se gapu iya panangipakaemmu ne Jesus, uwed dac itun iya puru nga maawagan ka Patmus.
10: Ket itun, algew niya Apu win, ket naiturayan nac gapu iya pannakabalin niya Ispiritu ne Apu Diyus. Ket uwed nagicnac itun iya likud ku nga isa nga timec nga nabileg, nga arig met nga uni tangguyub.
11: Ket kinunen na iyaken, Isurat mu didi nga masingem, ket ipatulud mu ya nalukut nga nakaisuratan da kadiya pitu nga bungguy diya mamati kadiya ili nga Epesu, Esmirna, Pergamu, Tiyatira, Sardis, Piladelpiya se ka Lawdisiya, kunen na.
12: Ket itun, limaw-ing ngac kun, ta singec kuma no nagan ngarud niya makitkitbar iyaken. Ket ya nasingec, pitu nga dilag nga naariman ka balituc.
13: Ket uwed met nakasikad iya nagtetengngaan dito dilag, nga isa nga arig nga anac nga nagpaitoley. Nakasutana met ka patingga iya dapan na ya kagayad na. Ket iya barukung na, uwed balituc nga banda na.
14: Ket iya ulu na, uwed met puraw nga ebbuc na, nga agten iya kapuraw niya kapes winno yelu. Ket diya mata na, arig nga gumilgilab nga apuy.
15: Ket diya saka na, arig nga burinsi nga napasileng gapu ka pannakailasat na ka apuy. Ket ya timec na, arig nga uni niya dackel nga danum nga mananasanin.
16: Ket iya diwanan nga ima na, uwed met pitu nga bituwen nga ic-icman na. Ket uwed pe rinumwar iya musung na nga isa nga natadem nga ispada nga agsumbangir ya tadem na. Ket ya rupa na, nadarang met, nga arig nga darang niya sinag iya matuun.
17: Ket ito nasingec to arig nga toley, nagdarongkeb bac mettin iya sangu na nga arig gac met nga natey yin. Ket ya napasamac itun, nipatey na met iyaken ya diwanan nga ima na, nga kunen na, Madi ka mansing, a. Ta iyaken met ya kaonaan se ya kaodiyan ka amin.
18: Iyaken ya sibibiyag nga peyeng. Natey yac itun, ngem ita, singem, sibibiyag gac kun ka agnanayun. Ket iyaken ya nakaitalkan diya arig nga tulbec niya pannakabalin niya patey se ya pagtuukan diya natey enna Hades.
19: Dikad pe isurat mu ngarud didi nga masingem mun. Isurat mu ngarud diya mapasamac ita nga timpu, se diya mapasamac nad iya maadpangan.
20: Ket no maipanggep kadito pitu nga bituwen nga nasingem iya diwanan nga imac, se dito pitu nga balituc nga dilag, agten idi ya kaipapennan da: Diya pitu nga bituwen, igida diya kaiyarigan diya angheles nga agay-aywan kadito pitu nga bungguy diya mamati. Ket diya pitu nga balituc nga dilag, itu diya kaiyarigan dito pitu nga bungguy, kunen na.