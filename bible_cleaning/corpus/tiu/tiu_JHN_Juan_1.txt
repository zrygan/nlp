Sacbay nito rugi niya amin, uwed sigud nga kabulun ne Apu Diyus nga maawagan ka Kagi. Ket Diyus mettas pe yani.
Ngarud, sigud da nga agbulubulun, orey ito sacbay nga mairugi ya amin.
Ket amin nga pinarsuwa ne Apu Diyus, nipaparsuwa na igina. Ngarud, awan met naparsuwa no di gapu was igina.
Idi nga maawagan ka Kagi, igina ya pagtaudan niya biyag. Ket idi nga biyag, itu ya arig nga mangwada iya lemlemmet diya toley.
Ket ya wada, agdarang iya gicbet, ket madi mabalinan niya gicbet nga pagicbetten.
Ket itun, uwed isa nga toley nga nibon ne Apu Diyus nga agnagan ka Juan.
Naibon yani nga mangipakaemmu kadiya toltoley maipanggep iyan nga maawagan ka wada, tasun gapu iya panangipakaemmu nito Juan, mamati kuma diya amin nga makagicna igina.
Bekken nga e Juan to maawagan ka wada, no di lugud igina ya naibon nga mangipakaemmu iya maipanggep iya maawagan ka wada.
Ket ya pudnu nga maawagan ka wada, igina ya umbet iya lubung ngi nga mangwada iya orey nagan na nga toley.
Ngarud, ya mangwada, uwed idi nga lubung itun. Ket amin nga uwed iya lubung, naparsuwa gapu igina. Ngem orey pe no agten iyan, diya toltoley iya lubung, madi da met naawatan ya maipanggep igina itun.
Ket ito inumbet iya mismu nga ili na, madi met inawat diya kailiyan na.
Ngem diya amin nga imawat igina, nga itu diya sipapati iya kinaturay na, necdan na da ka kalinteggan nga agbalin nga anac ne Apu Diyus.
Ket dito nagbalin nga anac ne Apu Diyus, bekken nga gapu iya kadawyan nga pannakaiyanac da ka toley, winno gapu iya tarigagay niya kinatoley winno ya tarigagay niya kinalalaki, no di lugud gapu was iya pannakabalin ne Apu Diyus.
Ngarud, to maawagan ka Kagi, ket nagbalin nga toley itun, ket nakipagedyan dactida idi nga lubung. Ket dakami, nasingen mi ya kinadayaw na nga tumaud e Apu Diyus nga Ama na. Igina ngarud ya nadayaw nga kackaisu nga Anac ne Apu Diyus, ket yan nas siaayat nga asi, se kinapudnu ya uwed igina.
Nipakaemmu nito Juan ya pudnu maipanggep igina, ito kinunen na ka nabileg, Itu yani to kagkagiyec ito kinunec nga, Yan nga sumarsarunu iyaken, ket nadaydayaw ngem iyaken. Ta orey ito madic pekkem naiyanac, uwed met nga sigudin, kunec met, kunen na.
Ket idi nga maawagan ka Kagi, agtatalunatun ya nikaasi na dactida nga amin, gapu iya nabuslun nga siaayat nga asi na nga awan pagkurangan na.
Ta agten idi: To Linteg tida nga Hudyu, nipaibilin ne Apu Diyus itun ito Muyses. Ngem ya siaayat nga panangaasi se kinapudnu nga gennung nga nipakaemmu ne Apu Diyusin, ket e Jesu Kristu met ya nakaigapu kadiyan.
Awan ngarud toley nga nakasingen e Apu Diyus. Ngem ya kackaisu nga Anac na, igina mettas ya mangipakaemmu maipanggep igina, ta igina met ya makiab-abay iya Ama.
Ket agten idi ya panangipakaemmu nito Juan maipanggep e Jesus itun: Iya namensan, uwed da agsirsirbi iya Templu se katulungan iya Templu nga kapututan nito Lebi, nga nawe da ito edyan nito Juan, nga gayat da ka Herusalem. Nibon diya pangpangulu diya Hudyu didi nga agsirsirbi se katulungan, nga mawe da kanu agsaludsud ito Juan no igina ya Kristu.
Ket to Juan, madi naglibac ito sinaludsud da, no di lugud nipalawag na nga nalaing igida nga kinunen na, Bekken nga iyaken ya Kristu, kunen na.
Ket dito naibon, sinaludsud da manin nga kinunen da, No agten iyan, nagan mu ngarud? To mammadtu nga Elyas ka kadi? kunen da.
Ket nisungbat nito Juan, Bekken met, kunen na.
Ket kinunen da manin, Ikew kadi ya naikari nga Mammadtu nga padpadaanan mi? kunen da.
Ket kinunen nito Juan manin, Bekken met, kunen na.
Ket nagsaludsud da manin nga kinunen da ito Juan, Ibagam kay no nagan mu, ta masapul nga uwed isungbat mi kadito nangibon dakami. Nagan ya makunem maipanggep iya kinatoley mu? kunen da.
Ket to Juan, nisungbat na to nipadtu nito mammadtu nga Isayas itun nga kinunen na, Iyaken ya mangip-ipkaw nga mangibagbaga enna away, nga kunec ya agten idi: Palinteggen nu ya dalan para iya Apu! kunen na.
Ket dito nagsaludsud ito Juan, naibon da met nga gayat kadiya Parisiyu.
Ket nagsaludsud da manin ito Juan nga kinunen da, No bekken nga ikew ya Kristu, winno to Elyas, winno ya naikari nga Mammadtu, ape ngarud nga mamautisar ka? kunen da.
Ket simungbat to Juan nga kinunen na, No iyaken, danum ya pamautisar ku. Ngem uwed makibulubulun dakayun nga isa nga madi kayu met malasin.
Ket igina, orey sumarsarunu nad iyaken, madi yac pe maikari nga orey no mangukas ngas iya listun niya palloka na, kunen na.
Ket amin diyan nga napasamac, napasamac da enna ili nga Betanya, iya demmang niya wangag Hordan nga pamacbautisaran nito Juan.
Iya kadamlag niyan, nasingen nito Juan nge Jesus nga umbet iya edyan na. Ket to Juan, kinunen na, Singen nu yan! Igina yanin ya maawagan ka Urbun Karneru ne Apu Diyus nga mangipac kadiya basbasul diya uwed idi nga lubung!
Itu yani to kagkagiyec ito kinunec nga uwed sumarsarunu iyaken nga isa nga toley nga nadaydayaw ngem iyaken. Ta orey ito madic pekkem naiyanac, uwed met nga sigudin, kunec itun.
Ket orey iyaken, madic emmu itun no nagan na yani nga nibon ne Apu Diyus. Ngem itu ya gagarac nga mamautisar ka danum, tasun maipakaemmu kuma yani dakayu nga padac nga Israelita, kunen na.
Ket agten idi pe to panangipakaemmu nito Juan maipanggep e Jesus: Nasingec ya Ispiritu ne Apu Diyus nga simegged nga agten iya kalapati nga gayat ka langit, nga nakitipun igina.
Madi yac pe emmu itun no nagan na yani nga nibon ne Apu Diyus. Ngem e Apu Diyus nga nangibon pe iyaken nga mamautisar ka danum, ket kinunen na met iyaken itun nga, Masingem nad ya Ispirituc nga sumegged nga makitipun iya isa nga toley. Ket itu yanin ya mamautisar ka Ispiritu Santu, kunen na iyaken.
Ket tutu met, ata nasingec ngarud yanin, ket itu nga panecnekkac dakayu nga igina met ya Anac ne Apu Diyus, kunen na.
Ket ito sumunu nga algew, uwed to Juan se duwa nga adalan na antuni.
Ket e Jesus, tumalib manin iyan. Ket ito nasingen nito Juan, kinunen na, Singen nu! Igina mettin ya maawagan ka Urbun Karneru ne Apu Diyus, kunen na.
Ket dito duwa nga adalan nito Juan, ito nagicna da to kinagi na, nawe da simurut e Jesusin.
Ket e Jesus, limaw-ing ket nasingen na da nga mip-ipuyut igina. Itu nga kinunen na igida, Nagan ya sapsapulen nu? kunen na.
Ket kinunen dito duwa, Awac kadi ya paged-edyanam, Rabbi? kunen da. Ket ya kagi nga Rabbi, Mistru ya kayat na nga kagiyen.
Ket kinunen ne Jesus igida, Umbet nu was singen, a, kunen na met. Dikad pe nibulun da ngarud e Jesusin, ket nasingen da ya paged-edyanan na. Dandani alas kuwatru iya gidam itun, ket nakipagedyan da e Jesus iyan nga algew.
Ket ya isa kadito duwa nga nakagicna ito nibaga nito Juan, nga igina pe to nipuyut e Jesus itun, ket itu nge Andres nga kabsat ne Simon Pedru.
Ket e Andres, sigida nga nawe na sinapul nge Simon nga kabsat na, ket nibaga na e Simon, Nasmac mi ngarudin ya Mesiyas! kunen na. Kagi diya Hudyu ya Mesiyas, nga kayat na nga kagiyen, Kristu.
Ket iya agten iyan, nipen nito Andres nge Simon enna edyan ne Jesus. Ket binubuteg ne Jesus, nga kinunen na, Ikew nge Simon nga anac ne Juan. Ngem manipud ita, managan ka ngarud ka Sepas. Kayat na nga kagiyen, batu, winno Pedru ka kagi Griyegu.
Ito kadamlag na, nalagip ne Jesus ya mawe ka prubinsiya nga Galilya. Ket naaskuran na nge Pelipe nga iBetsayda nga kailiyan de Andres nge Pedru. Ket kinunen ne Jesus e Pelipe, Suruten nac, kunen na.
Ket e Pelipe, nawe na met sinapul nge Natanyel, ket kinunen na igina, Nasmac mi mettin to toley nga nisurat nito Muyses iya libru na nga Linteg tida, se to nisurat dito mammadtu pe. Itu met nge Jesus nga iNasaret nga anac ne Huse, kunen na.
Ngem kinunen ne Natanyel, Ahah! Uwed aya nabaru nga mabalin nga tumaud enna Nasaret? kunen na.
Ket kinunen ne Pelipe, Umbet mu was singen, a, kunen na.
Ket ito nasingen ne Jesus nge Natanyel nga sumungsungad iya edyan na, kinunen na maipanggep igina, Singen nu yan. Isa met nga pudnu nga Israelita, ta awan kinabusid igina, kunen ne Jesus.
Ket to Natanyel, nagsaludsud e Jesus nga kinunen na, Kumaan ngarud ya pannakaem-emmum iyaken? kunen na.
Ket e Jesus, kinunen na, Ito uwed ka pekkem iya sidung nito kayu nga igus, sacbay nga inawis naka nge Pelipe, nasingen nakan, kunen na.
Ket to Natanyel, kinunen nan, Mistru, Anac naka ngarud nge Apu Diyus! Ikew ya Ari mi nga Israelita! kunen na.
Ket kinunen ne Jesus igina, Mamati ka ngarud iyaken ita, gapu ta kinunec nga nasingen naka iya sidung nito kayu nga igus. Ngem uwed pekkem diya masingem nad nga nakaskasdaaw nga banbanag ngem iyan! kunen na.
Ket kinunen manin ne Jesus igida nga aminin, Tutu met yani nga ibagac dakayu: Masingen nu nad nga aglukat ya langit. Ket diya angheles ne Apu Diyus, masingen nu da nga ngumudu ka langit se sumoli manin iya Anac nga Naipatoley, kunen na.