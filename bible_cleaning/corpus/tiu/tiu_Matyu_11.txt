Ket ito nalpas to panangbilin ne Jesus kadito sangapulu ket duwa nga adalan na, pimanaw antuni, nga nawe kadiya kabangibang nga il-ili nga nangisursuru se nangaskasaba.
Ket to Juan nga Mammautisar nga uwed ka pagbaludan itun, nadamag na diya wangwanglen niya Kristu. Ket nangibon kadiya pasurut na nga nawe nagsaludsud e Jesus.
Ket kinunen da ngarud e Jesus, Ikew ya naikari nga umbet, winno uwed pekkem mas sabali nga padaanan mi? kunen da.
Ket kinunen ne Jesus igida, Sumoli kayu iya edyan ne Juan, ket ibaga nu igina diya nagicna se nasingen nu idi.
Ibaga nu nga makasingen nin diya kulap, makadalanin diya lugpi, napalaingin diya agkukutel, se makagicna ngin diya tuleng. Ket diya natey, napaungar dan. Diya nanumu nga toley, nakaskasabaan dan iya Makaparagsac nga Damag.
Ket idi pe ya ibaga nu e Juan: Maragsakan met ya toley nga madi agduwaduwa maipanggep iyaken, kunen nu, kunen ne Jesus.
Ket ito pumanpanawin dito pasurut ne Juan, uwed kinunen ne Jesus kadiya toltoley maipanggep e Juan, nga kinunen na, Ito nawe kayu ito edyan ne Juan ka away, nagan kad ya nawe nu siningen? Nawe kayu kad singen kuma ya isa nga tabagan nga kiwkiwaen belluut? Bekken met!
Dikad ape ngarud nga nawe kayu siningen? Tasun masingen nu kuma kad ya isa nga toley nga nagkawwes ka napaw-is? Bekken met, ata diya agkawwes ka napaw-is, aged-edyan da met kadiya palasiyu nga baley diya ar-ari.
Dikad ape ngarud nga nawe nu siningen antuni? Nawe kayu aya tasun singen nu kuma ya isa nga mammadtu? Ket bo! Tutu met yan. Ket ibagac dakayu nga nangnangruna pekkem ngem iya isa nga kadawyan nga mammadtu to nasingen nu antuni.
Ta igina met ya kayat nga kagiyen nito naisurat iya Bibliya nga kunen na,
Agten idi
Bilinec nad ya ibon ku nga mangipakaemmu
nga mawe nga mon-ona ngem ikew,
ket isagana na ya dalan mu,
kunen na iya Bibliya.
Tutu met yani: Awan pekkem naiyanac nga toley nga nadaydayaw ngem e Juan nga Mammautisar. Ngem no maipanggep iya panangituray niya Nailangitan, pudnu met nga nadaydayaw pekkem ngem iyan nga dayaw ne Juan ya kasasaad niya orey kanumuwan nga toley nga makipaglak-am iya panangituray niya Nailangitan.
Ket nanipud ito nagparang nito Juan nga Mammautisar agingga ita mettas, sumilselet diya naagawa nga toley, tasun ipilit da ya pannakalak-am kuma niya beggi da iya panangituray niya Nailangitan.
Ta diya padpadtu nga naisurat iya Bibliya nga kagkagi dito mammadtu itun se ya Linteg nito Muyses pe, ket agpaay amin diyan agingga ito timpu ne Juan.
Ket no gabay nu, patiyen nu ngarud nga e Juan, itu mettas to Elyas nga nipadtu da nga umbet.
Ket dakayu nga uwed pannakaawat na, tandaanan nu kuma ngarud yan.
Ket nagan ngarud ya kustu nga pangiyarigac kadiya toltoley ita nga timpu? Ket agten da ngarud idi nin: Arig da ngas nga eb-ebbing nga agtutugew iya tindaan, nga pecpekkawan da diya kabulun da, nga kunen da,
Nagpalpaldeng kami, ngem madi kayu met nagsallip. Naginsasangngit kami, ngem madi kayu met nagladingit.
Agten ngarud iyan diya toltoley ita nga timpu. Ta nagparang nge Juan, nga niparit na iya beggi na ya mangan se uminum kadiya nangina, ket kunkunen met diya toltoley nga, Nasairuwan met yan! kunen da.
Ket nagparang ya Anac nga Naipatoley, nga mangmangan se makiin-inum met nga gennung, ket kunkunen da manin, Ahah! Narawet se ageng-englew met yani, ket makigayyem met pe kadiya agsingsingir ka buis se diya managbasul, kunen da met nga sidedellaw. Ngem orey no agten iyan ya kunkunen da, ket emmu tida nga ya pudnu nga kinasirib, maipasingen met gapu kadiya naar-ariman, kunen na.
Ket itun, inel-elngan ne Jesusin diya umili kadito il-ili nga nangipasingnan na iya kaaduwan dito nakaskasdaaw nga inariman na. Ta diya toltoley kadiyan nga il-ili, madi da gabay ya agbabawi kadiya basbasul da.
Ket kinunen na met, Kackaasi kayu nga iKorasin se dakayu nga iBetsayda! Ta orey adu win diya nakaskasdaaw nga naipasingen dakayu kadiya ili nu, madi kayu latta nga agbabawi kadiya basbasul nu. Ket no dito iTiru se iSidun kuma nga gennung ya nakaipasingnan diyan nga nakaskasdaaw, ket nalaka da lugud nga nipasingen nga agbabawi dan, nga agkawwes da ngarud ka nakatel nga luput se aburan da kuma diya ulu da ka dapagin, gapu iya ladingit da.
Ket ibagac dakayu ya kinapudnu na, nga no iya timpu nad niya panangukum, nangnangruna nad nga kaasiyan ne Apu Diyus dito iTiru se iSidun ngem dakayu.
Ket dakayu nga iKapernaum, nagan ya ipagarup nu? Maidayaw kayu nad ngata ka langit? Bekken met! Maipasegged kayu lugud met iya pagtuukan diya natey. Ta orey dito iSuduma itun, no igida kuma ya nakaipasingnan dito nakaskasdaaw nga naariman enna ili nu, ket agpaut met pekkem agingga ita to ili da.
Ket ibagac dakayu ya kinapudnu na, nga no iya timpu nad niya panangukum, nangnangruna nad nga kaasiyan ne Apu Diyus dito iSuduma ngem dakayu, kunen na.
Ket itun, nagkararag nge Jesus nga kinunen na, Agyaman nac ikew, Ama nga Apu niya langit se ya lubung ngi. Agyaman nac ngarud, gapu ta nilimed mu didi nga banbanag kadiya uwed adal da se kadiya mamasirib, ngem nipakaemmum nga gennungin kadiya kadawyan nas nga toley nga maiyarig ka ebbing nga awan pekkem adal na.
Agten iyan ngarud ya wagas mu, Ama, ta itu met ya gabay mu, kunen na.
Ket kinunen manin ne Jesus, Nitalec niya Amac iyaken diya amin. Ket awan met makaem-emmu iya Anac, no di ngas ya Ama. Se awan met makaem-emmu iya Ama, no di ngas ya Anac se diya gabay ngas niya Anac nga pangipakaemmuwan igina.
Ket dakayu nga agrigrigat se madagdagsennan, umbet kayu kuma ngas iyaken, ta iyaken ya mangecde ka pagtalnaan nu.
Paituray kayu kuma ngarud iya paglinteggac, nga maiyarig ka sangul nu, ket agpaisuru kayu iyaken. Ta iyaken, natuluc se napakumbaba ngac met. Dikad pe no umbet kayu iyaken, ket mapatalna kayu ngarud.
Ta ya arig nga isangul ku, ket nalaka. Ket ya arig nga ipaagtuc, ket nalag-an, kunen ne Jesus.