1: Ket kinunen ne Pablu igida, Dakayu nga wawagic, se aammac, denggen nu kuma ya panangikalinteggac dakayu, kunen na.
2: Ket ito nagicna da nga Hebriyu to panagkagi na, pulus nga awan pagpagas dan. Ket nituluy ne Pablu to kagi na nga kinunen na manin,
3: Iyaken, Hudyu wac met nga naiyanac ka Tarsu ka prubinsiya nga Silisiya. Ngem dimackel lac idi mettas nga ili nga Herusalem. Ket e Mistru Gamalyel to mistruc itun. Nisuru nac nga nalaing kadito amin nga bilbilin niya Linteg dito am-ama tida nga Hudyu. Dikad pe napasnekkac pe iya panamatic e Apu Diyus nga agten mettas dakayu nga amin idi ita.
4: Itu nga iyaken, pinarparigat se nipapatey ku diya pasurut niya Dalan ne Apu Jesus itun. Lalaki kada babey, tiniliw ku da se yac da nipabalud nga amin.
5: Ya kangatuwan nga agsirsirbi iya Templu se amin diya kunsehales, ket mapanecnekkan da to winangwangel ku. Ta igida met ya namettac kadito surat nga para kadiya pada tida nga Hudyu ka Damasku, tasun palubusan dac nga mawe mangtekkem kadiya pasurut ne Jesus antuni, ta gabay ku da nga elbet ennid Herusalem, tasun madusa da.
6: Ngem ito agmatuun nga kauwed ku iya dalan nga denni ka Damasku win, kellat ngas nga nadarangan to edyan ku ka darang nga gayat ka langit.
7: Natuwang ngac met iya ginet tin. Se uwed pe nagicnac nga timec, nga kinunen na iyaken, Saulu, Saulu, ape parparigaten nac? kunen na met.
8: Ket kinunec, Nagan mu, Apu? kunec ngarud.
: Ket kinunen na iyaken, Iyaken nge Jesus nga iNasaret. Iyaken ya parparigatem, kunen na.
9: Ket dito kabulun ku, nasingen da met pe to darang, ngem di da nagicna to timec nito nakitbar iyaken.
10: Ket kinagic manin, Nagan ngarud ya wanglec, Apu? kunec.
: Ket kinunen na met iyaken, Gumnukat kan, se mawe ka ka Damasku win, ta antuni ya pakaemmuwam kadiya amin nga maipawangel ikew, kunen na iyaken.
11: Ket itun, madic met makasingen nin, ta nakulap pac gapu ito dimarang. Dikad pe gineped dac diya kabulun ku patingga ka siyudad nga Damasku win.
12: Ket uwed isa nga taga-antuni nga agnagan ka Ananyas. Napasnec nga agtungpal iya Linteg tida, dikad pe rinaem amin dito kapadpada na nga Hudyu ka Damasku.
13: Ket to Ananyas, inumbet iya edyan ku itun. Ket ito uwed iya abay kun, kinagi na iyaken, Kabsat nga Saulu, makasingen ka manin, kunen na. Ket sigida met nga nakasingen nac kun, ta nasingec nga tutu nge Ananyasin.
14: Ket kinagi na iyaken, E Apu Diyus nga Diyus dito am-ama tida, pinili naka nga pangipakaemmuwan na iya panggep na. Ikew pe ya isa nga pinili na nga makasingen se makagicna iya nalinteg nga Anac na.
15: Ta ikew ya pinili na nga mangipakaemmu nad kadiya amin nga toley kadiya mas-asingem se magicgicnam.
16: Ket itan, madi ka agsagudadeng. Gumnukat kan, ta agpabautisar kan, se ipakawan mu diya basbasul mu, nga awagam nga sitatalec ya Apu win, kunen ne Ananyas iyaken.
17: Ket ito simoli yac ennid Herusalemin, uwed nipasingen ne Apu Diyus iyaken iya parparmatac, ito agkarkararag gac iya Templu.
18: Ta nasingec ya Apu, nga kinunen na iyaken, Alistuwam ya agtalew idi Herusalem. Ta diya toley ennid, madi da patiyen diya kagkagiyem maipanggep iyaken, kunen na.
19: Ngem kinunec igina, Mamati da ngata iyaken, Apu, ta siguradu nga emmu da nga iyaken to nangkabkabil se nangibalud itun kadito mamati ikew kadiya tunggal gigimungan mi.
20: Se orey ito panamatey da ito Esteban nga isa nga nangipacpakaemmu iya pudnu maipanggep ikew itun, uwed dac pe nga imannamung ito pannakatey na. Ta iyaken to nagsisikad antuni nga nangaywan kadito kebal dito namatey igina, kunec iya Apu.
21: Ket kinunen na met iyaken, Pumanaw ka lugudin, ta ibon naka kadiya bekken nga Hudyu enna deyyu, kinunen ne Jesus iyaken, kunen ne Pablu.
22: Ket dito Hudyu, naggigicna da ngarud kadito kagkagiyen ne Pablu igida, ngem ito nakagi na to mawe kanu kadiya bekken nga Hudyu, nipkaw da manin nga kinunen da, Patayen tida ngarudin! Ta bekken nga rumbeng nga agbibiyag yan nga toley! kunen da.
23: Ket nagpecpekkaw dito toltoley gapu iya napalaus nga unget da. Ket niwasawas da pe dito kebal da se pinagasipurapur da ya tapuc.
24: Dikad pe nibilin nito kumander nga mapalnec nge Pablu ito kampu, se maipabaut kanu, tasun ipudnu kuma kanu ne Pablu no nagan nito pakaungtan dito toley igina.
25: Ngem ito iraked da tasun sapliten da kuma ka latiku win, nakitbar nge Pablu ito kapitan nga agsisikad ito denni igina nga kinunen na, Di aya maikuntra iya linteg tida nga iRuma, no saplitem ka latiku ya toley nga iRuma ngin, no madi pekkem mapanecnekkan ya basul na? kunen na.
26: Ket ito nagicna nito kapitan to kinagi na, nawe ngarud ito kumander nga kinunen na, Nagan ngarud yani nga ubraen tida? Ta iRuma gayam ya toley nga iyan, kunen na.
27: Dikad pe nawe ngarud to kumander ito edyan ne Pablu nga kinunen na igina, Ibagam kay no tutu ka nga iRuma, kunen na.
: Ket, Bo, tutu met, kunen ne Pablu.
28: Ket to kumander, kinunen na e Pablu, Iyaken, adu met to nibayad ku tasun naibilang ngac nga isa nga iRuma, kunen na.
: Ket kinunen met ne Pablu, Ngem no iyaken, madic nasapul ya nagbayad, ta naiyanakac met nga naibilang nga iRuma ngin, kunen na.
29: Ket ito nagicna da yan, dagus nga imadeyyu iginan dito imadenni nga mangbaut kuma igina, se orey to kumander, nadanagan pe yin, ta naemmuwan nan nga iRuma gayam to nipairaked na.
30: Ket to kumander, gabay na nga emmuwen to pudnu nga ipabasul dito Hudyu e Pablu. Itu nga ito kadamlag nan, inukasan nito kumander dito pungu ne Pablu, ta pinagmimiting na dito pangpangulu diya agsirsirbi iya Templu se amin dito duduma nga kunsehales diya Hudyu, se na nipen nge Pablu iya sangu da.