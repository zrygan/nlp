1: Dikad pe gapu ta naibilang kayu nga nabalbaliwan nga naiyanac kin, masapul nga ipac nun diya amin nga dakec nga ganggangey nu, agten kadiya amin nga panagsikap se panaginsisingpet, panagimun, se amin nga panagumsi ka kapadpada nu.
2: Arig kayu kuma nga kaiyanac nga kebit nga napalaus ya ayat na nga sumusu. Agten kuma ngarud iyan ya ayat nu nga mangemmu iya kagi ne Apu Diyus nga maiyarig ka nailangitan nga gatas nga awan kinadakec na. Itu ya tarigagayan nu kuma, tasun bumilbileg ya panamati nu patingga nga madatngan nu ya pakatungpalan niya pannakaisalakan nu,
3: ta naemmuwan nun nga managkaasi met ya Apu.
4: Umadenni kayu kuma ngarudin iya Apu nga maiyarig ka sibibiyag nga batu. Ket idi nga batu, nitemsit ngas diya toley. Ngem iya panangibilang ne Apu Diyus nga gennung, itu ya pinili na se napateg igina.
5: Ket dakayu, arig kayu pe nga batbatu nga sibibiyag. Ket maurnus kayu ka isa nga bungguy, nga itu ya templu nga maipaay iya Ispiritu ne Apu Diyus. Ket agten iyan ngarud, tasun agbalin kayu nga isa nga bungguy nga agsirsirbi ngas e Apu Diyus. Ket diya di masingen nga banbanag nga ipaay nu igina, itu ya maibilang nga pagdatun nu nga magustuwan ne Apu Diyus gapu e Jesu Kristu.
6: Ta naisurat iya Bibliya, nga kunen ne Apu Diyus,
: Singen nu, ta uwed batu nga isimpac
: iya ili nga Siyun,
: nga itu ya panuli nga batu nga pagsaadan,
: nga napili se napateg.
: Ket diya mamati igina,
: pulus nga madi da mapaay,
: kunen na.
7: Dikad pe igina, napateg nga tutu win dakayu nga mamati igina. Ngem no diya bekken nga mamati igina, agten met ito naisurat iya Bibliya, nga kunen na,
: Iyan mettas nga batu
: nga nitemsit ngas dito nangpatdec,
: nagbalin met nga itu
: ya kangrunaan nga panuli yin,
: kunen na.
8: Ket kunen na pe,
: Idi ya batu nga pakaisacdulan diya toltoley,
: se itu yani ya dackel nga batu
: nga pakaiduclapan da,
: kunen na. Ket maisacdul da ngarud, gapu ta madi da nga agtungpal iya kagi ne Apu Diyus. Ket itu met yan ya nikeddeng na nga pagbanagan da.
9: Ngem dakayu, napili kayu nga toley ne Apu Diyus, se agsirsirbi kayu nga maipaay igina nga Ari tida. Dakayu pe ya naibilang nga nasyun nga maipaay igina. Dakayu ngarud diya toley nga pinagbalin na nga dungdungnguwen na. Agten iyan ya nikeddeng ne Apu Diyus, tasun dakayu kuma ya mangipakaemmu maipanggep iya kinadayaw na, nga igina ya nangisalakan dakayu iya arig nga gicbet, se nisaad nakayun iya wada na nga nakaskasdaaw.
10: Itun, bekken kayu nga naibilang nga toley ne Apu Diyus. Ngem ita, toley nakayun. Se itun, madi kayu pekkem naecdan iya asi na. Ngem ita, kinaasiyan nakayu mettasin.
11: Dakayu nga patpatgec, maibilang kayu nga sangsangaili se gan-gannaet ngas met idi nga lubung. Itu nga bilinen nakayu nga sipapasnec, nga bekken kuma nga diya dakec nga tarigagay diya beggi nu ya tungtungpalen nu, ta mangkuntra didi kadiya nabaru nga panggep nu.
12: Peyeng nu kuma nga ipasingen diya nabaru nga ug-ugali nu kadiya toley nga di mamati e Apu Diyus. Tasun iyan, orey kunen da ita nga dakec kayu kanu nga toley, malasin da met nga nabaru nga tutu diya wangwanglen nu. Ket iya agten iyan, dayawen da nad met nge Apu Diyusin, no madatngan ya timpu niya pananglinteg na.
13: Ket gapu iya ayat nu iya Apu, masapul nga paiturayan kayu kadiya amin nga agtuturay nga nisaad toley. Paiturayan kayu ngarud iya ari tida nga itu ya katurayan,
14: se met pe kadiya gugubernadur nga necdan niya ari ka karbengngan da nga mangdusa kadiya toley nga agwangwangel ka dakec se mangpadayaw kadiya agwangwangel ka nabaru.
15: Ta ya tarigagayan ne Apu Diyus, ket idi: Gapu iya panangtungpal nu kadiya nabaru nga banbanag, awan mettin makunen diya agdarusudus nga toley nga mangpadakec maipanggep kadiya di da maawatan nga banbanag.
16: Tutu met nga uwed pakawayawayaan nu kadiya uwed turay da, itu nga agbiyag kayu kuma ngarud nga siwayawaya iya imatang ne Apu Diyus. Ngem ya wayawaya nu, masapul nga madi kayu usaren nga gundaway nu nga agwangel ka dakec, no di lugud agbiyag kayu nga agsirsirbi e Apu Diyus.
17: Dayawen nu ngarud amin nga toley. Ayaten nu diya kakabsat nu ka pammati. Se ipatpateg nu ngarud nge Apu Diyus, ket dayawen nu kuma pe ya ari.
18: Dakayu nga tagabu, paiturayan kayu kuma nga sidadayaw nga tutu kadiya amu nu. Bekken kuma ngas nga diya nanacman se naasi nga amu nu ya pagtungpalan nu nga sidadayaw, no di lugud pe diya nauyung.
19: Ta ipateg ne Apu Diyus diya toley nga makaitured nga agrigat ka madi rumbeng igida, no anusan da ngas nga silalagip igina.
20: Ket no uwed dakec nga winangel nu, awan met pakaidayawan nun, orey no itured nu kuma nga siaanus ya dusa nu nga danug. Ngem no nabaru nga gennung ya wangwanglen nu, se maparparigat kayu pekkem, ipateg nakayu nge Apu Diyus, no anusan nu.
21: Rebbeng nu ngarud ya agan-anus kadiya rigrigat nu. Ta orey e Kristu, nipasingen na dakayu ya nabaru nga pagtuladan nu, ta nagrigat pe gapu dakayu. Itu nga tuladen nu kuma ngarudin, nga arig nga gudlan nu diya sugsugut na mettas.
22: Ket igina, awan winangel na nga basul, se awan pe nagicna igina nga nasikap nga kagi.
23: Ket ito linais da, madi bimalbales nga limais. Ket ito nangparigat da igina, madi met namanpansing igida ka dusa da, no di lugud nitalec na ngas ya kasasaad na iya napudnu ya pananglinteg na, nga itu nge Apu Diyus.
24: E Kristu mettas to nagagtu kadiya basbasul tida nga naibulun iya beggi na ito pannakailansa na ito krus. Agten iyan ngarud ya winangel na, tasun agbalin tida nga arig nga natey yin nga madi agbasbasulin, se tasun agbiyag tida nga agpaay iya kinalinteg gin. Ket gapu ngarud ito pannakatalingu ne Kristu, naagasan kayun.
25: Ta itun, arig kayu nga karneru nga naitewtew. Ngem ita, napasoli kayun iya Agay-aywan dakayu nga Agistimar dakayun.