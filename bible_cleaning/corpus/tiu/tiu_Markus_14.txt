Ket itun, duwa nga algew ngasin sacbay niya Padaya Nitatalib, se ya Padaya Tinapay nga Awan Pangpablad Na. Ket dito pangpangulu diya agsirsirbi iya Templu se dito manursuru iya Linteg, pinanpanunut da nga nalaing no kumaan kuma niya nalimed nga panangtekkem da e Jesus, se panangpatey da igina.
Ket kinunen da iya panagtetebbar da, Ngem ipaspase tida pekkem ngarud, tasun bekken kuma nga mairana iya padaya, ta kaynun no agoorot diya toltoley, kunen da.
Ket itun, uwed nge Jesus ka Betanya ito baley ne Simon, nga itu to nakutel itun. Ket ito madama da nga mangmangan, uwed isa nga babey nga inumbet iyan, nga nangidal-ag met ka isa nga butilya nga bangbanglu nga para labu. Naggayat ka mula nga nardu yan nga bangbanglu, ket tutu nga awan lauc na, itu nga nangina nga unay. Ket pinetweng na ya ulu nito butilya tasun malukatan, se na met nibucbuc to mayan na iya ulu ne Jesus.
Ket uwed duduma nga toley iyan nga nalucsew win, nga kinunen da, Ape nga sinayang na ya bangbanglu?
Ta mabalin met nga nailaku ka rinibu nga pisus se maikaasi kuma kadiya napanglaw, kunen da. Ket inungtan da ngarud to babey.
Ngem kinunen ne Jesus, Bay-an nu yan! Ape nga riribuken nu? Nabaru met ya nipaay na iyaken.
Ta no diya napanglaw, kanayun nga uwed da dakayu, ket orey nungey ya gabay nu, mabalin nu da nga tulungan. Ngem iyaken, bekken met nga agnanayun ya kauwed ku dakayu.
Ket ya babey nga idi, winangel na met ya patingga niya kabaellan na. Ta binucbukan na ya beggic, ket itu met ya panangisagana na iyaken iya pannakaitamen ku.
Ket pudnu met nga orey awac iya lubung ya pakaikasabaan niya Makaparagsac nga Damag, maistorya met pe yani nga winangel nidi nga babey, nga itu nad ya pakalaglagipan igina, kunen na.
Ket e Hudas Iskariyute, nga isa kadito sangapulu ket duwa nga adalan, nawe itun kadito pangpangulu diya agsirsirbi iya Templu, tasun makitulag nga iyawat na nge Jesus igida.
Ket naragsakan da ngarud ito nagicna da to nibaga ne Hudas, ket kinariyan da nga ecdan da kanu ka kuwarta. Ket nagsicsiim ngarud nge Hudasin ka mayat nga gundaway na nga mangiyawat e Jesus igida.
Ket ito nona nga algew niya Padaya Tinapay nga Awan Pangpablad Na, nga itu pe ya algew niya panagparti da ka urbun karneru para iya Padaya Nitatalib, nagsaludsud dito adalan ne Jesus igina, nga kinunen da, Awac ya gabay mu nga pangisaganaan mi iya panggidam mu iya Padaya Nitatalib? kunen da.
Ket iya agten iyan, nangibon ngarud nge Jesus ka duwa nga adalan na, nga kinunen na igida, Mawe kayu enna siyudad. Ket uwed makasabet dakayu nga isa nga lalaki nga nakaagtu ka amusu nga nisacdu na. Ket suruten nu nad yan nga toley.
Ket no makadateng kayu iya baley nga pennan na, kunen nu iya akin-baley nga, Ipasaludsud ne Mistru nga kunen na, Awac ya kuwartu nga panganac se diya adalan ku no deddan iya pananggidam mi nga panangilagip mi iya Nitatalib? kunen nu.
Ket uwed nad ipasingen na dakayu, nga isa nga akin-ngatu nga kuwartu nga dackel. Ket uwed iyanin amin nga masapul tida, se naisagana pe yin. Ket itu yan ya pangisaganaan nu iya panggidam tida, kunen na.
Ket nagrubwat ngarud dito duwa nga adalanin, nga nawe da iya siyudad. Ket nadateng da diya amin nga nibaga ne Jesus igida, ket nisagana da ngarud ya panggidam da nga panangilagip da ito Nitatalib.
Ket ito gumabi yin, inumbet antuni nge Jesus se dito sangapulu ket duwa nga adalan na.
Ket ito madama da nga manganin, kinunen ne Jesus, Ibagac ngarud ya kinapudnu dakayu, nga uwed met isa dakayu nga mangiyawat nad iyaken kadiya kumuntra iyaken. Ngarud, isa mettas dakayu nga kasangsanguc ita nga mangmangan ya mangiyawat iyaken, kunen na.
Ket dito adalan na, linumdaang da ngarudin, ket nagsasarunu da nga nangsaludsud e Jesus nga kinunen da, Bekken nga iyaken ya kunem, ey? kunen da.
Ket kinunen ne Jesus igida, Isa met dakayu nga sangapulu ket duwa ya kunec, isa mettas dakayu nga makipagsewsew iyaken ka tinapay na iya malukung nga idi.
Tutu met nga maiyawat nad ya Anac nga Naipatoley, ta aglak-am ngarud ka pannakatey, sigun ito sigud nga naisurat maipanggep igina. Ngem kackaasi nad lugud yan nga toley nga mangiyawat iya Anac nga Naipatoley! Nabarbaru met ya kasasaad niyan nga toley no madi kuma ngas naitaudin, kunen na.
Ket ito mangmangan da pekkem, namet nge Jesus ka tinapay, ket nagyaman e Apu Diyus ka kararag. Pinisepisey na to tinapay, se na necde igida nga kinunen na, Alac nu yani. Idi ya beggic, kunen na.
Kalpasan na, namet pe nge Jesus ka paginuman. Nagkararag manin nga nagyaman e Apu Diyus, se na necde igida. Ket iminum da nga aminin.
Ket kinunen na igida, Idi ya dagac nga mangpalagda iya tulag ne Apu Diyus, nga maiyayus nga agpaay kadiya adu nga toltoley.
Ket pudnu ngarud met nga madic nad uminum ka basi ubasin manipud ita agingga iyan nga algew nad nga uminum mac ka kabarbaru nga basi ubas iya pagiturayan ne Apu Diyus, kunen na.
Ket nagkanta da nga nagdayaw e Apu Diyus, se da pimanaw iya siyudadin, nga nawe da enna Tageytey Ulibu.
Ket kinunen ne Jesus kadiya adalan na, Emmuc nga pumanaw kayu nad nga amin iyaken, ta naisurat iya Bibliya nga kunen na, Patayec nad ya agay-aywan ka karneru, ket diya karneru, mawarawara da nad mettin, kunen na iya Bibliya.
Agten iyan ngarud nga tutu ya mapasamac, ngem kalpasan nad niya panagungar ku, mon-ona ngac nad nga mawe enna Galilya ngem dakayu, kunen na.
Ket e Pedru, kinunen na ngarud igina, Orey no pumanaw da nga amin, madi naka met panawan nga gennung! kunen na.
Ket kinunen ne Jesus igina, Kinapudnu na, ita mettas nga gabi, sacbay niya maikadduwa nga panagtataraut diya kawitan no parbangun, nametlu nac nad met nga nilibac kin, kunen na.
Ngem nipapilit latta ne Pedru nga kinunen na, Orey no mapatey yac nga mairaman ikew, pulus nga di naka met ilibac! kunen na. Ket amin dito pada na nga adalan, itu met pe ya kinagkagi da.
Ket nawe de Jesus iya isa nga lugar nga managan ka Getsemani. Ket itun, kinunen ne Jesus kadito adalan na, Agtugew kayu was idi, ta mawe yac agkararag, kunen na.
Ket nibulun na de Pedru, Santiyagu, se e Juan. Ket e Jesus, nariribuc met ya nakem nan, se napalaus pe yin ya sakit niya nakem na.
Ket kinunen na igida, Nadagsen nga unay ya ricnac kun, arig nga makatkatayen nac gapu iya ladingit kun. Mabati kayu kuma idi, ket agsulap kayu nga sisasagana kayu pe, kunen na.
Ket imadeyyu nge Jesus ka eteng igida, se nagdarongkeb iya ginet nga nagkarkararagin. Nikararag na nga no mabalin, maliclikan na kuma ya umbet nga panagrigat na.
Ket kinunen na iya kararag na, Ama! Amac! Mabalinam ya amin. Ipac mu kuma yani nga panagsagaba nga lak-amec, nga rigat nga arig nga inumec. Ngem bekken kuma ngarud nga ya tarigagay ku ya matungpal, no di lugud ya tarigagay mu, kunen na.
Ket simoli nge Jesus ito edyan dito tellu nga nibati na, ket nadateng na da nga agtudtudug mettin. Ket kinunen na ngarud e Pedru, Simon, ape nga mat-atudug ka? Di ka aya makapagsulap, ka orey ngas is-isa nga uras?
Agsulap kayu ngarudin nga agkarkararag, tasun madi kayu kuma nga masulisug. Ta orey sipapasnec ya panpanunut niya toley, ket sikakapsut pekkem ya kabaellan niya beggi na, kunen na.
Ket nawe manin nagkararag nge Jesus, nga inulit na to agten mettas nga banag nito kararag na e Apu Diyus.
Ket ito simoli manin ito edyan dito tellu nga adalan na, ket nadateng na da nga agtudtudug manin, ta agdocdocyep da nga unayin. Ket di da lugud emmu win ya maikagi da iginan, ata nasukalan na da met manin.
Ket ito kapametlu nan nga simoli nge Jesus ito edyan da, kinunen na ngarud igida, Agtudtudug se agim-imang kayu pekkem? Kustun! Nadatngan mettin ya timpuc kun, ket maiyawatin ya Anac nga Naipatoley kadiya managbasul.
Ala, bumangun kayun, ta mawe tidan. Singen nu kadin! Sumungsungadin ya mangiyawat iyaken, kunen na.
Ket ito agkagkagi pekkem nge Jesus, pag-isu mettin nga inumbet to Hudas, nga isa ngarud kadito sangapulu ket duwa nga adalan. Ket kabulun na ya adu nga toley nga nagtagiispada se nagtagipang-ur. Diyan nga toley, ebbon met dito pangpangulu diya agsirsirbi iya Templu, se dito manursuru iya Linteg, se dito panglakayen diya Hudyu.
Ket to mangiyawat e Jesus, uwed met pagilasinan nga nisuru nan kadito toley nga naibulun igina, ta kinunen na itun, Ya agkac, igina nad yanin. Ket tacmen nu nad ngarudin, se ipanaw nu nga asintaran nu nga nalaing, kunen na itun.
Ket ito nakadateng da iya edyan ne Jesusin, nagtarus ngarud to Hudas nga imadenni e Jesus, ket kinunen na, Mistru! kunen na met, se na inagkan nge Jesus.
Ket tinkem da ngarud nga tinngel nge Jesusin.
Ket ya isa kadito kabulun ne Jesus, nga agsisikad pe antuni, inasut na mettin ya ispada na, ket kinteb na met ya tagabu nito kangatuwan nga agsirsirbi iya Templu. Ket napengas met ya isa nga tinga nito tagabu win.
Ket kinunen ngarud ne Jesus kadito nangtekkem igina, Ape kad nga agtagiispada se agtagipang-ur kayu nga inumbet mangtekkem iyaken, nga arig nga isa ngac nga tulisan?
Inalgew nga uwed dac met iya imatang nu nga mangisursuru enna Templu, ngem madi dac met nga tinkem. Ngem orey a, ta mapasamac mettas ya agten idi tasun matungpal ya naisurat iya Bibliya, kunen na.
Ket dito adalan ne Jesus, nagtalew da met nga amin, nga binaybay-an da nge Jesusin.
Ket uwed met isa nga bagbagu nga simursurut e Jesus itun, ket nakakebal ngas met yan ka linen nga ules. Ket tinkem da pe yani nga bagbagu.
Ngem ito nigapus da, naipac to ules nga nagkebal na, ket nagtalew ngarud nga siuuba ngin.
Ket nipen da nge Jesus iya baley nito kangatuwan nga agsirsirbi iya Templu. Ket naguurnung pe antuni amin dito pangpangulu diya agsirsirbi iya Templu, se dito panglakayen diya Hudyu, se dito manursuru iya Linteg.
Ket e Pedru, tinumtumneb met igina nga imuneg iya emwag mettas niya baley nito kangatuwan nga agsirsirbi iya Templu. Ket nakitugew nge Pedru kadiya guwardiya antuni, nga nakiin-inudu iya apuy da.
Ket dito pangpangulu diya agsirsirbi iya Templu se amin dito duduma nga kunsehales, nagsapsapul da ka makapanecnec ka basul ne Jesus, tasun uwed kuma rasun da nga mangpatey. Ngem awan met nasmac da nga mabalin.
Ta orey adu met dito nagkagi ka busid nga maikuntra igina, ket bekken met nga nagtutunus diya panangpabasul da igina.
Ket uwed duduma igida itun, nga nagsikad nga nagkagi ka busid maipanggep e Jesus, nga kinunen da,
Nagicna mi nga kinunen na nga agten idi: Lasangec nad ya Templu nga pinatdec toley, ket ka unus tellu nga algew, bangunec ya sabali, nga bekken nga inariman toley, kunen na met, kunen da.
Ngem orey pe agten iyan to kunen da, bekken latta nga agtutunus dito panangpabasul da.
Ket to kangatuwan nga agsirsirbi iya Templu, nagsikad met iya sangu da nga amin, ket nagsaludsud e Jesus nga kinunen na, Nagan ya maisungbat mu? Nagan ngarud ya makunem maipanggep kadiya nipabpabasul didi nga toley ikew? kunen na.
Ngem pulus nga madi negkim nge Jesus, nga awan nisungbat na.
Ket nagsaludsud ngarud manin to kangatuwan nga agsirsirbi iya Templu nga kinunen na igina, Kumaan na? Tutu kad aya nga ikew ya Kristu nga Anac mettas niya Kadayawan? kunen na.
Ket kinunen ne Jesus, Bo, iyaken met. Ket masingen nu nad ngarud ya Anac nga Naipatoley nga nakatugew iya madiwanan niya Mannakabalin. Se masingen nu nad pe nga umbet manipud iyan, nga maibulun igina diya ulep nga gayat ka langit, kunen na met.
Ket iya agten iyan, to kangatuwan nga agsirsirbi iya Templu, siuunget mettin nga pinigis na ya mismu nga luput na, nga kinunen na, Keh! Awan pakasapulan tida ka sabali nga sacsi yin.
Ta nagicna nu mettin ya kagi na mettas nga maikuntra e Apu Diyus! Nagan ngarud ya pangngeddeng nun? kunen na.
Ket amin da, nagpapada da ngarud nga nangukum igina, nga nikeddeng da nga rumbeng kanu nga mapatey.
Ket diya duduma igida, linutaban da met nge Jesusin. Ket inamitngan da pe yin, se da nga dinandantug met nga kinagkagi da, Padtuwam man no nagan ya nangdantug ikew! kunen da met. Ket agten met pe dito guwardiya ito inalac da, ket tinungtungpa da met pe.
Ket e Pedru, uwed pekkem iya segged itun, ito emwag nito baley. Ket uwed pe nawe iyan nga isa nga babey nga katulung nito kangatuwan nga agsirsirbi iya Templu.
Ket ito nasingen na nge Pedru nga agin-inudu iyan, binetbettaan na met, se na kinunen, Nih, ikew met pe ya isa kadito nakibulubulun e Jesus nga iNasaret, kunen na.
Ngem naglibac met nge Pedru nga kinunen na, Siyac, madic met em-emmu yan. Awan emmuc iyan nga ibagbagam, kunen na met, ket nawe ito edyan niya ruwanganin. Ket itun, uwed met nagtaraut nga kawitanin.
Ket nasingen manin nito katulung nga babey nge Pedru, ket kinagi na met manin kadito uwed antuni, Itu yani ya isa kadito kabulun na! kunen na.
Ngem naglibac manin nge Pedru.
Ket ito di mabayag, kinagi manin dito uwed antuni e Pedru nga kinunen da, Siguradu met nga kabulun daka dituni, ta iGalilya ka met pe, kunen da.
Ngem nagsapata met nge Pedru win, se kinunen na nga sipapasnec, Pudnu met nga madi yac em-emmu yan nga toley nga ibagbaga nu! kunen na met.
Ket pag-isu met nga uwed maikadduwa nga nagtaraut nga kawitanin. Ket nalagip ngarudin ne Pedru to nibaga ne Jesus igina itun nga, Sacbay niya maikadduwa nga panagtataraut diya kawitan, ket nametlu nac nad met nga nilibac kin. Ket ito nalagip ne Pedru yanin, nagberberrit met nga tutu win.