1: Ket itun, imad-adu ya bilang dito pasurut niya Apu. Ket ya napasamac itun, nagumsi diya Hudyu nga Griyegu iya maipanggep kadiya Hudyu nga Hebriyu, gapu ta eteng kanu ya maec-ecde kadiya balbalu nga Griyegu iya pannakaiwaras niya kasapulan da iya inalgew.
2: Dikad pe dito sangapulu ket duwa nga apustules, pinaurnung da diya amin nga pasurut niya Apu, ket kinunen da, Bekken met nga mayat no dakami ya mangiwaras ka kasapulan iya inalgew. Ta no agten iyan, maliwayan lugud ya panangikasaba mi iya kagi ne Apu Diyusin.
3: Nabarbaru ngarud, kakabsat, no mangpili kayu ka pitu nga lalaki dakayu, ta igida kuma ya pagiwarasen tida ka kasapulanin. Ket masapul nga maraem da kadiya toley se paiturayan da iya Ispiritu Santu se iya kinasirib nga nabaru.
4: Ket no uwed agten kadiyanin, mabalin nga isnup min ya panagkararag se ya panagsirsirbi mi gapu iya panangikasaba mi iya kagi ne Apu Diyus, kunen da.
5: Ket nagustuwan amin dito mamati to kinagi da. Dikad pe nangpili da ngarud, ket itu didi dito pinili da: e Esteban ya isa. Nabaked ya panamati na, se paiturayan iya Ispiritu Santu. Se e Pelipe, Prukuru, Nikanur, Timun, Parmenas, se e Nikulas nga taga-Antiyakiya. Bekken nga sigud nga Hudyu nge Nikulas, ngem nagHudyu win.
6: Ket ito nibaga da kadito apustulesin, nikararagan dito apustules dito lalaki se nipatey da diya ima da igida nga inannamungan da dan.
7: Ket ad-adda ya pannakaisacnap niya kagi ne Apu Diyus. Ket imadu met nga unay ya bilang diya pasurut niya Apu enna Herusalem, ket uwed da pe adu nga agsirsirbi iya Templu nga simurut iya pammati nga nikasaba dito apustules.
8: Ket to Esteban, naidalan iya tulung se pannakabalin ne Apu Diyus. Itu nga uwed pagilasinan se nakaskasdaaw nga inar-ariman na iya imatang diya toley.
9: Ngem itun, uwed da Hudyu nga kamkameng niya isa nga gigimungan Hudyu nga ninagan ka Iglesiya diya Nawayawayaan, nga madi da ginabay to nikasaba ne Esteban. Itu nga igida, se dito duduma nga Hudyu nga iSirene, iAlehandriya, iSilisiya, se iAsiya, diniskutir da to nikasaba na.
10: Ngem madi da nabalinan ya kinasirib ne Esteban, se ya tulung niya Ispiritu Santu igina iya panagkagi na.
11: Itu nga uwed pinasucsukan da tasun paikagi da kuma nga nagicna da kanu nge Esteban nga nagkagkagi ka dakec nga maikuntra e Muyses se e Apu Diyus,
12: tasun itu ya pakaungtan diya toltoley e Estebanin. Nakaunget ngarud pe dito panglakayen da se dito manursuru iya Linteg. Itu nga nawe da tinkem nge Esteban, se da nipen iya Kunsehus.
13: Namet da pe ka sistigu da nga busid. Ket kinunen dito busid nga sistigu, Ya toley nga idi, peyeng nga agkagkagi ka dakec maikuntra iya Templu ne Apu Diyus se iya Linteg ne Muyses.
14: Ta nagicna mi met nga kinagi na nga e Jesus nga iNasaret, pirdiyen na kanu ya Templu. Se kunen na pe nga sukatan kanu nito Jesus diya ug-ugali nga nipatawid ne Muyses dactida, kunen da.
15: Ket itun, dito kunsehales nga agtugtugew iyan, binubuteg da to rupa ne Esteban, ta arig met gayam nga rupa anghel ya rupa nan.