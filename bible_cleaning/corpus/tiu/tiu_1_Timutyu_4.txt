1: Nalawag to nipacpakaemmu niya Ispiritu Santu, nga uwed nad kanu duduma nga pumanaw iya pammati tida, nga suruten da ya panursuru diya mangallilaw nga manursuru, se ya panursuru nga tumaud kadiya sacsairu.
2: Diyan nga panursuru, gayat da met iya pangallilaw diya agbusbusid nga toley. Ket diyan nga toley, arig nga nacset tin ya kananakem da, ta madi da met mailasin ya kinapudnu win.
3: Ket diya agten iyan nga toley, iyagawa da ya panagasawa. Kanyawen da met pe ya pannangan ka duduma nga makan. Ngem ya kinapudnu na, pinarsuwa met ne Apu Diyus diyan nga makan, tasun dactida nga mamati se makaemmu win iya pudnu, kanen tida kuma nga siiiyaman.
4: Ta nabaru ya amin nga pinarsuwa ne Apu Diyus. Itu nga awan kuma kanyawen tida nga kanen, ta awan met dakec na no siiiyaman tida nga mangan.
5: Ta ya kanen tida, maibilang nga nadalus iya imatang ne Apu Diyus gapu iya panangipalubus na se iya kararag tida.
6: Ita Timutyu, isurum ngarud diyan nga pamagbaga kadiya kakabsat nga mamati iyan. Ta no agten iyan ya wanglem, maibilang nga mayat ya panagsirbim e Kristu Jesus. Ta gapu iya panangsalimetmet mu kadiya panursuru maipanggep iya pammati tida, se dito kustu nga panursuru nga sigud mu nga sursuruten, bumileg ngarud ya panamatim.
7: Ket no maipanggep kadito sarsarita nga bekken nga gayat e Apu Diyus, madi mu da kuma bibiyangan, ta awan met mamaay da. Nabarbaru lugud no iruwam mu ya beggim iya panagbiyag nga makaay-ayu e Apu Diyus.
8: Ta agten idi: Nalaing ngarud no iruwam tida ya beggi tida ka panagwatwat, ngem napatpateg lugud no ya panangay-ayu tida e Apu Diyus ya pabilgen tida. Ta ya panangay-ayu e Apu Diyus, agsirbi kadiya amin nga banbanag, nga uwed met sirbi na idi nga biyag tida ita, se uwed met pe sirbi na iya maikadduwa nga biyag pe iya maadpangan.
9: Pudnu yan, ket nabaru no itu ya patiyen diya amin nga toley.
10: Ta e Apu Diyus nga sibibiyag, igina ngarud ya pagnamnamaan tida, ket itu nga ikarigatan tida kuma ya agpasnec gapu igina. Ket igina met ya mangisalakan ka amin nga toley, nangnangruna dactida nga mamati.
11: Diyan nga nibagac, isurum kuma pe kadiya mamati iyan. Ket bilinem da nga suruten da diyan.
12: Ket no uwed ya manguyaw ikew gapu iya kinaebbing mu, madi ka latta malyew, no di lugud ipasingem ya kustu nga pagtuladan diya mamati. Ipasingem ngarud yan gapu mettas iya nabaru nga panagkagi se panagbiyag mu, ya panagayat mu, ya panamatim, se diya nadalus nga pangpanggep mu.
13: Agingga nga umbet tac iyan, no aggigimung kayu, ituluy mu kuma ya panangibasam iya Bibliya kadiya toltoley, se ya panangaskasabam, se ya panangisurum.
14: Ket madi ka kuma ngarud liwayan ya pannakabalin nga nitalec ne Apu Diyus ikew. Itu pe ya nipakaemmu dito panglakayen ito nipatey da ikew diya ima da tasun ipasingen da nga maecdan kan ka turay.
15: Ipasnec mu ngarud ya panangtungpal mu kadiyan nga rebbeng mu. Itu diyan diya peyeng mu nga laglagipen, tasun masingen kuma diya amin nga toley ya pumawpaw-is nga gangey mu.
16: Tanangem ngarud ya panagbiyag mu se ya panangisurum, tasun kanayun nga kustu. Ituluy mu ngarud diyan nga kustu nga banbanag. Ta gapu kadiyan, maisalakan ya beggim, se diya dumngeg pe ikew.