1: Ket ita, kakabsat, uwed isurat ku dakayun maipanggep kadiya ecde niya Ispiritu Santu, ta gabay ku no maawatan nu kuma nga nalaing maipanggep kadidi.
2: Ta emmu nu nga ito bekken kayu pekkem nga mamati, ket naawis kayu nga agtungpal kadito didiyusen nu nga bultu nga madi met orey makatimec. Ket naiyaw-awan kayu ka kumpurmi itun.
3: Itu nga gabay ku no maawatan nu nga ya toley nga idalan niya Ispiritu ne Apu Diyus ya panpanunut na, madi na met mabalin ya agkunen nga, Mailunud kuma nge Jesus. Ket iya agten iyan pe, awan toley nga makabalin nga agkunen nga, E Jesus ya Apu, malacsid no paidaldalan iya Ispiritu Santu.
4: Ket adu diya nadumaduma nga pannakabalin nga maecde kadiya mamati, ngem is-isa ngas met ya Ispiritu nga mangecde kadiyan.
5: Ket nadumaduma pe diya sacsaad nga panagsirbi, ngem is-isa met nga Apu ya pagsirbiyan da.
6: Adu pe diya nadumaduma nga kabaellan toley nga maipaay e Apu Diyus, ngem is-isa met nga Diyus ya mangipaariman ka amin diyan nga kabaellan niya tunggal toley.
7: Ket ya tunggal isa nga mamati, ecdan niya Ispiritu Santu da iya pakasingnan iya kauwed na, nga itu ya maecde igida nga pagsirbi da para iya paglaingan diya pada da.
8: Ta diya duduma, ecdan niya Ispiritu Santu da iya pannakabalin nga mangasaba sigun iya kinasirib ne Apu Diyus. Ket uwed duduma nga ecdan niyan nga Ispiritu ka pannakabalin nga makaawat se mangipakaemmu kadiya banbanag maipanggep e Apu Diyus.
9: Ket uwed duduma nga ecdan niyan nga Ispiritu iya nabileg nga panamati da. Se uwed duduma nga ecdan niyan nga is-isa nga Ispiritu iya pannakabalin da nga mangpalaing kadiya agsakit.
10: Ket diya duduma, ecdan na da ka pannakabalin da nga agariman kadiya nakaskasdaaw nga mangipasingen iya pannakabalin ne Apu Diyus. Diya duduma pe, ket maecdan da ka pannakabalin da nga mangikasaba iya kagi ne Apu Diyus. Ket uwed da pe duduma nga maecdan ka pannakabalin nga mangilasin kadiya gayat iya Ispiritu Santu se diya bekken. Ket uwed da pe duduma nga maecdan ka pannakabalin nga agkagi ka nadumaduma nga pagkakagi nga bekken da nga naadal. Ket diya duduma, maecdan da ka pannakabalin nga mangipatarus kadiya kinagi diya sabali, nga nagkagi ka pagkakagi nga di da naad-adal.
11: Ket amin didi nga pannakabalin, awan sabali nga mangecde kadidi, no di yas ya Ispiritu Santu. Ket iwaras na ngarud didi nga pannakabalin, nga sabasabali ya ecde na iya tunggal isa nga mamati, sigun iya gabay na mettas nga ecde.
12: Ta dactida nga toley ne Kristu, maiyarig tida kadiya nadumaduma nga parte niya isa nga beggi niya toley, ta orey adu diya parte na, ket is-isa met nga beggi. Ket iya agten iyan pe, nakaiyarigan met ne Kristu ya isa nga beggi.
13: Ta amin tida, Hudyu man winno bekken nga Hudyu, tagabu man winno bekken, ket agpapada tida nga nabautisaran nga nakikamkameng e Kristu, gapu mettas iya is-isa nga Ispiritu Santu. Se is-isa yani nga Ispiritu nga naecde dactida, nga arig nga is-isa ya naipainum dactida.
14: Kaspagarigan no ya beggi niya toley manin, adu met diya parte na, bekken nas nga is-isa.
15: Ket kaspagarigan no makakagi ya saka nga kunen na kuma, Bekken nac nga maibilang nga isa nga parte niya beggi, ta bekken nac met nga ima, kunen na kuma. Ngem orey no agten iyan ya panangipagarup na, naibilang latta nga parte niya beggi.
16: Ket kaspagarigan no ya tinga ya makakagi, nga kunen na kuma, Bekken nac nga maibilang nga parte niya beggi, ta bekken nac met nga mata, kunen na kuma. Ngem orey agten iyan ya panangipagarup na, ket naibilang latta nga parte niya beggi.
17: Ta no paspasig kuma nga mata ya beggi, kumaan na ngarudin ya pannakagicna niya toley? Se no paspasig kuma nga tinga ya beggi, kumaan niya panagellab niya toley?
18: Ngem nalaing lugud ta inurnus ne Apu Diyus diya tunggal parte niya beggi sigun iya tinarigagayan na.
19: Ket no is-isa kuma ngas ya parte nga mangbukel iya beggi, kumaan na ngarudin? Awan ngarud mamaay na!
20: Ngem ya kinapudnu na, naariman ya beggi nga adu ya parte na, ngem is-isa nga beggi.
21: Ket kaspagarigan manin, no makakagi kuma ya mata, nairradu met no kunen na kuma iya ima, Madi naka met nga masapul. Se nairradu pe yin ya ulu no kunen na kuma kadiya saka, Madi nakayu met nga masapul.
22: Bekken ngarud nga agten iyan a, ta ya kinapudnu na, masapul niya beggi diya parte na nga ipagarup tida nga eteng ngas ya sirbi nga ipaay da.
23: Ket diya parte niya beggi tida nga di tida laglagipen ya pateg da, didi mettas diya ipangruna tida, ket ipateg tida da nga unay. Ket diya parte nga iyalyew tida nga lingdan tida kuma, itu mettas diya ipangruna tida, ket kawwessan tida da nga nalaing.
24: Ngem diya bekken nga nakal-alyew nga maipasingen nga parte niya beggi tida, awan met kasapulan da nga agten iyan. Ket agten iyan met to panangurnus ne Apu Diyus kadiya parte niya beggi tida, tasun diya parte nga bekken nga maipateg, itu mettas diya nipangruna na, ket necdan na da iya adu nga pammateg dan.
25: Ket agten iyan ngarud ya inariman ne Apu Diyus nga gangey niya beggi, tasun agsusurut kuma ngas diya parte na, nga madi da agkikinnuntra, no di da lugud agtitinnulung.
26: Ket no maparigatan ya isa nga parte, mairaman pe diya duduma iya panagrigat na. Ket no maibilang nga nadayaw ya isa nga parte, mairaman pe diya duduma iya pakaanggemman na.
27: Ket agten pe iyan ya kasasaad nu, ta dakayu nga mamati, maiyarig kayu iya beggi ne Kristu. Ket ya tunggal isa dakayu, maiyarig iya isa nga parte niya beggi na.
28: Ket iya agten iyan, uwed dito nipaisaad ne Apu Diyus iya bungguy mamati. Ket ya mona, itu diya apustules. Ket ya maikadduwa, itu diya mangaskasaba. Ket ya maikatlu, itu diya manursuru. Ket uwed da pe diya makaariman ka nakaskasdaaw, se diya uwed pannakabalin da nga mangpalaing kadiya agsakit. Ket uwed da pe diya nalaing nga agistimar kadiya kapada da, se diya nalaing nga mangipangulu, se uwed da pe diya makakagi ka nadumaduma nga pagkakagi nga bekken da nga naadal.
29: Ket emmu tida ngarud nga bekken nga amin tida ya naisaad ka apustul, winno mangasaba, winno manursuru. Bekken nga amin tida ya naecdan ka pannakabalin nga agariman ka nakaskasdaaw.
30: Se bekken nga amin tida ya naecdan ka pannakabalin nga makapalaing kadiya agsakit, winno ya pannakabalin nga makakagi ka nadumaduma nga pagkakagi nga bekken tida nga naadal, winno ya pannakabalin nga mangipatarus kadiya pagkakagi.
31: Ngarud, bekken met nga amin dito pannakabalin ya naecde iya tunggal isa dactida, ngem tarigagayan nu kuma met diya napatpateg kadiyan.
: Ket itan, isuruc dakayu ya kangrunaan nga ugali nga tarigagayan tida kuma