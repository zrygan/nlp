1: Ket enna ili nga Ikunyu, nakigimung manin de Pablu nge Bernabe ito gigimungan diya Hudyu. Nangaskasaba da antuni, ket gapu ito panangasaba da, adu manin diya namati, nga Hudyu se bekken nga Hudyu.
2: Ngem dito Hudyu nga madi mamati, pinasurut da dito bekken nga Hudyu tasun makipagkaypa da nga gumura pe kadito agkakabsat ka panamati iya Apu win.
3: Ket iya agten iyan, ya napasamac itun, ket nabaybayag pekkem de Pablu antuni, ket natured da nga nangipalawag gapu iya Apu. Ket naemmuwan dito toley nga pudnu ya ipakaemmu de Pablu maipanggep iya siaayat nga panagkaasi niya Apu, ta tinulungan niya Apu de Pablu nga agariman ka pagilasinan se nakaskasdaaw.
4: Ngem dito umili, bekken da nga nagpapada ka panpanunut, ata nakibungguy met dito duduma kadito Hudyu nga madi mamati, ket dito duduma, nakibungguy da kadito apustules.
5: Ket itun, dito madi mamati nga bekken nga Hudyu, se dito Hudyu nga agraman pe dito pangpangulu da, nagtutulag da nga mawe da uyawen de Pablu, se dampagen da da kanu pe nga patayen.
6: Ngem ito naemmuwan de Pablu, nagpacni da ngarud nga nawe kadiya ili nga Listra se Derbe nga sakup niya Likawniya, se kadiya duduma nga ili nga uwed iya lebut da.
7: Ket antuni, nituluy da ya panangikasaba da iya Makaparagsac nga Damag.
8: Ket enna Listra, uwed isa nga lugpi. Lugpi met yani manipud ito pannakaiyanac na, itu nga nakatugew antuni nin, ta agingga itun, pulus nga di pekkem nakadalan.
9: Ket to lugpi, naggicgicna ito panangaskasaba ne Pablu. Ket e Pablu, binubuteg na to lugpi, ket nalasin na nga nabileg ya panamati nito lugpi e Apu Diyus nga mangagas igina.
10: Itu nga nipkaw ngarud ne Pablu, nga kinunen na, Ucnatem ya saka mun, ta agsikad kan! Ket dagus ngarud nga nagsikad, ket nakadalanin.
11: Ket ito nasingen dito umili to winangel ne Pablu, nip-ipkaw da ka pagkakagi da nga iLikawniya nga kinunen da, Nagpaitoley yin diya diyus tida, ket nagpasegged dan iya edyan tida! kunen da.
12: Ket iya agten iyan, pagarup da nga e Seyus nga diyus da nge Bernabe. Ket e Pablu, igina kanu ya diyus da nga Hermes, ta e Pablu to nalaing nga agkagi.
13: Ket to simbaan nga pagdaydayawan da iya diyus da nga Seyus, uwed iya laskig niya ili. Ket to padi da, uwed met nipen na nga turu nga baka se belbellad iya ruwangan niya ili, ta igina se dito umili, gabay da nga idatun kuma diyan nga pagdaydayaw da kade Pablu.
14: Ngem dito apustules nga Bernabe se Pablu, dakec met igida to wangwanglen dito toley. Itu nga ito naemmuwan da to panggep da, pinigpigis da mettin diya mismu nga lupluput da nga nanagtag da iya tengnga dito toltoley. Ket nipkaw da nga kinunen da,
15: Nagan diyan nga wangwanglen nu aya, kabulun? Toley kami met pe nga agten dakayu. Inumbet kami nga mangikaskasaba iya Makaparagsac nga Damag, tasun baybay-an nu kuma didi nga didiyus nu nga awan mamaay da, se umapu kayu kuma ngin iya sibibiyag nga Diyus. Igina ya namarsuwa iya abac lawa, ginet se ya danum, se amin diya uwed kadiyanin.
16: Ket ito napalabes sin nga timpu, nipampamoya ne Apu Diyus diya amin nga bekken nga Hudyu nga wanglen da ngas ya orey nagan na nga gabay da.
17: Ngem orey itun, uwed met pakaemmuwan diya toley iya kinauwed ne Apu Diyus. Ta uwed dito nabaru nga inariman na nga pangparagsac dakayu, agten iya panagudan, se iya dinagun nga panamisic diya mulmula, tasun uwed kanen nu, kunen de Pablu.
18: Ngem orey nagicna dito toltoley dito kinagi de Pablu, nistay da latta datunan da.
19: Ket to napasamac itun, uwed da inumbet nga Hudyu nga madi mamati nga taga-Antiyakiya se Ikunyu. Ket pinasurut da met dito iListra nga dinampag da nge Pablu, se da pinarparorod nga nipen iya laskig niya ili yin, ta pagarupen da no natey yin.
20: Ngem ito inarikoyopan dito pasurut niya Apu nge Pablu, bimangun met gayamin. Ket simoli manin de Pablu ito ili yin. Ket ito kadamlag na, nawe de Pablu nge Bernabe ka ili nga Derbe yin.
21: Ket nikasaba de Pablu ya Makaparagsac nga Damag kadiya taga-Derbe, ket adu diya napasurut da iyan nga ili. Ket kalpasan na, simoli da kadiya ili nga Listra se Ikunyu, se ka Antiyakiya enna Pisidya,
22: tasun pabakedden da ya panamati diya pasurut niya Apu antuni. Binagbagaan da da nga ituluy da kuma ya isusurut da iya pammati iya Apu, nga kinunen da, Dactida nga mamati iya Apu, masapul met nga maparparigat tida nga unay. Ket iya agten iyan, makipaglak-am tida nad iya panangituray ne Apu Diyus dactida, kunen da igida.
23: Ket kadiya amin nga bungguy diya mamati antuni, uwed da pinili de Pablu nga panglakayen da. Ket inanusan da ya madi nangnangan itun, tasun ipasnec da ya panangikararag da kadito napili, se da da nitalec iya Apu nga maningsingen igidan, ta igina ngarud ya patpatiyen dan.
24: Ket pinanawan de Pablu ya prubinsiya nga Pisidya, se da nakadateng iya prubinsiya nga Pampilya ngin.
25: Ket nikasaba da pe ya kagi ne Apu Diyus ka ili nga Perge, ket kalpasan na, nawe da ka ili nga Atalya.
26: Ket nanipud ka Atalya, nagbapur de Pablu nga simoli ka Antiyakiya enna Sirya ngin. Itu to naggayatan de Pablu ito panangitalec dito mamati ennan igida iya siaayat nga panangaasi ne Apu Diyus, tasun matungpal da kuma diya ipawangel na igida. Ket natungpal ngarud de Pablu win.
27: Ket ito nakadateng de Pablu ka Antiyakiya ngin, pinagurnung da ya bungguy mamati, nga nisalaysay da igida dito amin nga nipawangel ne Apu Diyus igida, se to gundaway nga mamati diya bekken nga Hudyu.
28: Ket nabayag de Pablu nge Bernabe nga nagedyan ito edyan dito pasurut niya Apu ka Antiyakiya enna Sirya.