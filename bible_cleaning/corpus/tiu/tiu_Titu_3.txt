1: Ket ipalagip mu pe kadiya toley ennan nga paiturayan da kadiya agtuturay iya pagiliyan se diya upisyal. Tungpalen kuma ngarud diya toley ennan diya bilbilin diya agtuturay, se peyeng da nga sisasagana nga agwangel ka nabaru.
2: Madi da kuma agkagkagi ka dakec maipanggep iya orey nagan na nga toley, se madi da pe makisuway, no di da lugud makigayyem, se manangaasi da kuma pe kadiya amin nga toley.
3: Ta orey dactida itun, madi tida pekkem nga makaawat, ket nasukir tida, se naallilaw tida itun. Arig tida nga natagabu itun, ta nagpaituray tida kadiya nadumaduma nga kita apal diya beggi tida se ragragsac iya biyag idi nga lubung. Yan nas kinadakec se panagagum ya uwed iya panagbiyag tida itun. Ginura tida diya duduma, se ginura nactida met pe.
4: Ngem ito naipakaemmu win dactida nga toley ya asi se ayat ne Apu Diyus nga Mangisalakan dactida,
5: itu win to nangisalakan nan dactida. Ket to panangisalakan na dactida, bekken nga gapu kadiya nabaru nga tinungpal tida, no di lugud gapu was iya asi na. Nisalakan nactida gapu iya panangugas niya Ispiritu Santu dactida. Ta gapu iya Ispiritu Santu, nagbalin tida nga anac ne Apu Diyusin, se naecdan tidan ka kabarbaru nga biyag.
6: Ket e Apu Diyus, madi na kinakengan to panangiyalubu na iya Ispiritu Santu dactida, gapu ito inariman ne Jesu Kristu nga Mangisalakan dactida.
7: Winangel ngarud ne Apu Diyus yan, tasun gapu iya siaayat nga asi na dactida, mabalin nga mapalinteg tida iya imatang nan. Ket iya agten iyan, dactida ya agbalin nga patawidan nan, nga namnamaen tida ya biyag nga agnanayun.
8: Pudnu met didi nga nisuruc ikew.
: Ket gabay ku no ipasnec mu kuma ya panangisurum kadidi, tasun diya mamati yin e Apu Diyus, makibiyang da iya panagwangel ka nabaru. Nabaru ngarud diya agten iyan, se pangtulung pe ka toley.
9: Ngem lisiyam ya pannakisupyat nga awan mamaay na, se ya panangipateg kadito listaan nga nakailistaan diya nagnagan dito am-ama tida. Lisiyam pe ya panagupir se pannakisuway iya maipanggep iya Linteg ne Muyses, ta awan met mamaay diyan nga panagdidiskutir, se awan pe pagbanagan da nga nabaru.
10: Ket ya toley nga gabay na nga riribuken ya bungguy mamati gapu iya sabali nga panursuru na, ket patigmaanam ngarud. Ngem no madi naka ipangag kalpasan niya maikadduwa nga panangpatigmaan mu igina, ket madi ka makibiyang iyan nga toley yin.
11: Ta emmum nga nagbalin nga dakec se sibabasul ya agten iyan nga toley yin. Ket diya wangwanglen na, itu mettas ya mangipanecnec iya kinadakec na.
12: Gabay ku ya mangibon ka isa nga mawe iya edyan mu iyan. Itu nga no umbet ennan nge Artemas winno e Tikiku, ikarigatam nad kay ya mawe iya edyan ku enna Nikupulis. Ta ya kunec, mawe yac agedyan antuni, bayat niya timpu lemmin.
13: Ikarigatam kuma pe ya panangtulung mu kade Senas nga abugadu se e Apulus iya panagbulay da, tasun maalac da diya amin nga masapul da.
14: Ket isurum kuma diya kabulun tida ennan nga makibiyang da kadiya nabaru nga wangwangel, tasun makatulung da kuma kadiya toley nga uwed kasapulan da, se tasun uwed nabaru nga pagbanagan niya panagbiyag da.
15: Ket kumusta ka kanu kunen diya amin nga kabulun ku ennidi. Se pakumustaam kuma pe diya mamati ennan nga mangipatpateg met pe dakami.
: Ket uwed kuma dakayu nga amin ya siaayat nga asi ne Apu Diyus.