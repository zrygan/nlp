1: Ket kinunen manin nito arig nga toley iyaken, Idi ya isurat mu iya anghel nga agay-aywan iya bungguy mamati ka Sardis
: Itu yan ya kunen niya natalec kadiya pitu nga ispiritu niya agkapitu nga Ispiritu ne Apu Diyus, se ya natalec pe kadiya pitu nga bitbituwen: Emmuc met diya wangwangel mu. Se emmuc pe nga agdindinamag nga paiturayan ka kanu iya biyag nga ecde ne Apu Diyus. Ngem ya kinapudnu na, naibilang ka nga natey yin!
2: Itu nga masapul lugud nga agnakem kan, ket pabilgem ya eteng pekkem nga nabaru nga uwed ikew, ta kaynun no mapukaw gapu iya kinakapsut na. Ta emmuc nga bekken nga kustu iya imatang niya Diyus ku diya wangwanglem.
3: Itu nga laglagipem kuma ngarudin dito naad-adal mu, se dito nagicgicnam. Tungpalem mun, ta agbabawi ka kuma ngarudin kadito basbasul mu. Ngem no madi ka agnakem, umbet naka met dusaen nin, ket arig nga umbet niya isa nga mannanakew ya umbet ku ikew, ta madi ka maem-emmuwan no nungey.
4: Ngem uwed duduma dakayu enna Sardis, nga nadalus da pekkem, ta di da pinarugitan ya kawwes da. Ket igida diya makibulun nad iyaken nga sikakawwes da ka puraw, ta maikari da met nga makibulun iyaken.
5: Agten nad idi nga puraw ya kawwes diya amin nga maibilang nga mangabac. Ket pulus nga madic nad udasen ya nagan da nga naisurat iya libru nga pakaisuratan diya nagnagan diya maecdan ka biyag nga agnanayun. Ket ipakaemmuc nad nga siaannamung iya imatang niya Amac se kadiya angheles na, nga didi nga sikakawwes ka puraw, ket kuwac.
6: Ket diya amin nga uwed pannakaawat na, tandaanan da kuma ngarud ya ipakaemmu niya Ispiritu kadiya bungguy diya mamati.
7: Ket idi ya isurat mu iya anghel nga agay-aywan iya bungguy mamati ka Piladelpiya
: Itu yan ya kunen niya awan basul na se napudnu iya imatang ne Apu Diyus. Igina pe ya agiturayin iya pagiturayan nito Ari Dabid, nga arig nga igina ya mangik-ikem iya tulbec niyan nga pagariyan. Ket no ilukat na ya giset na, ket pulus nga awan makaigiset tin. Ket no igiset na, awan met makailukatin. Agten idi ya kunen na
8: Emmuc met diya wangwangel mu. Itu nga ecdec ya gundaway mu nga maiyarig iya silulukat nga gagayangan nga awan makaigiset. Emmuc met nga orey eteng ngas ya kabaellam, managtungpal ka latta iya kagic, se madi nac met nilibac.
9: Denggem yani nga wanglec para ikew: No maipanggep kadito kamkameng niya bungguy ne Satanas nga agbusid nga agkunen nga Hudyu da kanu orey no bekken, ket ipasanguc da ikew, se pagdayawec da ikew, ket isuruc nad igidan ya panangipateg ku ikew.
10: Ket no maipanggep ikew, gapu ta nipangag mu to nibagbagac ikew nga aganus ka kuma, ket isalakan naka nad met iya timpu niya panagrigrigat nga umbet nad iya amin nga lubung tasun masigir diya toltoley iya lubung.
11: Ket iyaken, dagus sac mettin nga umbet iya di mabayag. Itu nga alwadam ngarud nga nalaing diya nabaru nga uwed ikew, tasun awan makaagaw iya balangat mu nga pakaidayawam.
12: Ket diya maibilang nga mangabac, isaad ku nad nga maiyarig iya isa kadiya adigi niya templu niya Diyus ku. Ket diya agten iyan, madi da nad rumwarin, ket isurat ku nad igida ya nagan niya Diyus ku, se ya nagan niya siyudad niya Diyus ku, nga itu ya kabarbaru nga Herusalem nga dumsag nad nga gayat ka langit, ta aggayat iya Diyus ku. Ket isurat ku nad pe igida ya kabarbaru nga nagan ku.
13: Ket diya amin nga uwed pannakaawat na, tandaanan da kuma ngarud ya ipakaemmu niya Ispiritu kadiya bungguy diya mamati.
14: Ket idi ya isurat mu iya anghel nga agay-aywan iya bungguy mamati ka Lawdisiya
: Itu yan ya kunen niya maawagan ka Amen, nga igina ya mapagtalkan se napudnu nga mangipakaemmu iya pudnu, ket igina pe ya pagtaudan niya amin nga pinarsuwa ne Apu Diyus
15: Ket emmuc met diya wangwangel mu. Bekken ka nga naawanan ka panamati, nga arig ngas nga nalam-ec nga kanen. Se bekken ka pe nga nagaget iya panamatim, nga arig nga napudut nga naimas nga kanen. Ya nabarbaru met iyaken, ket no nalam-ec ka, ket nalam-ec ka kuma nga tutu. Winno no napudut ka, ket napudut ka kuma nga tutu.
16: Ngem gapu ta napudut ka ngas ka eteng, ket gabay naka ngas nga iyola!
17: Ta kunem nga nabacnang kan se nanam-ayin ya panagbiyag mu, ket awan kunem nga masapul mun. Ngem madi ka met madlaw nga no iya imatang ku, dakec se kackaasi ya kasasaad mu, se ibilang naka nga napanglaw, nakulap se isa nga awan met luput na.
18: Itu nga ipatigmaan ku ikew, nga iyaken kuma ya pagnginaam mun ka balituc nga nadalusan gapu iya pannakailasat na ka apuy, tasun bumacnang ka nga tutu. Se ngumina ka kuma pe iyaken ka puraw nga luput nga pagkawwes mu, tasun madi masingen ya nakal-alyew nga kinalamulamum. Ket ngumina ka kuma pe iyaken ka agas mata nga iyagas mu iya matam, tasun makasingen ka.
19: Ket maemmuwam kuma nga balakadac se palinteggec met diya ay-ayatec. Dikad pe agpasnec ka kuma ngarud, ket ibabawi mun diya basbasul mu.
20: Denggem yani: Uwed dac kun iya ruwar niya gagayangan nga tumogtogtogin. Ket no uwed makagicna iya timec ku, se no ilukatan nac, ket umuneg gac ngarud iya baley na, se agsangu kami nga manganin.
21: Ket diya maibilang nga mangabac, ecdac da nad ka kalinteggan da nga makipagtugew iyaken iya trunuc, nga pagturayac. Ta iyaken pe ya nangabac itun, ket ita, uwed dac kun nga makipagtugew nga makipagturay iya Amac iya trunu na.
22: Ket diya amin nga uwed pannakaawat na, tandaanan da kuma ngarud yan nga ipakaemmu niya Ispiritu kadiya bungguy diya mamati, kunen na iyaken.