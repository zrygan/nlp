1: Ket orey no uwed kuma iyaken ya kabaellan nga agkagi kadiya nadumaduma nga pagkakagi diya toltoley se orey ya pagkakagi kuma pe diya angheles, ket no awan latta ayat ku, arig gac ngas met nga mapatpatengteng nga gensa, winno napagas nga mapat-el nga landuc.
2: Agten pe no nalaing ngac kuma nga mangasaba, se no uwed kuma pe iyaken ya pannakabalin nga makaawat kadiya amin nga banbanag nga di pekkem naipacpakaemmu ka toley, se orey no uwed kuma iyaken ya pannakaawat kadiya amin nga banbanag, se no awan kuma nga pulus pagkurangac iya panamatic, tasun makaiyalis sac kuma ka tageytey gapu mettas iya nabileg nga panamatic, ket awan met latta sirsirbic, no bekken nga maidanggay didi ka ayat ku.
3: Ket orey no ikaasic kuma diya amin nga sanicwac kadiya napanglaw, se orey no iyawat ku kuma ya beggic nga pooran da gapu iya pammatic, ket no awan latta ayat ku, awan met pe mamaay na yan nga paglaingac.
4: Ket ya toley nga napudnu ya panagayat na kadiya kapada na, naanus se naasi. Ya uwed napudnu nga ayat na, bekken pe nga naimun, winno napangas, winno natangsit.
5: Bekken pe nga naalas ya ugali na, se bekken nga peyeng nga ya beggi na ngas ya laglagipen na ya toley nga napudnu ya panagayat na, se bekken nga nalaka nga makaunget, se awan ipaspasukib na nga makapasakit ka nakem.
6: Bekken na nga pagragsakan ya dakec, no di lugud pagragsakan na met diya nalinteg.
7: Nalaka nga mangpasinsiya pe ya toley nga uwed igina ya napudnu nga panagayat. Sitatalec nga peyeng kadiya pada na nga toley, ket sinanama nga peyeng, se narigat pe nga makumsa iya orey nagan na.
8: Madi agpatingga ya sirbi niya panagayat. Ngem no ya panangasaba, malabes nad mettas. Agten pe ya panagkagi ka nadumaduma nga pagkakagi, uwed nad pe panagsardeng na. Ket orey ya pannakaemmu niya toley, malabes ngas nad pe ya sirbi na.
9: Ta uwed met pagkurangan niya pannakaemmu tida, se uwed pe pagkurangan niya panangasaba tida.
10: Ngem no madatngan nad yan nga awan pagkurangan nan, malabes ngasin ya sirbi niya uwed pagkurangan na.
11: Kaspagarigan ito kaebbing ku, tumutup mettas iya kinaebbing ku ya panagkagkagic, agten pe ito panagpanpanunut ku se to pannakaawat ku. Ngem ito manacman nac kun, pinalabes ku ngarud dito gangey niya kinaebbing kun.
12: Ket agten pe iyan ya kasasaad tida ita, ta ita nga timpu, arig nga sumingsingen tida kadiya nasarmingan nas nga banbanag nga bekken pekkem nga nabatad. Ngem natarus nad mettas ya pannakaawat tida. Ngarud, ita nga timpu, kurang pekkem ya pannakaawat ku maipanggep e Apu Diyus. Ngem maawatac nad met ya aminin, agten mettas iya pannakaawat ne Apu Diyus iya amin maipanggep iyaken nin.
13: Ket uwed ngarud tellu nga awan panagpatingga da, nga itu ya panamati, se ya sinanama nga panpanunut, se ya panagayat. Ngem kangrunaan kadidi ya panagayat.