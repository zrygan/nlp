1: Ket ito bungguy mamati enna Antiyakiya, uwed da nalaing nga mangisursuru se mangikaskasaba kadiya paikagi ne Apu Diyus. Itu de Bernabe, Simyun nga ninagan da pe ka Pugut, se e Lusiyu nga iSirene se e Manaen nga kinaebbingan nito Herudes nga gubernadur ka Galilya, se uwed pe nge Saulu.
2: Ket iya namensan nga algew, madama da nga agsirsirbi maigapu iya Apu, se niparit da pe yin iya beggi da ya mangan. Ket ya Ispiritu Santu, kinunen na igida, Isibna nu ngarud nga ipaay de Bernabe nge Saulu, ta uwed panggep ku nga ipawangel igida, kunen na.
3: Ket iya agten iyan, ito nalpas da nga nagkarkararagin nga di nangnangan, nipatey da ngarud ya ima da kade Bernabe nge Saulu, se da da nibonin.
4: Ket iya agten iyan, nibon ngarudin niya Ispiritu Santu de Bernabe nge Saulu nga nawe. Nanagus da nga nawe ka ili nga Selyusiya, se da naglugan ka bapur manipud iyan, nga nawe da ka puru nga Sipre.
5: Ket ito nakadateng da iya ili nga Salamina, nikasaba da ya kagi ne Apu Diyus kadiya gigimungan diya Hudyu antuni. Ket uwed pe to Juan Markus nga naibulun igida nga tumultulung igida.
6: Pinasyar da ya amin nga puru nga Sipre agingga ito nakadateng da enna ili nga Papu nga uwed iya isa nga pungtu niya puru. Ket ito uwed da antuni, naaskuran da ya isa nga salamangkeru nga Hudyu nga agnagan ka Bar-Jesus. Ket diya paikagi ne Apu Diyus kanu ya kagkagiyen na, ngem busid met.
7: Ket to Bar-Jesus, kabulun ne Serhiyu Paulu nga gubernadur ka Sipre. Nasirib met yani nga gubernadur. Ket pinalbet na de Bernabe nge Saulu, ta gabay na nga denggen ya kagi ne Apu Diyus.
8: Ngem to Bar-Jesus, nga inagan da pe ka Elimas, ta itu ya nagan na ka Griyegu, ket kinuntra na met de Bernabe nge Saulu, ta gabay na nga kumsaen to gubernadur iya pammati da.
9: Ngem e Saulu nga agnagan pe ka Pablu, paiturayan iya Ispiritu Santu. Ket sinelngan na nge Elimasin,
10: se kinunen na igina, Hoy, ikew! Anac naka nge Satanas! Maikuntra ka kadiya amin nga nabaru. Naglaing mu ket lugud nga agbusbusid se mangal-allilaw! Ape, ta pacpakilluwem ya nabaru nga kagi niya Apu?
11: Ita, kulapen naka ya Apu win gapu iya turay na, ta pangpakig-as na ikew. Madi ka makasingen, orey nasinag, patingga ka di naka mettas palaingen ya Apu, kunen ne Pablu ito Elimas. Ket tutu met, ta nakulabutan ya mata nan, ket gimicbet ya panagsingen nan. Ket karkaradapen na ya agsapul ka manggeped iginan.
12: Ket ito nasingen nito gubernadur to napasamac, namati ngarudin, ta nasdaaw ito nisuru de Pablu maipanggep iya Apu.
13: Ket nagbapur de Pablu nga gayat ka Papu, nga nawe da ka ili nga Perge iya prubinsiya nga Pampilya. Ket ito uwed da antuni, pinanawan ne Juan Markus da, ta simoli nga gennung ka Herusalem.
14: Ket de Pablu, nawe da ka ili nga Antiyakiya nga denni iya prubinsiya nga Pisidya, nga gayat da ka ili nga Perge. Ket ito Algew Ngilin diya Hudyu win, linumnec da iya gigimungan diya Hudyu ka Antiyakiya, ket nakipagtugew da nga nakigimung.
15: Ket ito nalpasin ya pannakaibasa dito sursurat nito Muyses se dito mammadtu, uwed nibon diya pangulu niya gigimungan kade Pablu. Ket kinunen na kade Pablu, Wawagi, no uwed maibaga nu nga pamagbaga kadiya toley, waya nu was nga kagiyen, kunen na.
16: Dikad pe nagsikad ngarud nge Pablu, se sininyasan na dito toley tasun madi da kuma mamagasin. Ket nirugi na to panangilawlawag na, nga kinunen na, Padac nga Israelita se dakayu nga bekken nga Hudyu nga mangipatpateg e Apu Diyus, denggen dac kuma.
17: Ya Diyus tida nga Israelita, pinili na dito am-ama tida nga toley na. Ket ito nagedyan da ka Ehiptu nga bekken da nga pagiliyan, pinagadu ne Apu Diyus da antuni. Ket itun, gapu iya pannakabalin na, niyalis na da antuni.
18: Ket ito pimanaw da ka Ehiptu win, unus eppat nga pulu nga dagun da nga nagali-alis enna away, ket inanusan ne Apu Diyus nga tinulungan da.
19: Ket e Apu Diyus, pinangabac na da kadito pitu nga pagiliyan enna Kanaan, se na nipatagikuwa nga nipatawid igida to ginet dito inabac da.
20: Kalpasan niya eppat nga gasut ket lima nga pulu nga dagunin, nangisaad ngarud nge Apu Diyus ka pangpangulu nga mangilinlinteg igida. Ngem ito timpu nito kauwed nito mammadtu nga Samwel,
21: inadeng pe dito am-ama tida nga uwed kuma met ari da nga mangituray igida. Dikad pe nisaad ne Apu Diyus to Saulu nga anac nito Kis nga kapututan nito Benhamin. Ket nagari to Saulu ka eppat nga pulu nga dagun.
22: Ket ito pinagpatingga ne Apu Diyusin, nisukat na to Dabid nga pinagari, ta kinunen ne Apu Diyus, Naemmuwac nga e Dabid nga anac ne Hesse, makaay-ayu iyaken, ket tungpalen na ngarud diya amin nga ipawangel ku igina, kunen na.
23: Ket ya kapututan nito Dabid, itu ya naggayatan ne Jesus nga nibon ne Apu Diyus nga mangisalakan dactida nga Israelita, sigun ito nikari na.
24: Ket sacbay niya panangirugi ne Jesus ito gagara na, uwed pe to Juan nga nangaskasaba kadiya amin nga Israelita, nga kinunen na nga agpabautisar tida kuma nga agbabawi tida kadiya basbasul tida.
25: Ket ito nganngani malpas to gagara nito Juan, agten idi to kinunen na kadiya toley: Garup nu kid no iyaken ya nibon ne Apu Diyus nga umbet mangisalakan dakayu, ngem bekken met. Ta uwed met umbet nga mod-odi ngem iyaken, ket itu nad yanin. Iyaken, madi yac met maikari orey no mangukas ngas kadiya palloka na, kunen nito Juan itun.
26: Wawagi, dactida nga kapututan nito Abraham se dakayu nga bekken nga Hudyu nga mangipatpateg e Apu Diyus, dactida met ya nangipakaemmuwan ne Apu Diyusin iya kagi na maipanggep iya panangisalakan na dactida.
27: Ngem dito Hudyu nga iHerusalem se dito pangpangulu da, madi da nalasin nga e Jesus to nibon ne Apu Diyus. Se di da pe naawatan ya banag dito nisurat dito mammadtu itun, orey itu ya maibasbasa iya kada Algew Ngilin kadiya gigimungan da. Ket igida met diya nangtungpal iya banag mettas dito nibasbasa da, ito inukum da met nge Jesus nga nipapatey da.
28: Nipapatey da ngarud e Pilatu, orey awan mabalin da nga ipabasul nga maitutup nga pamatayan da igina.
29: Ket ito natungpal dan amin dito naisurat nga naipadtu maipanggep e Jesus, uwed da nawe nangdessag iya bangkay na ito krus, se da nitamen.
30: Ngem pinagungar met ne Apu Diyus.
31: Ket ito napaungar nge Jesusin, nagpaspasingen ka nabayag kadito kabulun na. Dito nakasingen igina, itu dito nibulbulun igina itun nga nawe ka Herusalem nga gayat ka Galilya ito di na pekkem natey. Ket igida diya mangipakaemmu win iya pudnu maipanggep igina dactida nga Hudyu.
32: Ket itu pe ya kauwed mi idi nga mangikasaba dakayu iya Makaparagsac nga Damag maipanggep ito nikari ne Apu Diyus kadito am-ama tida.
33: Ket to kari na igida, natungpalin dactida nga kapututan da, ito pinagungar na nge Jesus. Ta itu ya kaipapennan niya maikadduwa nga kanta iya libru nga Salmu, nga kunen na,
: Ikew ya Anac ku.
: Ket ita nga algew,
: nagbalin nac nga Ama mun,
: kunen na.
34: Se uwed pe to kinunen ne Apu Diyus maipanggep iya panangpaungar na e Jesus, ta kunen na nga pulus nga di nad matey manin nge Jesus nga maropsa, ta kunen na manin iya Bibliya,
: Ya nadiyusan se napudnu nga tulung ku
: nga nikaric ito Ari Dabid itun,
: ecdec ngarud ikew,
: kunen na.
35: Itu nga kunen na pe ka sabali nga kanta iya libru nga Salmu,
: Madi ka ipalubus nga maropsa ya beggic,
: iyaken nga dungdungnguwem nga agsirsirbi ikew,
: kunen na.
36: Ngem to Ari Dabid nga gennung, ito nalpas dito nipawangel ne Apu Diyus igina, nga tumulung kadito toltoley itun, natey mettin. Ket nitamen da pe nga agten kadito akinputputut igina, se naropsa pe to bangkay na.
37: Ngem e Jesus, madi nga gennung naropsa, ta pinagungar met ne Apu Diyus.
38: Dikad pe wawagi, ipakaemmu mi ngarud dakayu nga gapu idi nga Jesus, pakawanen ne Apu Diyus diya basbasul tida.
39: Ket to Linteg ne Muyses, madi nakaipac iya rebbeng diya toley maigapu kadiya basbasul da. Ngem gapu e Jesusin, orey nagan na nga mamati igina, mawayawayaan ka amin ditun nga banbanagin.
40: Annadan nu kuma ngarud, ta kaynun no maariman dakayu dito kinagi dito mammadtu itun, nga kinunen da,
41: Agannad kayu,
: dakayu nga mangam-amis iya pudnu.
: Masdaawan kayu nad se matey kayu pe,
: ta uwed nad masingen nu nga wanglec
: iya timpu niya panagbiyag nu pekkem,
: ngem di kayu patpatiyen,
: orey no uwed mangilawlawag dakayu,
: kunen da. Ket amin diyan dito nilawlawag ne Pablu kadito iAntiyakiya.
42: Ket ito rumwar de Pablu nge Bernabe ito gigimunganin, aw-awisen met dito toley da nga ikasaba da kuma manin diyan nga banbanag no sumarunu nga Algew Ngilin.
43: Ket ito nagaawir dito nakigimungin, adu dito nipuyut kade Pablu nge Bernabe, nga Hudyu se dito bekken nga Hudyu nga managdayaw e Apu Diyus, nga napasurut iya ugali Hudyu. Ket de Pablu, binagbagaan da da nga ituluy da kuma nga peyeng ya panamati da iya siaayat nga asi ne Apu Diyus igida.
44: Ket ito sumarunu nga Algew Ngilin, nistay amin dito umili, nawe da nakigimung ito gigimungan diya Hudyu, ta nawe da naggigicna iya kagi niya Apu.
45: Ngem dito Hudyu nga madi mamati, ito nasingen da nga adu diya toley nga nawe naggigicna, napalaus ya apal dan. Itu nga diniskutir da to kunen ne Pablu tasun iyal-alyew da kuma.
46: Ngem de Pablu nge Bernabe, nagtured da latta nga agkagi, nga kunen da, Masapul nga dakayu nga Hudyu ya mona nga pakaipalawagan niya kagi ne Apu Diyus. Ngem gapu ta madi kayu gabay, se madi kayu ibilang nga maikari kayu iya agnanayun nga biyag nga naipalawag dakayun, panpanawan dakayu nga Hudyu ngarudin, ta diya bekken nga Hudyu nga gennung ya mangipalpalawagan min.
47: Ta itu yani ya bilin niya Apu dakami, nga kinunen na,
: Nibon naka nga mangipawada
: kadiya bekken nga Hudyu
: iya pakaisalakanan da,
: tasun maipadamag yani
: kadiya amin nga il-ili iya lubung,
: kunen na, kunen de Pablu.
48: Ket dito bekken nga Hudyu, ito nagicna da to kinagi de Pablu, nagang-anggem da nga unay, ket nagyaman da e Apu Diyus gapu ito nikasaba ne Pablu maipanggep iya Apu. Ket namati ngarud amin dito ginabay ne Apu Diyus nga maecdan ka biyag nga agnanayun.
49: Ket itun, naisacnap nga peyeng ya kagi niya Apu kadiya amin nga il-ili antuni.
50: Ngem dito Hudyu, riniribuc da met dito mabigbig nga babey nga managdayaw e Apu Diyus, se dito lallakay nga pangpangulu niya ili, tasun makipagkaypa da nga makaunget kade Pablu. Itu nga pinarparigat da ngarud de Pablu nge Bernabe yin, ket pinagtalew da iya ili dan.
51: Ket de Pablu nge Bernabe, sinapuc da met ya dapag iya saka da, nga mangipasingen kadito umili nga madi da makibiyang iya basul da. Ket nawe da ka ili nga Ikunyu win.
52: Ket dito pasurut niya Apu nga iAntiyakiya, naganggem da nga unay, se paiturayan da pe iya Ispiritu Santu.