1: Ket no dakayu itun, kakabsat, madic mabalin nga nipada ya panagkagic dakayu iya panagkagic kadiya paiturayan iya Ispiritu ne Apu Diyus. Ta nagpaituray kayu pekkem itun iya kinatoley nu, nga arig nga ebbing kayu pekkem iya panamati nu e Kristu.
2: Itu nga to panangisuruc dakayu itun, ket arig nga pinaggatas nakayu, ta arig kayu pekkem nga ebbing nga madi pekkem makakan ka nasgat nga makan. Ket orey ita, di nu pekkem kabaellan diya sursuru nga maiyarig iya nasgat nga makan.
3: Kunec yani ta tungtungpalen nu pekkem ya tarigagay ngas niya kinatoley nu. Ta ya panagiinnapal nu se ya panagsusupyat nu, ket itu yan ya mangipanecnec nga tungtungpalen nu pekkem ya tarigagay niya kinatoley nu. Ket ya panagbiyag nu, agten mettas iya ugali diya madi mamati.
4: Ta kunen kanu diya duduma dakayu, E Pablu ya surutec, ket kunen kanu diya duduma, E Apulus nga gennung ya surutec, kunen da kanu. Ket ya agten iyan nga panpanunut, di ngarud agten nas iya gangey diya bekken nga mamati?
5: Ape? Nagan kad aya nge Apulus se iyaken nga Pablu, no di agpada kami met nga agsirsirbi iya Apu nga agpaay dakayu? Ket gapu ito panangisuru mi nge Apulus dakayu, mamati kayu e Jesu Kristu win. Ta dakami nge Apulus, tunggal isa dakami, necdan nakami ya Apu ka bukud mi nga wangel.
6: Ta iyaken ya maiyarig iya nagmula, ket e Apulus ya maiyarig iya nangbuyat iya mula. Ngem e Apu Diyus mettas ya nangpadackel kadiya mula.
7: Dikad pe bekken kuma nga ya arig nga agmula winno ya arig nga agbuyat ya dayawen tida, no di lugud e Apu Diyus, ta igina met ya mangpadackel.
8: Ket awan pe pagdumaan niya agmula se ya agbuyat, ta agpada da nga gun-gunaan ne Apu Diyus sigun mettas iya panangtungpal da iya wangel da.
9: Ta agpada kami met nga pagwangwanglen ne Apu Diyus para dakayu. Ket dakayu, maiyarig kayu met iya mumulaan na.
: Ket maiyarig kayu pe ka baley nga bangunen ne Apu Diyus.
10: Ta gapu iya pannakabalin nga nikaasi ne Apu Diyus iyaken, nagbalin nac nga arig nga nalaing nga allawagi. Ket iya agten iyan, iyaken ya nangisagana iya pagisaadan na iya arig nga baley. Ket uwed sabali nga mangituluy nga mangallawagi yin idi nga baley. Ngem agannad kuma ngas ya tunggal isa nga agallawagi nga mangituluy iyan nga pagisaadan.
11: Ta awan met sabali nga mabalin tida nga pagisaadan, no di ngas met e Jesu Kristu.
12: Ket diya arig nga agallawagi nga mangituluy idi nga arig nga baley ne Apu Diyus, usaren da met diya maiyarig ka balituc, winno kuwarta, winno nangina nga batu. Ket diya duduma nga usaren da, ket maiyarig ngas ka kayu, winno kugun, winno dasidat.
13: Ket maiparangarang nad met ya winangel niya tunggal isa no madatngan nad ya Timpu niya Apu. Ta arig nga uwed apuy nad nga mangsagat kadiya winangel niya tunggal isa nga toley. Ket iya agten iyan, maemmuwan nad ngarudin ya pudnu nga pateg diya winangwangel da.
14: Ket magun-gunaan nad ngarud ya toley no makalasat iya apuy diya arig nga inallawagi na iya sap-ew nito nagsaadan nito baley.
15: Ngem no paabuwen niya apuy ya winangel niya isa nga toley, mapukaw ngarud mettin ya pakagun-gunaan na. Ngem igina, maisalakan nad mettas, ngem arig ngas nga isa nga nakalasat ka apuy.
16: Arig nga madi kayu pekkem maawatan nga dakayu mettin ya templu nga paged-edyanan ne Apu Diyus, ket agedyan met dakayun ya Ispiritu na.
17: Ngarud, no uwed mangpirdi iya templu nga paged-edyanan ne Apu Diyus, pirdiyen nad met ne Apu Diyus yan nga toley. Ta ya templu ne Apu Diyus, ket maipaay ngas igina. Ket dakayu mettas nga mismu ya paged-edyanan na.
18: Awan kuma dakayu ya mangallilaw iya beggi na mettas. Ta orey nagan na nga mangipagarup nga igina ya isa nga nasirib sigun iya kinasirib niya toley, masapul nga paglikudan na kuma yan nga kinasirib na, ket agbalin kuma nga arig nga awan kinasirib na iya imatang toley, tasun agbalin nga tutu nga nasirib iya imatang ne Apu Diyusin.
19: Ta awan kaipapennan na iya imatang ne Apu Diyus diya ibilang diya toley nga kinasirib da. Ta agten iya naisurat iya Bibliya nga kunen na, Ya kinasikap diya mamasirib kanu nga toley, itu mettas ya pangpaabac ne Apu Diyus igida.
20: Ket kunen na pe, Emmu niya Apu nga awan mamaay niya panpanunut diya mamasirib nga toley, kunen na.
21: Dikad pe madi tida kuma nga agpasindayawin maipanggep iya kabaellan tida nga toley. Ket agten met idi ya kinapudnu na: Awan met madi maipaay para dakayu.
22: Ta iyaken nga Pablu, se orey de Apulus nge Pedru, agpaay kami ngarud dakayu. Ket dakayu met pe ya pagpaayan niya lubung ngi, se ya biyag, se ya pannakatey, se diya uwed iya agdama nga timpu, se orey pe diya uwed iya maadpangan nga timpu. Ngarud, agpaay amin didi dakayu.
23: Ket dakayu, agpaay kayu e Kristu, ket e Kristu, agpaay met e Apu Diyus.