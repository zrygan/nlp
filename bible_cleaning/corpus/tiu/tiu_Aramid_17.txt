1: Ket ito nakaliwan de Pablu nge Silas iya ili nga Ampipulis se ili nga Apulunya, nakadateng da ka ili nga Tesalunika, nga itu ya edyan niya isa nga gigimungan diya Hudyu.
2: Ket tellu nga Algew Ngilin nga nawe nge Pablu ito gigimungan da, ta itu to gangey na. Ket nagilawlawag igida iya banbanag nga naisurat iya Bibliya.
3: Nilawlawag se nipanecnec na igida to naisurat iya Bibliya, nga masapul nga agrigrigat se matey ya Kristu nga nikari ne Apu Diyus, se kalpasan na, agungar. Ket kinagi ne Pablu igida, Idi nga Jesus nga ibagbagac dakayu, itu met yan ya Kristu nga nibon ne Apu Diyus, kunen na.
4: Itu nga naawis ngarud dito duduma nga Hudyu, ket nakitipun da kade Pablu nge Silasin. Ket orey pe dito bekken nga Hudyu nga managdayaw e Apu Diyus, adu da pe nga nakitipun igida, se adu pe dito mabigbig nga babey nga nakitipunin.
5: Ngem dito Hudyu nga madi mamati, umapal dan. Itu nga inurnung da dito duduma nga lukuluku nga lalaki nga agkakaldoyus, ket ito uwed adu nga toley yin, pinariribuc dito Hudyu da. Ket ito nakibur da to ili yin, nawe da rinaut to baley ne Diyasun, ta alac da kuma de Pablu, tasun isangu da kuma kanu kadito adu nga toley.
6: Ngem awan nasmac da kade Pablu nge Silas. Itu nga e Diyasun, se duduma pekkem nga kabsat na ka pammati, igida ya pinarorod da, nga nipen da da nga nidarum kadiya pangpangulu nito ili. Ket nipkaw da nga kinunen, Dito agdinamag nga toley nga mangriribuc kadiya toltoley kadiya amin nga il-ili, nakadateng da pe idi nin.
7: Ket ya Diyasun nga idi, pinadagus na da. Igida nga amin, kuntraen da met diya bilbilin ne Ari Sesar, ta kunkunen da nga uwed kanu sabali nga ari, ket agnagan kanu ka Jesus, kunen da.
8: Ket iya agten iyan, nariribukan ngarud dito toltoley se dito pangpangulu niya ili, ito nagicna da to nipabasul dito nagidarum.
9: Ket pinagbayad da de Diyasun se dito pada na nga mamati ka piyansa da, se da da pinaruwarin.
10: Ket iyan mettas nga gabi, dito kakabsat ka pammati, pinapen da de Pablu nge Silas enna ili nga Berya. Nawe da ngarud, ket ito nakadateng da antuni, nakigimung da pe iya gigimungan diya Hudyu antuni.
11: Ket dito Hudyu ka Berya, nanacnacman da ngem kadito iTesalunika, ta gabay da nga unay ya agdengngeg iya kagi ne Apu Diyus. Ket inalgew nga ad-adalen da ya Bibliya, tasun mapanecnekkan da no pudnu dito isursuru de Pablu.
12: Itu nga adu diya Hudyu nga namati antuni. Ket adu pe diya bekken nga Hudyu nga namati, nga itu diya mabigbig nga babey se diya lalaki pe.
13: Ngem dito Hudyu ka Tesalunika nga madi mamati, ito nadamag da nga ikaskasaba pe ne Pablu ya kagi ne Apu Diyus ka Berya ngin, nawe da pe ka Berya nga mangriribuc se mangpaunget kadito umili.
14: Dikad pe dito agkakabsat ka pammati ennan, sigida nga pinapen da nge Pablu iya baybayin. Ngem de Silas nge Timutyu, nabati da ka Berya.
15: Ket dito nangitulud e Pablu, nibulun da igina patingga ka ili nga Atenas. Ket ito uwed da ka Atenasin, uwed nibilin ne Pablu igida nga palbeten da pe kanu de Silas nge Timutyu nga sumarunu da kuma nga dagus igina. Ket dito iBerya, nagawir dan.
16: Ket ito kauwed ne Pablu ka siyudad nga Atenas nga nagpaspasnaan na kade Silas nge Timutyu, linumdaang ngarud gapu kadito nasingen na nga nakad-adu nga bulbultu iyan nga ili, nga itu diya didiyusen dito taga-Atenas.
17: Dikad pe e Pablu, nangilawlawag kadiya Hudyu ito gigimungan da, se kadiya bekken nga Hudyu ennan nga managdayaw e Apu Diyus. Se inalgew nga nangilawlawag pe iya plasa da ka orey nagan na nga toley nga uwed antuni.
18: Ket uwed da pe antuni diya manursuru nga pasurut niya panursuru Epikuryu se Istuwiku, ket nakidiskutir da e Pablu. Ket kinunen da pe, Eppes ngas met ya kagkagiyen niya agbuwabuwakaw nga idi, kunen da. Ket dito duduma, kinunen da, Maipanggep kadiya sabsabali nga didiyusen kid ya kagkagiyen niyan, kunen da, ta nikasaba ne Pablu ya Makaparagsac nga Damag maipanggep e Jesus, se ya panagungar na.
19: Itu nga nelbet da nge Pablu ito mimitingan da ka mung-ul Aryupagu. Ket ito uwed da antuni nin, kinunen da, Ipakaemmum kay pe dakami dito sabsabali nga isursurum.
20: Ta awan pekkem nagicna mi nga agten iyan nga sursuru, ket gabay mi nga emmuwen no nagan diya kaipapennan da, kunen da.
21: Agten iyan ngarud to kinunen da, ta amin dito iAtenas, se amin dito sangsangaili nga aged-edyan antuni, nalaing da nga agkagkagi se aggigicna ka maipanggep kadiya kagicgicna da nga banbanag, ta itu ya gangey da antuni.
22: Ket e Pablu, nakisangu ngarud ito mimitingan da ito mung-ul Aryupagu, nga kinunen na, Dakayu nga iAtenas, nasitalac kun nga napasnec kayu nga unay iya pammati nu.
23: Ta ito pinaspasyar ku ya ili nu wi, binbintaac dito pagkarkararagan nu kadiya didiyusen nu. Ket uwed pe naaskurac nga isa nga pagdatunan nu nga nasuratan ka kunen na nga, Maipaay iya diyus nga di kami em-emmu, kunen na. Ket yan mettas nga diyus nga daydayawen nu nga kunen nu nga di kayu em-emmu, igina ngarud ya ipakaemmuc dakayu itan.
24: Idi nga Diyus nga ibagac dakayu, itu ya Diyus nga nangariman iya lubung ngi se diya amin nga uwed idi nga lubung. Ket madi met nga aged-edyan kadiya arimanen diya toley nga pagdaydayawan da, ta igina mettas ya Apu nga mangituray iya amin nga uwed ka langit se amin nga uwed iya lubung.
25: Ket idi nga Diyus, madi na pe masapul ya tulung tida nga toley igina, ta awan pulus kasapulan na. Ta igina met ya mangecde dactida nga amin nga toley iya anges tida se biyag tida se orey nagan na nga uwed dactida.
26: Ket ya nagtaudan diya amin nga toltoley ka amin nga pagpagiliyan, itu ya is-isa ngas nga toley nga pinarsuwa ne Apu Diyus. Ket e Apu Diyus met ya nangpaadu kadiya toley tasun naiwaraswaras da iya amin nga parte niya lubung. Igina met pe ya nangibaga no nungey ya pannakaibangun diya pagpagiliyan, se no awac ya patingga niya masakupan da.
27: Agten iyan ngarud ya winangel ne Apu Diyus, ta panggep na nga madi kuma malepanan diya toltoley ya Diyus da, no di lugud laglagipen da. Ket no agpasnec diya toley nga agsapsapul igina, mabalin da met nga masmac. Ta ya kinapudnu na, bekken nga deyyu dactida nge Apu Diyus.
28: Ta agten ngarud iya kunen da nga, Igina ya makagapu iya kinauwed tida, se igina met ya mangecde ka biyag se bileg tida.
: Orey dito mamasirib dakayu itun, agten pe iyan to kinagi da, ito kinunen da nga, Diyus ya akin-anac dactida nga toley, kunen da met itun.
29: Ket no tutu nga anac nactida nge Apu Diyus, madi tida kuma ngarud ipagarup nga maipada ya Diyus tida ka balituc, kuwarta winno batu. Ta kurang ngarud ya kinalaing se kinasirib niya toley nga mangiladawan iya gangey ne Apu Diyus.
30: Ket itun nga timpu, nipampamoya ngas ne Apu Diyus diya wangwanglen diya toley, ta madi da pekkem emmu itun ya kustu nga wanglen da. Ngem itan, bilinen na diya amin nga toley iya amin nga lubung nga agbabawi dan.
31: Agbabawi tida kuma ngarudin, ta uwed lalaki nga nisaad ne Apu Diyusin nga mangikeddeng iya pagbanagan diya amin nga toley iya lubung. Ket e Apu Diyus, nalinteg nad nga tutu yan nga pangngeddeng na. Ket emmu na pe no nungey nad ya pannakapasamac niyan, ta igina met ya nakin-keddeng. Ket emmu tida nga tutu diyan, ta necde ne Apu Diyus ya pammanecnec na dactida nga amin, ta pinagungar na mettin to nisaad na nga mangikeddeng nad mettas. Itu yan to patingga nito kagi ne Pablu itun.
32: Ket ito nagicna da to kinunen ne Pablu maipanggep iya panagungar niya natey, inuyaw dito duduma. Ngem dito duduma, kinunen da, Denggen daka nad manin no mamensan maipanggep iyan, kunen da.
33: Ket iya agten iyan, pinanawan ne Pablu dan.
34: Ket uwed da pe nakitipun igina nga namati yin. Ya isa, e Diyunisiyu nga isa kadito agturay ito mimitingan da ito mung-ul Aryupagu. Se namati pe ya isa nga babey nga agnagan ka Damaris, se uwed da pekkem duduma.