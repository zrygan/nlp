1: Ket ito madama pekkem nga agkagkagi de Pedru nge Juan kadito toltoley, nawe iya edyan da dito agsirsirbi iya Templu, se ya kapitan dito guwardiya iya Templu, se dito maawagan ka Sadusiyu.
2: Ta nakaunget da gapu kadito isursuru de Pedru kadiya toltoley, gapu ta nikasaba da nga nagungar nge Jesusin, itu nga mabalin pe kanu nga agungar nad met diya duduma nga nat-atey.
3: Ket tinkem da ngarud de Pedru, ngem gapu ta gidamin, nibalud da da nga nona agingga iya kadamlag na.
4: Ket dito naggigicna kadito kinagkagi de Pedru nge Juan enna Templu, adu latta igida ya namati iya naisuru nga maipanggep e Jesus. Dikad pe pasar lima nga ribu mettin to dagup dito lalaki nga namati yin.
5: Ket ito sumarunu nga algew, nagmimiting ka Herusalem diya kunsehales, nga itu dito pangpangulu diya Hudyu se dito panglakayen da se dito manursuru iya Linteg.
6: Uwed pe nge Anas nga kangatuwan nga agsirsirbi iya Templu, se e Kaipas, Juan, se Alehandru, se diya duduma nga kamkameng niya kangatuwan nga agsirsirbi.
7: Pinagsikad da de Pedru nge Juan iya sangu da, se da sinaludsud da no kumaan niya namaay da nga nangpabileg ito lugpi, nga kinunen da, Nagan ya nangecde iya turay nu? Kin-pannakabalin iya inusar nu? kunen da.
8: Ket e Pedru, naidalan iya Ispiritu Santu win, ket kinagi na igida, Pangpangulu mi se dakayu nga panglakayen,
9: no maipanggep ito nabaru nga nakapaayan nidi nga lugpi ya saludsud nu, se no gabay nu nga emmuwen no kumaan niya pannakapalaing nidi nga toley,
10: ipakaemmu mi ngarud, tasun maemmuwan nu pe, se amin diya kabulun tida nga iIsrael. Gapu iya kinaturay ne Jesu Kristu nga iNasaret, nabileg met yani nga lalaki yin, se agsisikad pe yin idi nga sangu nun. Ngarud, gapu mettas e Jesus nga pinatey nu itun nga pinagungar ne Apu Diyus.
11: E Jesus met ya kaiyarigan nito naisurat iya Bibliya maipanggep ito batu nga nitemsit ngas dito nagpatdec. Ta di kayu met gabay, ngem nagbalin met nga kangrunaan nga panuli yin.
12: Itu nga e Jesus ngas met ya makaisalakan ka toley, ta awan sabali nga kinaturay iya lubung nga nipaay ne Apu Diyus nga mangisalakan dactida, kunen na.
13: Ket nasdaaw dito kunsehales iya kinatured de Pedru nge Juan nga simungbat igida. Ta naemmuwan da nga kadawyan nas nga toley didi nga duwa, se di da pe nakaadal iya Linteg Hudyu. Nalagip da pe yin nga kinabkabulun didi nga duwa nge Jesus itun.
14: Ket awan met maisungbat da nga maikuntra kade Pedru nge Juan, ta nasingen da met to lugpi nga nabileg nga tutu win, ket nakipagsicsikad kade Pedru iyanin.
15: Itu nga pinaruwar dito kunsehales de Pedru ito pagmimitingan da, se da nagiinnumanan,
16: nga kinunen da, Nagan ngarud ya pamaayen tida kadidi? Madi tida met mailibac kin ya kinapudnu maipanggep iya napasamac, ta emmu diya amin nga toley ennid Herusalemin nga tutu nga nakaskasdaaw nga unay to winangel dan.
17: Itu nga panpansingen tida da ngasin, tasun madi da kuma agibagbaga ka maipanggep iya kinaturay nito Jesusin, se tasun awan makagkagicna iya maipanggep iginan, orey nagan na nga toley yin, kunen da.
18: Ket tutu, ta pinalbet da manin de Pedru nge Juan, se da nibilin igida nga madi da kanu agkagi winno agisuru ka maipanggep iya kinaturay ne Jesusin.
19: Ngem kinunen de Pedru nge Juan igida, Dakayu, masapul nga emmuwen nu no nagan na ya gabgabay ne Apu Diyus: no dakayu kuma ya tungpalen mi, winno igina.
20: Ta no dakami, madi met mabalin no madi kami ibaga dito nagicna mi se nasingen mi, kunen da.
21: Ket pinanpansing da ngarud de Pedru manin, se da nga winayawayaan dan. Awan emmu da nga pambar da nga mangdusa igida. Ta mansing da ngamin kadiya toltoley, gapu ta agdaydayaw da nga amin e Apu Diyusin gapu ito pannakapabileg nito lugpi.
22: Ta to lugpi nga nakaskasdaaw ya pannakapalaing na, nasuruc met nga eppat nga pulu ya dagun nan.
23: Ket kalpasan niya pannakawayawaya de Pedru nge Juan, nawe da iya edyan diya kabulun da, se da nagpadamag maipanggep kadito kinagi igida dito pangpangulu diya agsirsirbi iya Templu se dito panglakayen diya Hudyu.
24: Ito nagicna diya kabulun dan, nagtutunus da iya panagkararag da e Apu Diyus, nga kinunen da, Apu nga Mannakabalin, ikew ya namarsuwa iya abac lawa, ginet, se baybay, se amin nga uwed kadidi.
25: Ket malagip mi pe to nipakagim ito Ari Dabid nga isa kadito am-ama mi nga eb-ebbonem itun, ito nipakagim igina gapu iya Ispiritu Santu, nga kinunen na,
: Ape napalaus nga unay ya unget
: diya bekken nga Hudyu?
: Se ape agsicsikat diya toley
: ka sikat nga madi agbalin?
26: Nakasagana ngin diya ar-ari
: idi nga lubung,
: pati diya pangpangulu,
: Ket naguurnung da
: tasun kuntraen da kuma ya Apu
: se ya Nibon na nga Kristu,
: kunen na.
27: Ket napatutuwan ngarud met yanin, Apu. Ta de Ari Herudes nge Punsiyu Pilatu, pati dito pada da nga bekken nga Hudyu se met pe diya iIsrael, naguurnung da idi mettas nga siyudad, ket nagtutulagan da nga kuntraen da nge Jesus, nga igina ya nalinteg nga Anac mu, nga pinilim nga Kristu.
28: Ket ikew, Apu Diyus, pinalubusam dito toley ito winangel da, ta itu ya sigud nga panggep mu.
29: Ket itan, Apu, emmum pe ya pamanpansing da dakami. Tulungan nakami kuma, dakami nga agsirsirbi ikew, tasun agtured kami kuma nga mangibaga latta iya kagim.
30: Tulungan nakami kuma pe tasun makapalaing kami kuma kadiya uwed sakit da, se uwed kuma pagilasinan se nakaskasdaaw nga maariman mi pe, gapu iya kinaturay ne Jesus nga Anac mu nga nalinteg. Itu diyan dito nikararag da.
31: Ket kalpasan nito panagkararag da, nayegyeg met to baley nga edyan dan. Ket niturayan niya Ispiritu Santu da nga amin, ket natured da ngarud nga nangibaga iya kagi ne Apu Diyusin.
32: Ket is-isa ya panpanunut dito mamati nga sangkabungguy, se is-isa pe ya tarigagay da. Nagraramanan da diya amin nga sansanicwa da, nga madi da ngarud nagiinnimut kadiya kukuwa da.
33: Ket dito apustules, gapu iya nabileg nga pannakabalin nga uwed igida, nalaing da nga nangaskasaba maipanggep iya nasingen da nga panagungar ne Apu Jesus. Ket dackel nga unay ya tulung ne Apu Diyus igida.
34: Awan kadiya mamati itun diya nagkurang kadiya kasapulan da, ta diya uwed day-as winno baley da, ket nilaku da. Ket to naglakuwan da nga kuwarta,
35: nipen da kadiya apustules, tasun iwaras da kadiya makasapul, sigun iya kasapulan da.
36: Ket iya agten iyan itun, uwed isa nga iSipre nga kapututan nito Lebi. Huse ya nagan na, ngem pinanaganan dito apustules ka Bernabe, nga kayat na nga kagiyen, Anac nga Mangliwliwa.
37: Ket to Huse, nilaku na ngarud ya day-as na se na nawe niyawat to naglakuwan na kadito apustules.