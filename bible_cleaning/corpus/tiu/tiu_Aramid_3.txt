1: Iya isa nga algew itun, nawe de Pedru nge Juan iya Templu iya alas tres iya gidam, ta itu ya uras nga panagkararag diya Hudyu.
2: Uwed isa nga gagayangan niya Templu nga maawagan ka Napaw-is nga Gagayangan, ket itu ya edyan niya isa nga lalaki nga lugpi. Ket lugpi yani nanipud iya pannakaiyanac na. Naagtu nga inalgew nga naipen antuni tasun makilimus kadiya toley nga lumnec iya Templu.
3: Ket ito nasingen nito lugpi de Pedru nge Juan nga lumnec kuma iya Templu win, nakilimus ngarud igida.
4: Ket de Pedru nge Juan, binubuteg da to lugpi, nga kinunen ne Pedru igina, Singen nakami kad, kunen na.
5: Ket simingen ngarud to lugpi igida, ta nipagarup na no ecdan da ka kuwarta.
6: Ngem kinunen ne Pedru, Awan met kuwartac. Ngem ya uwed iyaken, itu win ya itulung ku ikew. Ket gapu iya kinaturay ne Jesu Kristu nga iNasaret, manalan kan, kunen na.
7: Ket nicman ne Pedru ya diwanan nga ima nito lugpi, se na pinasikad. Ket pagamwan nas nga bimileg met diya sacsaka nan.
8: Simikad mettin se nanalan, ket nakibulun pe kade Pedru nga linumnec ito Templu win. Nanalan ngarud, se naglagtulagtuc nga nagdaydayaw e Apu Diyusin.
9: Ket nasingen diya amin nga uwed antuni to lugpi nga manmanalan se agdaydayaw e Apu Diyusin.
10: Ket nasdaaw se nasikuran da, ta nailasin dan nga igina to nagtugtugew iya Napaw-is nga Gagayangan iya Templu, nga nakilimlimus, ket nakadalan met gayamin.
11: Ket to lalaki nga nalainganin, sikekebey kade Pedru nge Juan enna emwag niya Templu iya isa nga parte nga maawagan ka Purtiku ne Sulumun. Ket nanagtag diya toltoley nga nawe nangsingen ito lalaki, ta nasdaaw da nga unayin.
12: Ket ito nasingen ne Pedru dito toltoley nga aguurnungin, nagkagi ngarud igida, nga kinunen na, Padac nga Israelita, ape kad nga nasdaaw kayu, se ape nga dakami ya singsingen nu? Bekken met nga dakami ya pakasdaawan nu, ta ya pannakapadalan nidi nga toley, ket bekken nga gapu ka napaw-is nga ugali mi iya imatang ne Apu Diyus, winno ya kabucbukudan mi nga pannakabalin.
13: E Apu Diyus nga Diyus dito am-ama tida nga Abraham, Isaac, se Hakub, nipadayaw na met nge Jesus nga eb-ebbonen na. Ngem dakayu, niyawat nu nge Jesus kadiya agtuturay, se nidarum nu pe e Pilatu, orey gabay ne Pilatu nga wayawayaan kuma.
14: Ngem madi nu nipalubus nga pinaruwar ne Pilatu nge Jesus, orey igina ya nalinteg nga awan pagkurangan na iya imatang ne Apu Diyus. Ket ya isa nga pumapatey nga gennung ya inun-unay nu nga nipairuwar e Pilatu.
15: Ket iya agten iyan, nipapatey nu met ya pagtaudan niya biyag. Ngem pinagungar mettas ne Apu Diyus. Ket dakami, nasacsiyan mi met yan.
16: Ket gapu ka panamati iya kinaturay ne Jesus, nakadalanin yani nga toley. Ta emmu nu nga tutu nga lugpi itun, ngem masingen nu met itan, nga nabileg gin gapu iya kinaturay ne Jesus, se iya panamati gapu igina. Itu ya nangpabileg idi nga toley nga masingen nu nga amin itan.
17: Ngem to winangel nu e Jesus itun, kakabsat, emmuc met nga gapu ta madi kayu naawatan itun, agten pe kadito pangpangulu nu.
18: Ngem to napasamac e Jesus itun, itu met ya panangipatungpal ne Apu Diyus ito kinagi dito amin nga mammadtu itun. Ta nipaikagi met ne Apu Diyus igida nga masapul nga agrigat ya Kristu nga ibon na.
19: Dikad pe ita, agbabawi kayu kuma ngarudin, nga sumoli kayu iya Apu tasun mapunas diya basbasul nu.
20: Ket iya agten iyan, uwed talna nga ipaay niya Apu kadiya panpanunut nun, se ibon na manin nge Jesus, nga itu ya Kristu nga sigud nga panggep na nga ibon dakayu itun.
21: E Jesus, aged-edyan pekkem ita ka langit patingga ka di pekkem pabaruwen ne Apu Diyus diya amin nga banbanag, sigun ito nipaibaga ne Apu Diyus kadito pinili na nga mammadtu itun.
22: Agten ngarud ito kinunen nito Muyses itun, nga kinunen na, Uwed nad isa nga mammadtu nga ibon ne Apu Diyus dakayu, nga pada tida nga Israelita, nga agten mettas ito panangibon na iyaken. Ket masapul nga ipangag nu ngarud diya amin nga ibaga na nad dakayu.
23: Ket no uwed toley nga madi mangipangag nad kadiya ibaga na, maisina kadiya toley ne Apu Diyus, se mapukaw, kunen nito Muyses itun.
24: Ket orey pe to Samwel se amin dito simarsarunu igina nga mammadtu, agpapada ya kinagi da pe maipanggep kadiyan nga maar-ariman kadidi nga algew win.
25: Ket dakayu itan, nairaman kayu pe yin ito kinagi dito mammadtu kadiya am-ama tida itun, ta kapututan dactida nga nairaman pe ito nipatulag ne Apu Diyus igida. Ket to nikari ne Apu Diyus ito am-ama tida nga Abraham, ket agten idi: Gapu iya putut na, matulungan nad diya amin nga toltoley kadiya il-ili iya lubung.
26: Itu nga dactida nga Hudyu ya nona nga nangibonan ne Apu Diyus e Jesus nga eb-ebbonen na, tasun matulungan nactida nga amin, nga pagbabawiyen na ya tunggal isa dactida kadiya dakec nga wangwangel tida. Amin diyan, kinagi ne Pedru itun.