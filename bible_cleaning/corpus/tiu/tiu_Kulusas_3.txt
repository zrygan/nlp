1: Ket dakayu, naibilang kayun nga kabulun ne Kristu ito pannakapagungar na. Itu nga diya ipatpateg nu kuma ngin, ket diyan nas banbanag nga agtaud ka langit. Itu mettas ya edyan ne Kristu nga naipatugew win iya kadayawan nga saad, nga itu ya madiwanan ne Apu Diyus.
2: Ket diya banbanag nga agtaud ka langit, itu kuma ya peyeng nu nga laglagipen nin, nga bekken kuma nga diya agtaud das iya lubung ngi.
3: Ta naibilang kayu nga natey yin maipanggep kadiya banbanag idi nga lubung. Ket ya kabarbaru nga biyag nu, arig nga naitalipen mettin e Apu Diyus, gapu iya pannakaibulun nu e Kristu.
4: Ket nad no agparang manin nge Kristu nga pagtaudan mettas nidi nga biyag nu, ket maiparangarang kayu nad pe iginan, nga itu nad ya pannakairaman nu iya pakaidayawan nan.
5: Dikad pe isardeng nu ngarudin diya dakec nga tarigagay nga agtaud das iya lubung. Itu ya arig nga patayen nu diya amin nga nailubungan nga ganggangey nun, nga agten iya pannakikamalala, se diya naalas nga panpanunut, se diya nakal-alyew nga tarigagay se ricricna niya beggi, se ya panagagum pe. Ta ya aguman toley, ket agbalin nga arig nga diyus da nga daydayawen da.
6: Pakaungtan ngarud ne Apu Diyus diya agten kadiyan nga dakec.
7: Ket no dakayu, agten met kadiyan ya winangwangel nu pe itun, ito paiturayan kayu pekkem kadiya agten kadiyan nga tarigagay nu.
8: Ngem itan, ipac nu kuma ngarud diya amin nga dakec, nga agten kadiya gura, se unget, se ya panangpasakit ka nakem niya pada nu nga toley, se ya panangibaga ka dakec maipanggep iya kapada nu, se ya panangibalikas ka naalas.
9: Ket madi kayu pe agbibinnusid, ta lagipen nu kuma nga binaybay-an nun to sigud nga gangey niya kinatoley nu, agraman diya dakec nga pagbanagan na.
10: Ket nisaad nu met itan ya kabarbaru nga gangey nun. Ket idi nga kabarbaru nga gangey nu, peyeng nga mapabpabaru, gapu iya naadal nu maipanggep iya gangey ne Apu Diyus, nga igina met ya pagtaudan na.
11: Ket diya toley nga uwed igida yani nga kabarbaru nga gangey, awan pulus maibilang nga pagdudumaan niya kinatoley dan, orey bekken nga Hudyu man winno Hudyu, orey nakugit man winno diya madi agtungpal iyan nga ugali, agten pe kadiya di pekkem makaemmu iya ugali Griyegu, se diya taga-Sitya nga awan adal da. Ngarud, awan met pagdudumaan diya toley yin, orey tagabu man winno siwayawaya nga toley, ta e Kristu met ya ibilang tida nga kangrunaanin, se igina met ya katurayan ka amin.
12: Ket dakayu diya pinili ne Apu Diyus, ket ibilang nakayu nga awan basbasul nun, se patpatgen nakayu pe. Itu nga isaad nu kuma ngarudin iya beggi nu ya gangey nga naasi, naalumamay, napakumbaba, nasingpet se naanus.
13: Agpipinnasensiya se agpipinnakawan kayu kuma, no uwed mangumsi dakayu. Ket pakawanen nu ngarud diya kapada nu, agten mettas ito panangpakawan niya Apu dakayu.
14: Ket ya kangrunaan ka amin didi nga saad nu, itu ya panagiinnayat nu. Ta itu yani ya mangpatunus kadiya amin, tasun awan pulus pagkurangan niya panagbubulun nu.
15: Ket ya talna nga tumaud e Kristu, itu kuma ngarud ya ipateg nu nga pamaayen nu. Ta sangkabungguy kayu nga pinili ne Apu Diyus nga pakaipaayan niyan nga talna. Ket siiiyaman kayu kuma ngarud nga peyeng.
16: Ket diya sursuru nga nagtaud e Kristu, itu kuma ya peyeng nu nga laglagipen iya panagsisinnuru se panagbibinnalakad nu maikanatad iya sirib nga ecde ne Apu Diyus. Ket iya agten iyan pe, agkankanta kayu kuma, nga agiiyaman kayu kuma nga siaayat e Apu Diyus. Ta agkankanta kayu ngarud kadiya dandaniw nga uwed ayug da, se kadiya kankanta nga pagdayaw e Apu Diyus, se iyayug nu kuma pe diya duduma nga panagdayaw nu.
17: Ngarud, sipapati kayu kuma ngas e Apu Jesus iya orey nagan na nga ar-arimanen nu, orey kadiya kagkagiyen winno wangwanglen nu. Ket sigun iya kinaturay ne Apu Jesus, agyaman kayu kuma ngarud e Apu Diyus nga Ama.
18: Dakayu nga babey nga uwed asawa na, paiturayan kayu kadiya asawa nu, ta tumutup yan iya pammati nu iya Apu.
19: Ket dakayu nga lalaki nga uwed asawa na, ipatpateg nu diya asawa nu, ket madi nu da damsakan.
20: Ket dakayu nga an-anac, managtungpal kayu kadiya naganac dakayu iya orey nagan na, ta itu ya makaay-ayu e Apu Diyus.
21: Ket dakayu nga am-ama, madi kayu pasakitan ya nakem diya anac nu gapu iya peyeng nu nga panangdellaw igida, ta kaynun no makumsa da.
22: Ket dakayu nga tagabu, managtungpal kayu kadiya amu nu idi nga lubung iya orey nagan na nga ipawangel da dakayu. Ket ya panagtungpal nu, bekken nas nga no sisingen dakayu, tasun maay-ayu nu da, no di lugud sipupudnu kayu kuma ngas, gapu iya panangipateg nu iya Apu.
23: Ket orey nagan na ya wanglen nu, ipasnec nu kuma nga arig nga maipaay mettas iya Apu, bekken nas nga maipaay ka toley.
24: Ta ya Apu, igina met ya manggun-guna nad dakayu ka maipatawid dakayu. Ngarud, e Apu Kristu met ya pudpudnu nga pagsirsirbiyan nu.
25: Ket no dakec nga gennung ya wanglen niya orey nagan na, ket masupapakan ngarud met, ta awan met idumduma ne Apu Diyus iya pananglinteg na.