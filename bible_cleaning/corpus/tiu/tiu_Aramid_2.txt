1: Ket ito nadatngan ya algew niya Padaya Pentekostes, uwed dito amin nga mamati nga naur-urnung iya isa nga lugar.
2: Pagamwan da ngas nga uwed nabileg nga ungug nga gayat ka langit, nga arig nga ungug niya nabileg nga belluut. Ket to uni, imungug iya uneg nito baley nga nagtugtugawan da.
3: Ket uwed met nasingen da nga arig nga gilab niya apuy nga nagwaras iya tunggal isa igida nga uwed antuni.
4: Ket naidalan da nga aminin iya Ispiritu Santu, ket nagkagkagi da ka nadumaduma nga pagkakagi yin. Pinagkagi niya Ispiritu Santu da ka pagkakagi nga nadumaduma.
5: Ket itun, uwed da Hudyu nga aged-edyan enna Herusalem nga taga-sabasabali nga pagiliyan iya amin nga lubung. Napasnec didi nga nangtungtungpal iya pammati da nga Hudyu.
6: Ket ito nagicna da to ungug, adu diya naguurnung iya edyan dito mamati. Ket nasdaaw da ngarud, ta nagicna da nga amin ya kabucbukudan da nga pagkakagi nga ibalbalikas dito mamati yin.
7: Ket nasdaaw ngarud diya toltoley, se nasikuran dan, ket kinunen da, Nih! Taga-Galilya met amin didi nga agkagkagi.
8: Ape magicna met niya tunggal isa dactida ya nakaiyanakan tida nga pagkakagi?
9: Uwed met dactida diya iParsiya, se uwed pe iMediya se ielam. Se uwed dactida pe diya iMesuputamya, kada iHudya, iKapadusiya, iPuntu, se iAsiya,
10: se iPrigya, iPampilya, se iehiptu, se uwed pe gayat kadiya sakup niya Libya nga denni ka Sirene. Uwed pe dactida diya sangaili nga iRuma, nga Hudyu se bekken nga Hudyu nga napasurut iya pammati tida nga kinaHudyu.
11: Uwed pe dactida diya iKreta se iArabya. Ngem diya nadumaduma nga pagkakagi tida met gayam ya magicgicna tida iya panangikagi da maipanggep kadiya naturay nga wangwangel ne Apu Diyus, kunen da.
12: Ket padapada da nga amin nga nasdaaw se nagpangpangaag, ket nagsisinnaludsud da nga kinunen da, Nagan ngata ya kaipapennan na yani? kunen da.
13: Ngem uwed da pe naguyaw nga kinunen da, Nenglew da ngas met diyan! kunen da.
14: Ket itun, simangu ngarud diya sangapulu ket duwa nga apustules kadito toltoley. E Pedru ya pannakabeggi da nga mangipalawag, ket nibileg na ya panagkagi na, nga kinunen na igida, Padac nga Hudyu, se dakayu nga amin nga aged-edyan ennid Herusalem, denggen nu kuma ya kagic, ta ilawlawag ku dakayu ya kaipapennan na yani.
15: Pagarup nu no nenglew kami, ngem bekken met. Ta alas nuwebe pekkem iya agsapa, ket gidam met ya panagiinum diya toley.
16: Ngem ya napasamac dakami ita, itu yan ya pannakatungpal nito nipadtu itun nito Huwel nga mammadtu ne Apu Diyus.
17: Nisurat nito Huwel to kinunen ne Apu Diyus nga agten idi
: Iyalubuc nad ya Ispirituc
: iya amin nga toley iya kaodiyan nga timpu.
: Ket diya anac nu nga lalaki se babey,
: ikaskasaba da nad ya kagic.
: Diya agtutubu nu nga lalaki,
: maparmata da nad pe diya ipasingec igida,
: se mapasmeggan nad pe diya lallakay nu
: diya ipapasmeg ku igida.
18: Ngarud, no iyan nga timpu,
: iyalubuc ya Ispirituc
: kadiya agsirsirbi iyaken,
: lalaki man winno babey,
: ket ikaskasaba da nad ngarud diya kagic.
19: Uwed nad ipasingec
: nga nakaskasdaaw iya abac lawa,
: se pagilasinan iya sap-ew niya ginet,
: ta uwed nad daga, apuy,
: se napuskul nga asuc.
20: Gumicbet nad ya sinag,
: ket ya bulan,
: dumgang nad nga arig nga daga ngin.
: Amin diyan nga nakaskasdaaw,
: maariman nad ngarud.
: Kalpasan na, madatngan ya Timpu niya Apu.
: Nakaskasdaaw yan nga timpu
: nga awan kapada na.
21: Ket diya amin nga umawag nad iya Apu,
: nga sitatalec iya kinaturay na,
: ket maisalakan da nad met,
: kunen nito Huwel ito padtu na itun, kunen ne Pedru.
22: Ket nituluy ne Pedru to panagpalawag na nga kinunen na, Kapadpadac nga Israelita, denggen nu kuma ya ibagac. No maipanggep e Jesus nga iNasaret, nipakaemmu ne Apu Diyus dactida ya nakaibonan na, ta uwed nipasingen na dakayu nga nakaskasdaaw, se milagru se pagilasinan. Ngem emmu nu diyanin, ta nasingen nu met dito nipawangel ne Apu Diyus e Jesus itun iya imatang nu mettas.
23: Ket iyan nga Jesus, gapu ta emmu itun ne Apu Diyus ya mapasamac, nipalubus na ya pannakaiyawat na dakayu, ta itu ya panggep ne Apu Diyus. Ket dakayu, nipapatey nu met, ata nipailansa nu kadiya managdacdakec ka krus.
24: Ngem pinagungar met ne Apu Diyus nge Jesus, nga winayawayaan nan iya pannakabalin niya patey, ta madi ngarud mabalin nga abaken niya patey nge Jesus.
25: Tutu met yan, ta kinunen nito Ari Dabid itun maipanggep e Jesus,
: Kankanayun nga emmuc
: nga ya Apuc ya peyeng nga mangidalan iyaken,
: ket awan ansing kun,
: ta peyeng nga uwed iyaken.
26: Dikad pe maragsakan nac,
: se aganggem mac pe iya panagkagic,
: ta orey matey ya beggic,
: sinanama ngac pekkem.
27: Ta emmuc ngamin nga ikew,
: madi nac baybay-an iya pennan diya natey.
: Se madi ka ipalubus nga maropsa ya beggic,
: iyaken nga dungdungnguwem nga agsirsirbi ikew.
28: Nipakaemmum iyaken nin
: diya dalan nga agturung
: iya biyag nga agnanayun.
: Ket gapu iya kinauwed mu iyaken,
: ket paragsaken nac,
: kunen nito Ari Dabid itun.
29: Wawagi, emmu tida met nga amin, nga to ama tida nga Dabid, tutu nga natey mettin, ket naitamen. Ket orey ita, uwed pekkem ya tamen na idi nga ili.
30: Isa nga mammadtu to Ari Dabid kadito nipaikagi ne Apu Diyus igina. Ket naemmuwan na ya kari ne Apu Diyus igina, ta nikari ne Apu Diyus ka napasnec ito Dabid nga pagbalinen na nad nga ari ya isa kadiya kapututan nito Dabid, nga agten mettas iya panagari nito Ari Dabid.
31: To Ari Dabid, naemmuwan na ya panggep ne Apu Diyus maipanggep iya maadpangan. Ket to kinunen nito Dabid, kinagi na met maipanggep iya panagungar niya Kristu. Ya Kristu ngarud ya kinunen na nga madi mabaybay-an iya pennan diya natey, se madi pe maropsa ya beggi na.
32: Maipanggep ngarud e Jesus mettas dito kinagi nito Ari Dabid itun. Ket amin mi, masacsiyan mi nga pinagungar ngarud ne Apu Diyus nge Jesus.
33: Naipangatu nge Jesusin nga nawe iya madiwanan ne Apu Diyus, nga itu ya kadayawan nga saad. Ket inawat ne Jesus to nikari ne Apu Diyus itun, nga itu ya Ispiritu Santu nga naiyalubu win dakami. Ket itu win ya masingsingen se magicgicna nu ita.
34: Tutu met, ata bekken nga to Ari Dabid to nawe ka langit itun, no di lugud e Jesus. Ta to Dabid, kinunen na ngarud,
: Kinunen niya Apu iya Apuc,
: Agtugew ka idi nga madiwanan ku,
35: agingga nga mapasukuc diya gumurgura ikew,
: nga arig da nad nga pagipatayam iya saka mun,
: kunen na itun.
36: Dikad pe kapadpadac nga Israelita, maemmuwan tida kuma nga nalaingin nga e Jesus nga nipailansa nu ka krus, igina mettin ya dinutukan ne Apu Diyus nga Apu se Kristu. Itu ya nipakaemmu ne Pedru.
37: Ket ito nagicna dito toley to kinagi ne Pedru, linumdaang da. Itu nga kinunen da e Pedru se kadito duduma nga apustules, Wawagi, nagan ngarud ya wanglen min? kunen da.
38: Ket kinunen ne Pedru igida, Agbabawi kayu ngarudin, se pabautisaran ya tunggal isa dakayu gapu iya panamati nu e Jesu Kristu win, tasun mapakawan diya basbasul nu. Ket maecdan kayu pe iya Ispiritu Santu nga sagut ne Apu Diyus.
39: Ta dakayu met ya nangikariyan ne Apu Diyus idi, dakayu se diya an-anac nu, se diya amin nga toley nga agedyan ka deyyu. Ngarud, amin diya ayaban niya Apu nga Diyus tida, itu diya nangikariyan na, kunen na.
40: Ket nabayag pekkem nge Pedru nga nagpalpalawag nga sipapasnec igida, ket binagbagaan na da nga kinunen na, Adu diya nakillu nga toley ita nga timpu. Ilisi nu kuma ngarud diya begbeggi nu iya pannakairaman iya pannakadusa da, kunen na.
41: Ket dito namati kadito kinagi ne Pedru, nagpabautisar da ngarud. Ket itun mettas nga algew, uwed sumaggatlu nga ribu nga naidga iya bungguy dito sigud nga mamati e Jesus itun.
42: Nagaget da pe nga nagpacpaisuru kadito apustules. Ket peyeng da nga nagtitipun, se nagsasangu nga mangan se agkararag.
43: Adu diya nakaskasdaaw se pagilasinan nga inariman dito apustules itun, ket nasdaaw ngarud diya amin nga toltoley.
44: Nagbubulun dito amin nga mamati, ket nagraramanan da amin nga sansanicwa da.
45: Nilaku da pe diya dayday-as da se diya sansanicwa da, se da niwaras ya naglakuwan da kadiya amin nga kabulun da nga uwed kasapulan na.
46: Nagkaykaysa da, ket inalgew da nga sangkabungguy nga nawe aggigimung iya Templu. Nagkaykaysa da kadiya tunggal babaley da, nga peyeng da nga nagtitipun nga nangan. Ket naragsac se natunus ya panagbubulun da.
47: Nagdaydayaw da e Apu Diyus, ket nagustuwan diya toltoley da. Ket inalgew, peyeng nga uwed kabarbaru nga naisalakan nga nikameng niya Apu iya bungguy da.