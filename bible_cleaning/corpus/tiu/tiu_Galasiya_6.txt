1: Kakabsat, no uwed madlaw nu nga sibabasul, ket dakayu nga paiturayan iya Ispiritu ne Apu Diyus, mawe kayu kuma patigmaanan nga siaalumamay, tasun agbabawi kuma ngin. Ngem annadan nu lugud ya panagpatigmaan nu, ta kaynun no maipada kayu pe nga masulisug.
2: Ngarud, agsisinnakit kayu kuma iya kasasaad diya kapada nu, ta iya agten iyan, matungpal nu ya paglinteggan ne Kristu.
3: Agten iyan kuma ngarud, ta no uwed toley nga ipasindayaw na ya beggi na, ket allilawen na met ya beggi na mettas. Ta ya kinapudnu na, uwed met pe pagkurangan na.
4: Ngem ya tunggal isa dakayu, utuben na kuma ya bukud na nga wangel, no nabaru winno bekken, tasun diya mismu nga wangwanglen na nga nabaru, itu mettas kuma ya pakaragsakan na. Ta bekken nga masapul nga maipada ya kabaellan nu iya kabaellan niya sabali nga toley.
5: Ta ya tunggal isa nga toley, igina kuma ya mismu nga makaemmu kadiya wangwanglen na.
6: Ket no diya toley nga masursuruwan iya kagi ne Apu Diyus, ket rebbeng da met nga ilak-am ya mangisursuru igida kadiya amin nga nabaru nga banbanag.
7: Madi kayu kuma maallilaw a, ta emmu tida met nga madi mabalin nga masikapan nge Apu Diyus kadiya wangwanglen tida. Ya wangwanglen niya toley, maiyarig mettas iya mula. Ta ya imula na, itu mettas ya apiten na.
8: Tutu met, ta no tarigagay ngas niya kinatoley na ya tungtungpalen na ya isa nga toley, ket agbanag ngas ka pakapukawan na, ta itu ya banagen niya kinatoley na. Ngem no agwangel ya isa nga toley ka maitutup iya tarigagay niya Ispiritu ne Apu Diyus, agbanag nga gennung iya biyag nga agnanayun, ta itu ya ipaay niya Ispiritu ne Apu Diyus.
9: Itu nga madi tida kuma nga makumsa iya panagwangel ka nabaru. Ta no madi tida kumapuy kadidi, uwed ngarud arig nga maapit tida nga nabaru, no madatngan nad ya kustu nga timpu na.
10: Dikad pe gapu ta uwed gundaway tida nga agwangel ka nabaru ita, ipaay tida kuma ngarud kadiya amin nga toley, nangruna kadiya kakabsat tida ka pammati.
11: Singen nu kay ya kadackel diya letra nidi nga panagsurat ku, ta iyaken mettas ya mangisurat idi nin.
12: Dito mayat nga mangipapilit dakayu iya ugali Hudyu nga agpakugit, igida met diya mangipasindayaw kadiya wangwangel nga masingen niya toley. Ket agten iyan ya ipapilit da dakayu, tasun maliclikan da ngas ya pannakairurumen maigapu iya panamati e Kristu nga natey ito krus.
13: Ta ya kinapudnu na, orey dito Hudyu nga nakugit sigun iya ugali da, madi da met pe agtungpal iya Linteg ne Muyses. Ngem piliten dakayu met nga makugit, tasun uwed kuma ipasindayaw da maipanggep iya isusurut nu igidan.
14: Ngem no iyaken, pulus met nga madic agpasindayaw kadiya wangwanglen toley. Ta no iyaken, itun nas pannakatey niya Apu tida nga Jesu Kristu ito krus na ya ipatpateg kun. Ta gapu iya pannakairaman ku ito pannakailansa na ito krus, arig nga nailansa pe nga napirdi yin ito krus na ya pannakaawis ku kadiya wangwangel nga masingen toley. Se arig met nga nisangailansa ngac pe ito krus na, ta naipac iyaken nin to panangipateg ku kadiyan.
15: Ta awan met sirsirbi na no nakugit man ya isa nga toley winno bekken. Ta ya napateg met nga gennung, ket itu ya nabaliwan nga gangey tida.
16: Ket amin nga sumurut idi nga nibagbagac, uwed kuma igida ya talna se asi nga ipaay ne Apu Diyus kadiya ibilang na nga pudnu nga Israelita nga toley na.
17: Ket iya agten iyanin, manipud ita, awan kuma mangriribuc iyaken nin. Ta uwed met pe pegpeglat iya beggic nga itu ya pakasingnan iya panangparigat diya toley iyaken gapu iya panagsirsirbic e Jesus.
18: Ket itan, kakabsat, aglak-am kayu kuma iya siaayat nga asi niya Apu tida nga Jesu Kristu kadiya lemlemmet nu. Agten iyan kuma.