1: Ket no dakami, ibilang dakami kuma nga agsirsirbi e Kristu, se natalec nga mangipacpakaemmu kadiya pangpanggep ne Apu Diyus nga di na pekkem nipakaemmu itun.
2: Ket emmu tida nga ya matalec nga toley, masapul ngarud nga peyeng nga mapagtalkan iya pagrebngan na.
3: Ngem no maipanggep iya panagtungpal ku iya naitalec iyaken, bekken nga ya panangeddeng nu winno ya panangkeddeng niya orey nagan na nga sabali nga toley ya ipateg ku. Ket orey iyaken, madic pe makedngan ya mismu nga beggic.
4: Ta no iyaken, awan emmuc nga di yac tinungpal, ngem bekken nga ya kunec ya ibilang niya Apu, no di lugud ya kunen na mettas.
5: Ket iya agten iyan, madi kayu kuma nga mangpabasul ka toley yin iya orey nagan na, agingga nga madi pekkem madatngan ya kustu nga timpu na, nga itu ya umbet manin niya Apu. Ta ya Apu, mangipawada nad kadiya nalimed nga winangwangel diya toley, se mangilatac nad pe kadiya pangpanggep diya toley nga di pekkem naemmuwan. Ket no iyan nga timpu, ipasingen nad ne Apu Diyus ya tutu nga dayaw niya tunggal isa dactida, sigun iya panagtungpal tida.
6: Ket dakami nge Apulus ya nagpangngarigac kun kadidi nga banag nga nisurat ku dakayu, kakabsat, tasun gapu kadidi nga nisalaysay ku maipanggep dakamin, maadalan kayu kuma iya banag nito pagkakagi nga kunen na, Madi kayu labsan ya naisurat nga sursuru iya Bibliya, kunen na. Agten iyan kuma ngarud ya tungtungpalen nu tasun awan kuma toley nga ipasindayaw nu nga iduma nu kadiya duduma.
7: Tutu met yan, itu nga agten idi ya ibagac no uwed mangipasindayaw nga mangiduma ka toley: Madi ka ngarud nga pagarupen nga nangatngatu ka ngem kadiya duduma. Awan ngarud saad mu nga bekken nga necde ne Apu Diyus ikew. Ket gapu ta uwed nangecde kadiyan ikew, dakec ngarud met no pagpasindayaw mu latta diyan, nga arig lugud nga ibilang mu nga bekken da nga sagutin.
8: Kaynun no pagarupen nu nga awan kasapulan nun iya imatang ne Apu Diyus, winno nagbalin kayu nga awan pagkurangan nan. Kaynun no pagarupen nu met nga nagbalin kayu nga ari yin, nga inabac dakamin. Ket di ngarud nabaru no agar-ari kayu kuma nga tutu win, tasun mabalin kami met kuma nga makipagari dakayu?
9: Nabaru ngarud no agten iyan kuma, ata no dakami nga apustules, arig nga kababaan ya saad nga necde ne Apu Diyus dakami, nga arig nga isa kami nga makedngan nga mapatey iya imatang diya toltoley. Ta iya amin nga lugar iya lubung se kadiya angheles se kadiya toltoley, ket nagdindinamagin ya kasasaad mi nga kackaasi.
10: Ket gapu iya panagsirbi mi e Kristu, dakami met ya pangunaan diya toley nga awan kanu kinasirib mi. Ngem dakayu, kunen nu met nga nasirib kayu lugudin maipanggep e Kristu. No dakami, ket nakapsut kami ngas met. Ngem no dakayu, kunen nu met nga naturay kayu nga gennungin. Dakayu ya daydayawen diya toley. Ngem no dakami, ipasegged dakami nga gennung.
11: Manipud itun nga agingga ita, maparigatan kami nga mabisbisin se mew-ewwew. Kurang diya pagkawwes mi, se pasaray kami makabkabil. Ket awan pe emmu mi nga mawe kam pagtudugan.
12: Agbannug kami nga agwangwangel tasun uwed pagbiyag mi. No ilunud dakami diya toley, ikarkararag mi ngas da. Ket iturtured mi ngas pe ya panangirurumen da dakamin.
13: No iyal-alyew dakami, yan nas nabaru nga kagi ya isubad mi igida. Ket agingga ita, maibilang kami nga arig ngas nga itemsit diya toley no awan sirsirbi nan, winno ya maibilang nga kadakekan iya amin.
14: Ket ya nisurat ku nga idi, bekken ngarud nga tasun iyal-alyew nakayu, no di lugud tasun bagbagaan nakayu, ta ibilang nakayu nga patpatgec nga anac.
15: Ta orey no uwed kuma sangapulu nga ribu nga mangidalan dakayu maipanggep iya panamati nu e Kristu, is-isa ngas met ya naibilang nga ama nu ka pammati. Ta iyaken ya nagbalin nga arig nga akin-putut dakayu iya panamati nu e Kristu Jesus, gapu ito panangipalawag ku dakayu iya Makaparagsac nga Damag itun.
16: Dikad pe bilinen nakayu nga sipapasnec nga iyaken kuma ya pagtuladan nu.
17: Itu ya gapu na nga ibon ku iyan nge Timutyu nga ibilang ku nga napateg se mapagtalkan nga anac ku ka pammati iya Apu. Ipalagip na nad dakayu ya ugalic nga tumutup iya pannakaitipun tida e Kristu Jesus. Ket itu met pe ya ugali nga isursuruc kadiya amin nga bungguy diya mamati iya orey awac nga lugar.
18: Uwed da duduma dakayu iyan nga agtangsit mettin, ta arig nga pagarupen da nga madi yac makalbet iyan nga sumacwar dakayun.
19: Ngem no ipalubus niya Apu, umbet tac ngarud iya di mabayagin. Ket no uwed dac nad iya edyan nun, bekken nas nga ya banag diya kagkagi dito natangsit ya emmuwec, no di nad pe ya tumaudan niya pannakabalin da.
20: Ta ya panangituray ne Apu Diyus, bekken nas nga maipanggep ka panagkagi, no di pe maipanggep ka pannakabalin.
21: Dikad pe nagan ya gabgabay nu? Gabay nu ya madi agbabawi, tasun umbet tac iya edyan nu nga agilbec dakayu, winno gabay nu ya agbabawi yin, tasun umbet tac nga siaayat se siaalumamay dakayu?