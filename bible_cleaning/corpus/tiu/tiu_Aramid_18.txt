1: Ito nalpas diyanin, pimanaw nge Pablu ka Atenasin, nga nawe ka ili nga Kurintu.
2: Ket antuni, uwed lalaki nga naaskuran na nga agnagan ka Akila. Igina se e Prisila nga asawa na, Hudyu da met nga iPuntu, ngem nawe da nagedyan iya nasyun nga Italya itun. Ket kalalbet da pe ka Kurintu nga gayat ka Italya, gapu ta pinagtalew ngamin nito Ari Sesar Klawdiyu amin dito Hudyu ka siyudad nga Ruma. Dikad pe nawe nge Pablu simacwar igida.
3: Ket nakipagedyan igida ito baley da, ta kapada na da ka tarabaku nga agar-ariman da ka tulda nga para bawi. Ket nipagariman pe igidan.
4: Ket kada Algew Ngilin, nawe nagpalawag nge Pablu iya pammati na iya gigimungan diya Hudyu antuni, tasun awisen na kuma dito Hudyu, se orey pe dito bekken nga Hudyu.
5: Ket ito inumbet de Silas nge Timutyu nga gayat ka Masedunya ngin, nisnup ne Pablu ya peyeng nga mangikasaba iya kagi ne Apu Diyusin. Ket nilawlawag na nga nalaing kadito Hudyu nga e Jesus ya Kristu nga nibon ne Apu Diyus.
6: Ngem dito Hudyu, kinuntra da met dito nikaskasaba na, se nagkagkagiyan da pe ka dakec. Itu nga sinapuc met ne Pablu ya dapag iya lupluput na, nga itu ya panangipakaemmu na kadito Hudyu nga madi makibiyang igidan, se kinunen na igida, Dakayu diya makaemmu iya pannakaukum nu nad mettin! Bekken ku nga basul, ta madi kayu gabay ya ikasabac dakayu. Ket manipud ita, mawe yac lugud mangaskasaba kadiya bekken nga Hudyu win, kunen na.
7: Ket pinanawan na da ngarudin nga nagalis ka isa nga baley nga uwed iya abay nito gigimungan da, nga itu ya baley ne Tisiyu Hustu. Ket e Tisiyu, bekken nga Hudyu, ngem managdayaw met e Apu Diyus.
8: Ket e Krispu nga pangulu nito gigimungan diya Hudyu antuni, se dito kakobung na, namati da nga amin iya Apu. Se adu pe dito duduma nga iKurintu nga namati ito nagicna da to kagi ne Pablu, ket nabautisaran da.
9: Ket iya isa nga gabi itun, uwed nipasingen niya Apu e Pablu iya parparmata na. Nasingen na ya Apu, ket kinunen niya Apu e Pablu, Madi ka mansing kadiya toley ennid, se di ka sumardeng nga mangasaba.
10: Ta uwed dac nga peyeng nga mibulubulun ikew, ket awan makaranggas winno makapasakit ikew, ta adu diya toley ku idi nga ili, kunen niya Apu.
11: Ket isa nga dagun ket ennem nga bulan nge Pablu antuni nga nangisursuru kadito toley iya kagi ne Apu Diyus.
12: Ngem ito panaggubernadur ne Galyu ka prubinsiya nga Akaya ngin, nagtutulag dito bekken nga mamati nga Hudyu, nga pirdiyen da kuma kanu ya gagara ne Pablu. Itu nga nidarum da enna pangukuman da.
13: Ket kinunen da ito Gubernadur Galyu, Idi nga toley, ay-ayuyuten na diya toley iya sabali nga panagdayaw e Apu Diyus, tasun maikuntra ya panagdayaw da iya Linteg mi nga Hudyu, kunen da.
14: Ket tage agkagi nge Pablu win, ngem kinunen ne Gubernadur Galyu kadito Hudyu, No maipanggep kuma ka basul winno dakec nga naariman nga maikuntra iya gubiyernu, mabalin nga anusac ya aggicgicna dakayu nga Hudyu.
15: Ngem biyang nu ngas met yanin, ta maipanggep ngas met iya panangisuru nu iya Linteg nu nga Hudyu, se maipanggep ngas pe ka kagkagi se nagnagan. Itu nga dakayu was ya makaemmu iyanin, ta di yac makibibiyang nga manglinteg kadiyan nga banbanag, kunen na.
16: Ket pinagtalew na da ito pangukumanin.
17: Ket dito bekken nga Hudyu, tinkem da met nge Sustenes nga pangulu nito gigimungan diya Hudyu antuni, se da kinabkabil ito sangu mettas nito pangukuman, ngem madi latta nikaskasu nito Gubernadur Galyu.
18: Ket nabaybayagan pekkem nge Pablu ka Kurintu itun, se na pinanawan dito kakabsat na ka pammati antuni, nga nawe ka prubinsiya nga Sirya ngin. Ket nibulun pe de Prisila nge Akila igina. Ket ito uwed da ka ili nga Senkreya, nagpakiros nge Pablu, ta uwed natungpalin nga kari na e Apu Diyus. Ket nanipud ka Senkreya, nagbapur da nga nawe ka Sirya.
19: Nakadateng da ka ili nga Epesu, ket itu ya nangibatiyan ne Pablu kade Prisila nge Akila. Ket e Pablu, nawe iya gigimungan diya Hudyu nga nagpalawag igida.
20: Ket dito naggigicna, inawis da nge Pablu nga agbayag kuma pekkem nga agedyan igida, ngem madi met mabalin.
21: Ket nagpakada ngarud nge Pablu win, ket kinunen na igida, Sumoli yac nad ngarud dakayu, no itu ya gabay ne Apu Diyus, kunen na. Ket nagbapur nga pimanaw ka Epesu win.
22: Ket ito nakadateng nge Pablu ka Sesarya iya prubinsiya nga Sirya ngin, nanang-at nga nawe simacwar ito bungguy mamati ka Herusalem. Ket kalpasan na, nawe ka Antiyakiya enna prubinsiya nga Sirya.
23: Ket ito naalac na ya sumagpipiga nga algew antuni nin, pimanaw manin, nga nawe na pinaspasyar diya il-ili kadiya prubinsiya nga Galasiya se Prigya, nga nangpabpabileg iya panamati diya amin dito pasurut niya Apu antuni.
24: Ket itun, uwed isa nga Hudyu nga iAlehandriya nga nawe ka Epesu, nga agnagan ka Apulus. Nalaing nga agisuru se adu diya emmu na maipanggep kadiya banbanag iya Bibliya.
25: Ket ya ipalpalawag se isursuru na, maiyannatup pe iya kustu nga panursuru maipanggep e Jesus, ta naadalan iya Dalan niya Apu. Ngem orey nagaget nge Apulus nga mangaskasaba, kurang pekkem to pannakaawat na, ta yan nas bautisar nga nisuru nito Juan ya emmu na pekkem.
26: Ket to Apulus, timured nga nangisuru ito gigimungan diya Hudyu, ket itu to nakagicnaan de Prisila nge Akila iginan. Dikad pe inawis da ngarud ka baley da, se da nilawlawag igina dito madi na pekkem emmu maipanggep iya Dalan ne Apu Diyus.
27: Ket itun, to Apulus, gabay na ya mawe sumacwar kadiya pasurut niya Apu ka prubinsiya nga Akaya ngin, nga itu ya akin-sakup iya siyudad nga Kurintu. Ket dito kakabsat na ka pammati ka Epesu, gabay da ngarud no mawe sumacwar antuni. Itu nga nagsurat da kadito pasurut enna Akaya nga awaten da kuma nge Apulus. Ket ito dimateng nge Apulus ka Akaya, adu ya naitulung na kadito nagbalin nga mamati gapu iya tulung niya siaayat nga asi ne Apu Diyus.
28: Ket dito Hudyu nga madi pekkem mamati e Jesus, awan nangabakan da e Apulusin, gapu ito napasnec nga pannakidiskutir na igida. Ta orey iya imatang diya adu nga toley, nibasbasa na dito naisurat iya Bibliya nga pinanecnekkan na nga ya Kristu nga nikari ne Apu Diyus itun, itu nga tutu nge Jesus.