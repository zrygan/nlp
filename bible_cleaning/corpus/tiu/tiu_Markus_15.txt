1: Ito umagsapa ngin, nagiinnumanan dito pangpangulu diya agsirsirbi iya Templu, se dito panglakayen diya Hudyu, se dito manursuru iya Linteg, se amin dito duduma nga kunsehales. Ket kalpasan nito panagtutulag dan, pinungu da ngarud nge Jesusin, se da nipen iya edyan ne Gubernadur Pilatu win, ket niyawat da iginan.
2: Ket e Pilatu, sinaludsud na ngarud e Jesus nga kinunen na, Tutu kad nga ikew ya Ari diya Hudyu? kunen na.
: Ket kinunen ne Jesus igina, Nakagi mun, kunen na.
3: Ket dito pangpangulu diya agsirsirbi iya Templu, adu diya nipabpabasul da e Jesusin.
4: Ket e Pilatu, nagsaludsud manin igina nga kinunen na, Awan kad maisungbat mu igida? Magicnam met diya adu nga ipabpabasul da ikew! kunen na.
5: Ngem awan met latta nisungbat ne Jesus, ket nasdaaw ngarud nge Pilatu win.
6: Ket sigun iya gangey ne Pilatu, tunggal timpu niya Padaya Nitatalib, mangiruwar ka isa nga balud nga ibaga diya toltoley.
7: Ket uwed isa nga balud itun nga agnagan ka Barabas. Naisangabalud met yani kadito kabulun na nga pimatey ito timpu riribuc itun.
8: Ket diya toltoley, nawe da itun iya edyan ne Pilatu, ket inadeng da nga mangiruwar kuma ka isa nga balud para igida, sigun iya dinagun nga gangey na.
9: Ket kinunen ne Pilatu igida, Gabay nu kad nga idi nga Ari diya Hudyu ya iruwar ku para dakayu? kunen ne Pilatu.
10: Agten iyan to saludsud ne Pilatu kadito toltoley, ta emmu na nga gapu ngas met iya apal dito pangpangulu diya agsirsirbi iya Templu, to nangiyawatan da e Jesus igina.
11: Ngem dito pangpangulu diya agsirsirbi iya Templu, sinugsugan da mettin dito toltoley, tasun e Barabas nga gennung ya adngen da nga iruwar ne Pilatu.
12: Itu nga kinunen manin ne Pilatu igida, No agten iyan, nagan ngarud ya gabay nu nga pamaay ku idi nga toley nga awagan nu nga Ari diya Hudyu? kunen na.
13: Ket nip-ipkaw da nga kinunen da, Pailansam ka krus! kunen da.
14: Ket kinunen manin ne Pilatu igida, Ape kadi? Nagan ngarud ya basul na? kunen na.
: Ngem nakarkaru lugud to panangip-ipkaw da nga kinunen da, Pailansam ka krus! kunen da met latta.
15: Dikad pe gapu ta gabay ne Pilatu nga pagustuwan dito toltoley, pinairuwar na ngarud to Barabas igida. Ket e Jesus, pinasaplit ne Pilatu ka latiku, se na niyawat kadiya mangilansa ka krus.
16: Ket inalac ngarud diya suldadu nge Jesus, nga niyuneg da iya emwag niya palasiyu, nga itu ya baley niya Gubernadur, se da pinalbet amin dito kabulun da nga suldadu antuni.
17: Ket siuuyaw da nga nangkebal e Jesus ka biyuleta nga luput. Ket nangkawikew da met ka lanut nga agrasrasi, nga inariman da ka sinan-balangat, se da nisimpa iya ulu ne Jesus.
18: Ket nagindadayaw da met nga nangkablaaw e Jesusin, nga kinagkagi da nga siuuyaw igina nga, Wahey! Madaydayaw ka kuma nga ari diya Hudyu! kunen da.
19: Ket binacbaut da pe ya ulu na ka tabagan, se linutlutaban da met pe. Ket nagdokot da nga nagindadayaw met igina.
20: Ket ito nalpas dan nga inuy-uyaw, nipac da to biyuleta nga luputin, ket nikawwes da manin igina to sigud nga luput na. Kalpasan na, niruwar da tasun ipen da nga ilansa ka krusin.
21: Ket uwed met nasabet da iya dalan, nga isa nga iSirene nga agnagan ka Simon, nga igina ya ama de Alehandru nge Rupu. Sumungsungad yani nga toley iya siyudadin, nga naggayat iya away. Ket nipaagtu ngarud dito suldadu nga nipapilit ito Simon to krus ne Jesus.
22: Ket nipen da nge Jesus iya lugar nga maawagan ka Gulguta, nga kayat na nga kagiyen, Edyan Bangabanga.
23: Ket antuni, painuman da kuma nge Jesus ka basi ubas nga nalaukan ka napet nga agas nga mirra, ngem madi na met ininum.
24: Ket itun, nilansa dito suldadu iya krusin. Ket kalpasan nito panangilansa da, nagbibingayan da met diya luput na, nga nagbibinnunut da no nagan ya mabagi niya tunggal isa igida.
25: Ket alas nuwebe iya agsapa ngin ito panangilansa da.
26: Ket uwed pe pakaemmu nga naisurat antuni, nga itu ya pakaemmuwan ito naipabasul igina. Agten idi to naisurat: Ya Ari diya Hudyu.
27: Ket uwed da pe duwa nga tulisan nga naikumpas e Jesus, nga nailansa pe kadiya krus da. Ya isa, uwed iya madiwanan ne Jesus, ket ya isa, uwed iya makatigid na.
28: Ket iya agten iyan, natungpalin to naisurat iya Bibliya nga kunen na, Naibilang nga kabulun diya managdacdakec.
29: Ket diya toley nga timaltalib iyan, nagwingwingiwing da met nga siuuyaw, nga kinunen da e Jesus, Asey! Sepe ikew met to nangibaga nga lasangem ya Templu se ka mettas bangunen manin ka unus tellu nga algew!
30: No agten iyan ya pannakabalin mu, isalakam man ngarud ya beggi mun, ta umulug ka ngarud iyan nga krusin! kunen da.
31: Ket agten met pe dito pangpangulu diya agsirsirbi iya Templu se dito manursuru iya Linteg, ta nakipaglaclais da pe iya maipanggep e Jesus, nga kinunen da, Naisalakan na kanu diya duduma, ngem di na met maisalakan ya beggi nan.
32: Umulug kuma ngarudin iya krus na yan nga Kristu nga Ari kanu ka Israel. Ta no masingen tida nga makaulugin, ket mamati tida iginan, kunen da. Ket inuyaw met pe dito kabulun na nga nailansa pe ka krus.
33: Ket ito matuun itunin, gimicbet mettin ya amin nga lubung antuni nin, ket nagpaut to gicbet agingga ka alas tres iya gidam.
34: Ket ito alas tresin, pinumkaw met nge Jesus nga kinunen na ka nabileg, Eloy, Eloy, lama sabactani? nga kayat na nga kagiyen, Diyus ku, Diyus ku, ape nga binaybay-an nac?
35: Ket diya duduma kadito gasisikad antuni nga nakagicna ito kinagi ne Jesus, kinunen da, Nih! Denggen nu! Pecpekkawan na mettin to mammadtu nga Elyas, kunen da.
36: Ket ya isa igida, nanagtag itun nga nawe namet ka kapes. Nipaagsep na ka suka, se na nisugenget ka tabagan, tasun ipasepsep na kuma e Jesus, nga kinunen na, Iton tida! Singen tida no umbet lugud iyulug nito Elyas iya krus na, kunen na.
37: Ngem e Jesus, nagkerres ka nabileg gin, ket awan anges nan.
38: Ket enna Templu, napigis mettin itun to kurtina nga nanglinged iya uneg na, nga nagudduwa mettin manipud iya ngatu, nga nanglacpus iya gayad na.
39: Ket iya sangu nito krus nga nakailansaan ne Jesus, uwed nga gasisikad ya kapitan dito suldadu, nga nakasalupac igina. Ket ito nasingen na ya pannakatey ne Jesus, kinunen na, Pudnu met nga Anac ne Apu Diyus yani nga toley! kunen na.
40: Ket uwed da pe babey iya nabay-at ka eteng ito krus, ket nabuya da met to napasamac. Uwed kadiyan nge Marya nga iMagdala, se e Marya nga ina de Huse nge Santiyagu nga inaudi, se e Salume.
41: Diyan nga babey, simursurut da e Jesus itun nga nagsirsirbi igina ito kauwed na pekkem enna Galilya. Ket adu pe diya duduma nga babey iyan, nga igida pe diya nakibulun e Jesus ito nagpa-Herusalem itun.
42: Ket iyan nga algew, Biyernes nga Algew Panagisagana, nga itu ya algew sacbay niya Algew Ngilin. Ket gumidam met itunin.
43: Ket itun, uwed isa nga toley nga nagtured nga nawe ito edyan ne Gubernadur Pilatu. Nawe ngarud nagadeng ka pammalubus ne Pilatu nga alac na ya bangkay ne Jesus, ta gumidam mettin.
: Ket yan nga toley, ket e Huse nga taga-Arimatiya, nga isa nga mabigbig nga kunsehal diya Hudyu. Ket igina pe ya isa nga mangpadpadaan nga sinanama iya umbet nga panangituray ne Apu Diyus.
44: Ket nasdaaw ngarud nge Pilatu ito nadamag na nga natey nge Jesusin. Itu nga pinalbet ne Pilatu to kapitan diya suldadu, ket sinaludsud na no pudnu nga natey yin.
45: Ket gapu ito pammanecnec nito kapitan iya pannakatey na, nipalubus ne Pilatu nga alaken ne Huse to bangkayin.
46: Ket nawe ngarud ngimina nge Huse ka luput nga maawagan ka linen. Ket ito naidsag na to bangkayin, kinubit na ito luput nga linen, se na nipisuc iya isa nga tamen nga nailiyang ka batu. Ket kalpasan na, nangbukalig ka dackel nga batu nga nanggiset na ito tamen.
47: Ket nasingen met ne Marya nga iMagdala se e Marya nga ina de Huse, itu nga naemmuwan da to nakaitamennan ne Jesus.