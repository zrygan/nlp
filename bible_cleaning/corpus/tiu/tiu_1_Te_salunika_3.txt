1: Dikad pe ito napalausin to essut mi dakayu, nabaru, kunen mi, no mabati kami ngas nge Silas ka Atenas.
2: Ket ya nibon mi, e Timutyu nga kabsat tida nga kabulun mi nga agpaay e Apu Diyus iya pannakaisursuru niya Makaparagsac nga Damag maipanggep e Kristu. Nibon mi nga mawe mangpagaget se mangpabileg dakayu iya panamati nu.
3: Nibon mi ngarud nge Timutyu iya edyan nu tasun awan kuma mariribukan dakayu gapu kadiya pakaparparigatan nu. Ta sigud nu met nga emmu nga dactida nga mamati, mairaman tida ngarud ka pannakaparparigat.
4: Ta ito uwed kami pekkem iya edyan nu, nipacpakona mi nga nipalawag dakayu nga maparigatan tida nad met. Ket emmu nu ngarud nga tutu mettin, ta nadatnganin dakayu to agten ito kunen mi itun.
5: Ket itu ya gapu na nga nibon ku nge Timutyu, ta maalinasag gac kun iya danag ku. Nibon ku ngarud tasun emmuwen mi no nabileg pekkem ya panamati nu. Ta madanagan nac ngamin, kaynun no sinulisug nakayun nge Satanas, tasun awan sirsirbi yin nito bannug mi ito kauwed mi dakayu itun.
6: Ngem ita, simoli idi nin nge Timutyu. Ket nipadamag na ya makaparagsac nga sasaaden niya panamati se ayat nu. Nakagi na pe nga peyeng dakami kanu nga laglagipen nga siaanggem, se masut kayu kanu nga makasingen dakami nga agten met iya essut mi nga makasingen kuma dakayun.
7: Ket gapu iyan nga damag, kakabsat, maliwliwa kamin maipanggep dakayu. Ket orey adu ya pakasicsikuran se pakarigatan mi ennid, naragsakan kami pekkem gapu ito damag maipanggep iya nabileg nga panamati nu.
8: Ket ita, nakarinawa kamin, ta naemmuwan mi nga sipapati kayu iya Apu.
9: Ket se napalaus ya panagyaman mi e Apu Diyus gapu dakayu, ta dakayu met ya paganggemman mi iya imatang niya Diyus tida.
10: Ket orey algew-gabi, sipapasnec kami nga agad-adeng e Apu Diyus nga no mabalin, agsisingen tida kuma manin, tasun an-anayan mi kuma ya orey nagan na nga pagkurangan pekkem iya panamati nu.
11: Ket itan, no dakami, ya Diyus tida mettas nga Ama tida se ya Apu tida nga Jesus, igida kuma ya mangiturung iya ipeppen mi iya edyan nu.
12: Ket no dakayu, pagbalinen kuma niya Apu nga nabileg se napalaus nga unay ya panagayat nu iya tunggal isa dakayu iyan, se kadiya amin nga toley. Ta nabileg kuma met nga agten mettas iya panagayat mi dakayu.
13: Ket no agten iyan, pabilgen nad niya Apu diya panpanunut nu, tasun ig-igina ngas ya pangipaayan nu iya panagbiyag nu, nga awan nad pakapilawan nu iya imatang ne Apu Diyus nga Diyus se Ama tida, no umbet nad manin ya Apu tida nga Jesus agraman kadiya amin nga toley na.