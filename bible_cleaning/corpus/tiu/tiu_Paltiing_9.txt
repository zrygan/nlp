1: Ket itun, pinauni ngarud nito maikalima nga anghel to tangguyub nan, ket uwed nasingec nga arig nga bituwen manin nga niterkag iya lubungin. Ket to sinan-bituwen, naecdan met ka tulbec niya ruwangan niya nakaun-uneg nga ebbut iya ginet.
2: Ket linukatan met nito sinan-bituwen to ruwangan nito nakaun-uneg nga ebbut. Ket uwed rinumwar nga adu nga asuc, nga arig nga asuc nga agpangudu nga gayat iya simburyu niya dackel nga pagapuyan. Ket naasukan met ya amin nga abac lawa ngin, ket nalingdan pe yin ya sinag.
3: Ket itun, uwed da met sisibew nga nagtaud ito asuc, ket nagdessag da iya ginet tin. Naecdan dito sisibew ka kabaellan da nga mangpasakit, nga agten iya kabaellan diya gagamat nga uwed iya ginet.
4: Naibilin met igida nga madi da kanu mangpirdi kadiya rucruut winno diya kaykayu iya ginet, winno ya orey nagan na nga mula. Diyan nas kanu toley nga awan marka ne Apu Diyus iya muging da ya pasakitan da.
5: Madi napalubusan dito sisibew nga pumatey kadito toltoley, no di da ngas kanu napalubusan nga mangparigat kadito toltoley ka unus lima nga bulan. Ket nasakit ngarud to kagat da, nga agten iya ut-ut nga mapuut niya toley no siluden niya gagamat.
6: Ket iya unus niya lima nga bulan nga iyan, melug diya toley nga matey, ngem madi da met matey. Ngarud, gabay da nad met ya matey kuma ngin, ngem arig met nga italawan niya patey dan.
7: Ket ya langa dito sisibew nga nangpaspasakit kadiya toley, arig met nga kabayu nga nakasagana nga makigubatin. Ket uwed arig nga kuruna nga balituc nga naisimpa kadiya ulu da. Ket ya rupa da, agten met iya rupa niya toley.
8: Ket uwed met ebbuc da nga agten iya ebbuc niya babey nga toley. Ket diya ngipen da, agten met iya ngipen liyun.
9: Ket iya barukung da, uwed kabal da nga arig nga kabal nga landuc. Ket ito nagkakayab da, naungug met ya uni dito paypayac da, nga arig nga uni niya adu nga kalesa, no itagtagin diya kabayu nga usaren diya mawe mangraut iya paggugubatan.
10: Ket uwed met ipus se silud dito sisibew nga agten iya gagamat, ket itu ya pangpasakit da ka toley ka unus lima nga bulan.
11: Ket uwed met ari da nga mangituray igida, nga itu ya dakec nga anghel nga mangituray ito nakaun-uneg nga ebbut iya ginet. Ket ya nagan nito anghel, Abaddun no kagi Hebriyu, ket Apulyun met ya nagan na ka kagi Griyegu, nga kayat na nga kagiyen, Mangpukaw.
12: Ket itu yan to nona nga panagrigat diya toltoley. Ket ala! Uwed pekkem duwa nga sumarunu!
13: Ket itun, pinauni mettin nito maikanem nga anghel to tangguyub na, ket uwed nagicnac nga timec nga gayat ito pagdatunan nga balituc ito sangu ne Apu Diyus. Ket timaud met to timec kadito eppat nga sacgud nga naisaad ito kada suli nito pagdatunan.
14: Ket nagkagi met to timec ito maikanem nga anghel nga uwed tangguyub na, nga kinunen na, Ibukay mun dito eppat nga angheles nga nairaked enna dackel nga wangag nga Eyuprates, kunen na.
15: Ket iya agten iyan, naukasan ngarudin dito eppat nga angheles, ta agingga itun, nag-agton da nga sisasagana iya pakaibonan da iyan mettas nga uras, algew, bulan se dagun. Ta nadatngan itunin ya panangpukaw da iya pagkatlu diya amin nga toltoley iya lubung.
16: Ket uwed pe bungguy nga nakakabayu, nga kabulun dito angheles. Ket nagicnac met to bilang da, ket duwa nga gasut nga milyun met gayam ya bilang da.
17: Ket agten idi to naipasingen iyaken maipanggep kadito kabayu se dito nagsakey: Dito nagsakey, nalingdan met diya barukung da ka kabal nga nadgang, nga agten iya kulur niya apuy, se nangisit nga agten iya kulur niya batu nga sapiru, se nangila nga agten iya kulur niya burbura nga asupre. Ket diya ulu dito kabayu, arig met nga ulu niya liyun, ket agipugpugsu da ka apuy, asuc se asupre.
18: Ket dito apuy se asuc se burbura nga asupre nga rinumwar kadito musung dito kabayu, pakaiyarigan da ya tellu nga mangpukaw ka toley. Ket gapu kadidi nga tellu nga mangpukaw, natey met ya pagkatlu niya bilang diya amin nga toley iya lubung.
19: Ta uwed pannakabalin dito kabayu ito musung da, se iya ipus da pe, ta arig nga malaga dito ipus da, nga uwed ulu da. Ket didi pe to inusar da nga nangpasakit kadiya toltoley.
20: Ket diya duduma nga toley nga nakalasat kadidi nga panagrigat nga pakatayan, madi da met latta nagbabawi kadito dakec nga winangwangel da. Madi da nipac to panagtungpal da kadiya sacsairu se kadito didiyusen da nga bultu, nga agten kadito naariman ka balituc, pirac, burinsi, batu winno kayu. Ket didi latta dito dinaydayaw da, orey madi makasingen se makagicna winno makadalan didi.
21: Ket dito toley nga nakalasat, madi da met pe binabawi to panagpatpatey da ka toley, winno to pananggamgamut da, winno to pannakikamkamalala da se to panagtactakew da.