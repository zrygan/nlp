1: Omawon an Kagurangnan !
: Paladan an tawong may pagkatakot sa Kagurangnan ,
: na naoogma sa pagkuyog kan saiyang mga kabotan.
2: Magigin mapangyari sa daga an saiyang mga kapagarakian;
: an henerasyon nin mga matanos magigin paladan.
3: An saiyang pamilya magigin mayaman,
: asin siya magigin mauswag sagkod lamang.
4: An ilaw minaliwanag sa kadikloman para sa mga marahay na tawo,
: para sa mga maheherakon, maboot asin matanos.
5: Paladan an tawo na matinao asin mapinasubli,
: na dai nagdadaya sa saiyang negosyo.
6: An matanos na tawo dai masasala;
: gigiromdomon siya sagkod pa man.
7: Dai siya natatakot sa maraot na bareta;
: makosog an saiyang pagtubod asin nagsasarig siya sa Kagurangnan .
8: Dai siya nahahandal o natatakot;
: aram niyang madadaog an saiyang mga kaiwal.
9: Maugayon siya sa mga nangangaipo;
: dai nanggad nasusudya an saiyang pagkamaboot;
: siya magigin mapangyari asin gagalangan.
10: Nahihiling ini kan mga maraot asin naaanggot;
: minaparagot kan saindang mga ngipon dangan minahale;
: an saindang mga paglaom nawawara sagkod pa man.