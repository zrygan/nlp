1: Siring sa usa na hinihidaw an tubig na nagbubulos,
: an sakong kalag napupungaw saimo, O sakuyang Dios.
2: Napapaha an kalag ko sa buhay na Dios.
: Nuarin ako makakarani asin makakahiling kan lalawogon nin Dios?
3: Sakong mga luha an sakuyang pagkakan
: sa aldaw asin sa banggi;
: mantang danay na minahapot sako an mga kaiwal,
: Haen an saimong Dios?
4: Ini gabos nagigiromdoman ko
: kun binubuksan ko an sakuyang puso,
: kan pinapangenotan ko an kadaklan, pasiring sa harong nin Dios,
: mantang maogmang nagkukurahaw saka nag-aawit nin pasasalamat
: sarong katiriponan na nagseselebrar sa dakulang kaogmahan.
5: Tadaw ta mamondo ka, O kalag ko?
: Tadaw ta napupurisaw ka?
: Maglaom ka sa Dios;
: huli ta oomawon ko siya giraray,
: sakuyang tabang asin sakuyang Dios.
6: An sakong kalag mamondoon,
: kaya ika, O Dios, sakong ginigiromdom
: hale sa Jordan asin sa Hermon,
: patin sa Bukid nin Mizar.
7: Kairaroman nag-aapod sa kairaroman,
: sa ribok nin saimong mga katubigan;
: ako nalantopan kan saimong mga pagbulos
: asin kan gabos mong mga alon.
8: Kun aldaw ipinapahiling nin Kagurangnan an danay niyang pagkamoot;
: dangan kun banggi yaon sako an saiyang awit,
: sarong pamibi sa Dios nin sakuyang buhay.
9: Minasabi ako sa Dios, gapo kong panarigan,
: Tadaw ta ako saimong linilingawan?
: Tadaw ta padagos akong nagtitios
: huli kan pang-aapi kan sakong kaiwal?
10: An mga pag-olog-olog kan sakong mga kaiwal garo mga lugad na minapasakit sako,
: mantang padagos sindang naghahapot, Haen an saimong Dios?
11: Tadaw ta mamondo ka, O kalag ko?
: Tadaw ta napupurisaw ka?
: Maglaom ka sa Dios;
: huli ta oomawon ko siya giraray,
: sakuyang tabang asin sakuyang Dios.