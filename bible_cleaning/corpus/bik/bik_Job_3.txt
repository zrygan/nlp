1: Pakatapos kaini, nagtaram si Job asin minaldisyon an aldaw kan siya mamundag.
2: An sabi niya
3: Maldisyona an aldaw kan ako mamundag O Dios;
: maldisyona an banggi kan ako ipangidam!
4: Gibohang magin kadikloman an aldaw na idto!
: Dai mo na logod paggiromdomon an aldaw na idto; ni paliwanagan kan ilaw.
5: Giboha idtong magin sarong aldaw nin kamondoan saka mahibog na kadikloman;
: tahobi idto nin mga panganoron, asin paraa an aldaw.
6: Halea an bangging idto sa laog kan taon
: hare pagtugot na ibilang pa iyan;
7: ibilang mong mayong namundag sa bangging idto,
: bangging mayo lamang nin kaogmahan.
8: Sumpaon logod idto kan mga minasumpa kan aldaw,
: kan mga nakakapabangon sa Leviatan.
9: Hare pagtugot na magliwanag saiya an bitoon na makaaga;
: maglaom logod iyan sa pagdatong nin liwanag, na dai nanggad madatong,
: ni makahiling kan pirok kan kaagahon;
10: huli ta dai kaiyan sinerahan an pintoan kan tulak nin sakong ina,
: ni tinago sa sakong mata an kasakitan.
11: Tadaw ta dai ako nagadan sa tulak nin sakong ina
: o nagadan pakatapos na ako mamundag?
12: Tadaw ta inako ako kan mga tuhod nin sakong ina?
: Tadaw ta pinasuso niya ako sa saiyang daghan?
13: Ta kun kaidto nagadan na ako, kutana nasa pagpahingalo na ako,
14: nagkakatorog siring sa mga hade asin mga parahatol kan kinaban,
: na nagpatindog giraray kan suanoy na mga erokan.
15: Kutana nagkakatorog ako siring sa mga prinsipe,
: na nagpano kan saindang mga harong nin bulawan saka plata,
16: o nagkakatorog arog sa sarong aking gadan nang namundag.
17: Sa lulubngan minaontok kan saindang karatan an maraot
: asin nagkakaigwa nin pahingalo an mga napapagal.
18: Duman nagkakaigwa nin katoninongan an mga bilanggo,
: ligtas sa mga kurahaw asin magabat na mga pagboot.
19: An sadit asin an dakula yaon man duman,
: asin an oripon talingkas sa saiyang kagurangnan.
20: Tadaw ta itinutugot mong padagos na mabuhay an tawo sa kasakitan?
: Tadaw ta tinawan mo nin liwanag an mga tawong nasa kamondoan?
21: Hinahalat ninda an kagadanan, alagad dai iyan minadatong;
: mas boot pa ninda an lulubngan ki sa anoman na kayamanan.
22: Dai sinda naoogma sagkod na dai sinda nagagadan asin ilinulubong.
23: Tadaw ta itinatao an liwanag sa tawong an dalan natatago,
: dalan na sinerahan nin Dios?
24: Embes na magkakan, ako nagmomondo;
: asin sa pag-agrangay,
: dai nanggad ako napapaontok.
25: Gabos kong natatakotan saka nahahandalan nagkakatotoo.
26: Mayo akong katoninongan, mayong kapahingaloan,
: asin daing tapos an sakong kasakitan.