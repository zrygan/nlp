1: Magpasalamat kamo sa Kagurangnan , huli ta siya marahayon;
: an saiyang pagkamoot mayo nin kataposan.
2: Magpasalamat kamo sa Dios nin mga dios;
: an saiyang pagkamoot mayo nin kataposan.
3: Magpasalamat kamo sa Kagurangnan nin mga kagurangnan;
: an saiyang pagkamoot mayo nin kataposan.
4: Siya sana an nakakagibo nin darakulang ngangalasan;
: an saiyang pagkamoot mayo nin kataposan.
5: An mga langit linalang niya sa saiyang kadonongan;
: an saiyang pagkamoot mayo nin kataposan.
6: An daga itinugdok niya sa ibabaw kan katubigan;
: an saiyang pagkamoot mayo nin kataposan.
7: Ginibo niya an dakulang mga ilaw;
: an saiyang pagkamoot mayo nin kataposan;
8: an aldaw tanganing magtao nin liwanag sa bilog na aldaw;
: an saiyang pagkamoot mayo nin kataposan;
9: an bulan asin an mga bitoon tanganing magtao nin liwanag sa banggi;
: an saiyang pagkamoot mayo nin kataposan.
10: Mga panganay sa Egipto saiyang ginadan;
: an saiyang pagkamoot mayo nin kataposan.
11: Ilinuwas niya an Israel hale sa Egipto;
: an saiyang pagkamoot mayo nin kataposan;
12: huli kan saiyang makosog na kamot, asin mapangyaring takyag;
: an saiyang pagkamoot mayo nin kataposan.
13: Binanga niya an Dagat na Pula;
: an saiyang pagkamoot mayo nin kataposan;
14: an saiyang banwaan pinaagi niya sa tahaw kaiyan;
: an saiyang pagkamoot mayo nin kataposan;
15: alagad an Faraon asin an hukbo kaini linamos niya duman;
: an saiyang pagkamoot mayo nin kataposan.
16: An saiyang banwaan pinangenotan niya sa kalangtadan;
: an saiyang pagkamoot mayo nin kataposan.
17: Mapangyaring mga hade saiyang ginaradan;
: an saiyang pagkamoot mayo nin kataposan;
18: bantog na mga hade saiyang ginaradan;
: an saiyang pagkamoot mayo nin kataposan;
19: si Sihon, hade kan mga Amoreo;
: an saiyang pagkamoot mayo nin kataposan;
20: asin si Og, hade nin Basan;
: an saiyang pagkamoot mayo nin kataposan.
21: An saindang daga itinao niya bilang pamana;
: an saiyang pagkamoot mayo nin kataposan;
22: pamana ki Israel na saiyang sorogoon;
: an saiyang pagkamoot mayo nin kataposan.
23: Siya an nakagiromdom kan kita nagkadaraog;
: an saiyang pagkamoot mayo nin kataposan;
24: ilinigtas niya kita sa satong mga kaiwal;
: an saiyang pagkamoot mayo nin kataposan.
25: Siya an nagtatao nin kakanon sa gabos na nabubuhay;
: an saiyang pagkamoot mayo nin kataposan.
26: Magpasalamat kamo sa Dios nin langit;
: an saiyang pagkamoot mayo nin kataposan.