1: May maluwas na sarong supang sa pungo ni Jesse, asin sarong sanga an matalubo hale sa saiyang mga gamot.
2: An espiritu nin Kagurangnan maontok sa saiya,
: an espiritu nin kadonongan saka pakasabot,
: an espiritu nin hatol saka kosog,
: an espiritu nin pakaaram asin nin pagkatakot sa Kagurangnan .
3: An pagkaigwa nin pagkatakot sa Kagurangnan iyo an saiyang kaogmahan.
: Dai siya maghuhukom sosog sa nahihiling o nadadangog niya,
4: kundi sa katanosan huhukoman niya an dukha,
: asin hahatolan niya an mga mahuyo kan kinaban na mayo nin pinapalaen.
: Sa saiyang pagboot an mga tawo
: papadusahan, asin an mga maraot magagadan.
5: Paghahadean niya an saiyang banwaan na may katanosan saka kaimbodan.
6: An lobo mag-eerok sa kaibahan kan kordero;
: an ogbon na kanding mahigda kaiba an leopardo.
: An mga ogbon kan baka saka leon mag-iibahan,
: asin sarong sadit na aki an mag-aataman sainda.
7: An baka saka an oso sabay na magkakakan,
: asin an saindang mga ogbon magkataed na maghihigda;
: siring sa toro, an leon makakan nin dagami.
8: An sadit na aki dai maaano maski siya magkawat
: harani sa lungib kan makamandag na halas.
9: Mayo nin anoman na maraot na mangyayari sa sainda sa Sion, sa banal na bulod nin Dios,
: huli ta an kinaban magigin pano kan pakaaram nin Kagurangnan ,
: siring na an kadagatan pano nin katubigan.
10: Sa aldaw na iyan, an gamot ni Jesse matindog bilang sarong tanda para sa mga banwaan; hahanapon siya nin mga nasyon, asin magigin mamuraway an saiyang erokan.
11: Sa aldaw na iyan, gagamiton giraray nin Kagurangnan an saiyang kapangyarihan asin ipupuli an mga natada kan saiyang banwaan hale sa Asiria, Egipto, Patros, Etiopia, Elam, Babilonia, Hamath, asin sa mga baybayon kan dagat.
12: Iiitaas nin Kagurangnan an sarong bandera tanganing ipahiling sa mga nasyon na titiponon niya giraray an nawarak na banwaan nin Israel saka Juda dangan ibabalik niya sinda hale sa apat na poro kan daga.
13: Dai na pag-iimonan kan kahadean nin Israel an Juda, asin dai na magigin kaiwal nin Israel an Juda.
14: Kundi magkaiba sindang masalakay sa mga Filisteo sa solnopan asin sasamsaman an mga banwaan sa sirangan. Sasakopon ninda an banwaan nin Edom saka Moab, asin kukuyogon sinda kan banwaan nin Ammon.
15: Papamarahon nin Kagurangnan an dagat nin Egipto, asin madara siya nin mainit na doros tanganing pamarahon an Salog nin Eufrates, dangan pito sanang sadit na mga salog an saiyang itatada, tanganing pwedeng bumalyo diyan na naglalakaw an siisay man.
16: Dangan magkakaigwa nin tinampo hale sa Asiria, na aagihan kan natadang mga tawo nin Israel, siring na nagkaigwa man nin tinampo an saindang mga ginikanan kan magluwas sinda sa Egipto.