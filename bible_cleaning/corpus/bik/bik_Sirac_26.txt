1: Paladan an agom na lalaki na igwa nin marahay na agom; madodoble an bilang kan mga taon nin saiyang buhay.
2: An maimbod na agom na babae nakakapaogma sa saiyang agom, asin magkakaigwa nin kapanoan an mga aldaw kaini sa katoninongan.
3: An marahay na agom na babae ibibilang sa mahalagang mga bendisyon na itinatao sa mga may pagkatakot sa Kagurangnan.
4: Mayaman man o dukha, magigin maogma sinda asin magayagaya an lalawogon.
5: Igwa nin tolong bagay akong natatakotan, asin saro pa na orog kong natatakotan: mga pakaraot na pinapalakop sa banwa, pagtiripon nin mga lalaking mayong marahay na katuyohan, salang sumbongan mga ini orog pa ki sa kagadanan.
6: Alagad an babaeng nagseselos sa kapwa niya babae iyo an dahelan nin kamondoan nin puso; an sobrang pagtaram niya iyo an nagpapahayag kaiyan sa gabos.
7: An maraot na agom na babae nakakaagid sa sakal na dai nakakahusto. An pagpupugol sa saiya nakakaagid sa pagkapot sa sarong uyang.
8: An sarong burat na babae sarong hilingon na nakakapaanggot; dai niya kayang tahoban an makasosopog niyang gawe.
9: Mamimidbidan mo an sarong babae na bakong maimbod sa agom huli sa nagmamawot asin nandadagka niyang mga mata.
10: Bantayan mo nin marahay an sarong aking babae na matagas an payo, ta tibaad kun makakua siya nin oportunidad, gamiton niya iyan sa ikakapahamak man sana niya.
11: Kun sobra an tagas kan saiyang boot, magin maingat ka, asin dai ka na manibago kun magkasala siya saimo.
12: Bubukahon niya an saiyang mga tabay saen man na lugar para sa kiisay man na lalaki, siring na an sarong napapahang parabyahe mainom kan anoman na tubig na manumpongan niya.
13: An maboot na agom na babae iyo an kaogmahan nin saiyang agom; an saiyang mga kakayahan iyo an nagpapakosog kan saiyang agom.
14: An sarong bakong matinaram na agom na babae sarong regalo nin Kagurangnan. An siring na pagdisiplina nin kalag orog pang mahalaga ki sa anoman na yaman.
15: An sarong simpleng agom na babae igwa nin mayong kataposan na kagayonan; iyan sarong kalidad na dai pwedeng sukolon.
16: An gayon nin sarong marahay na agom na babae sa saiyang husay na harong nakakaagid sa aldaw na nagliliwanag kun odto sa kalangitan nin Kagurangnan.
17: An magayon niyang lalawogon saka hawak nakakaagid sa nagliliwanag na ilaw sa banal na kandelero sa Templo,
18: asin arog sa bulawan na lawas kaiyan na napapatugmad sa platang patungtongan an saiyang mga tabay saka makosog na mga bitis.
28: Igwang duwang bagay na nakakapamondo sako, asin an ika-tolo nakakapaanggot sako
: sarong soldados na nagin dukha,
: madodonong na mga tawo na dai ginalangan,
: asin sarong matanos na tawo na nagin maraot.
: Papadusahan nin Kagurangnan an siring na tawo nin kagadanan!
29: Masakit nin marahay para sa sarong negosyante na makalikay sa paggibo nin karatan; an gabos na nagtitinda nagkasala.