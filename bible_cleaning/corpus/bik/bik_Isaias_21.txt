1: Iyo ini an mensahe dapit sa Babilon. Siring sa sarong aripuros na minaagi sa Negeb hale sa kalangtadan, an kasakitan maabot hale sa sarong makatatakot na daga.
2: Nakahiling ako nin sarong bisyon nin mangirhat na mga pangyayari, sarong bisyon nin pagpasaluib asin pagkagaba.
: Magsalakay ka, hukbo nin Elam! Palibotan mo an mga syudad, hukbo nin Media! Oontokon na nin Dios an pagtios na dara kan Babilon.
3: An nahiling saka nadangog ko sa bisyon nagdara sako nin kamondoan asin kulog, kulog na arog kan namamatean nin sarong babaeng nangangaki.
4: Nagtatalibong an sakong panhiling asin nagtatakig ako sa takot. An kabanggihon na sakong minawot nagdara sako nin katakotan.
5: Sa bisyon, nahiling ko an inandam na bangkete; an mga ibiniklad na alpombra na tutukawan kan mga bisita. Nagkakakan saka nag-iinom sinda. Dangan nadangog an pagboot: Mga opisyal! Andama nindo an saindong mga kalasag!
6: Dangan sinabihan ako nin Kagurangnan, Lakaw asin magbugtak ka nin bantay; sabihan mo siyang ipahayag an saiyang nahihiling.
7: Kun makahiling siya nin mga lalaking nakakabayo na manduwa-duwa, asin nin mga lalaking nakalunad sa mga asno saka mga kamelyo, kaipuhan bantayan niya sinda nin marahay.
8: Dangan nag-apod an bantay, Kagurangnan, aldaw-banggi akong nagbabantay sa sakong namumugtakan.
9: Dangan duminatong tolos an mga nakakabayo; manduwa-duwa sinda. Ipinahayag kan bantay an saiyang nahiling, Nagbagsak na an Babilon! Parasa na an gabos na ladawan na saindang sinamba.
10: Banwaan kong Israel, gininik kang arog sa trigo, alagad ipinapahayag ko saimo ngunyan an marahay na bareta na nadangog ko sa Kagurangnan nin mga hukbo, an Dios nin Israel!
11: Iyo ini an mensahe dapit sa Edom. Igwang nag-aapod sako hale sa Edom, Parabantay, pirang oras pa bago mag-aga? Sagkod nuarin matatapos an banggi?
12: Nagsimbag ako, Madali na an aga, alagad maabot giraray an banggi. Kun boot mong maghapot giraray, magbalik ka asin maghapot.
13: Iyo ini an mensahe dapit sa Arabia.
: Kamong mga taga Dedan, na an mga parabaklay nagkakampo sa kaawagan nin Arabia,
14: tawan nindo nin tubig an mga napapaha na minadolok saindo. Kamong mga taga Tema, tawan nindo nin pagkakan an mga nagpapaili saindo.
15: Huli ta nagdudulag sinda sa mga espadang andam sa paggadan sainda, sa mga bosog na madali nang butasan, sa gabos na pag-alaman nin gera.
16: Dangan sinabihan ako nin Kagurangnan, Sa laog sana nin sarong taon, mapapara an kamurawayan kan mga tribu nin Kedar.
17: An mga parapana nin Kedar iyo an pinakamaisog sa gabos, alagad dikit sana sa sainda an matatada. Ako, an Kagurangnan Dios nin Israel, an nagtaram.