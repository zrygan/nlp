1: An namomoot sa disiplina namomoot sa pakaaram, alagad mangmang an naoongis sa pagsagwe.
2: Nawiwilihan nin Kagurangnan an marahay na tawo, alagad pinapadusahan niya an nag-iisip nin karatan.
3: Mayo nin tawo na pinapapusog kan karatan, alagad an marahay na tawo dai nanggad matatanyog.
4: An marahay na babae orgulyo asin kaogmahan kan saiyang agom, alagad an babaeng minadara nin kasosopgan sa saiyang agom garo helang na kanser sa saiyang mga tolang.
5: Marahay an mga kaisipan kan matanos; an mga plano kan maraot pano nin pandadaya.
6: An mga tataramon kan maraot nakakagadan, alagad an mga tataramon kan matanos minaligtas nin mga tawo.
7: An mga maraot nagagadan asin mayong iwinawalat na kapagarakian, alagad an mga pamilya kan mga matanos magdadanay sagkod lamang.
8: Inoomaw an sarong tawo huli sa saiyang kadonongan, alagad isinisikwal an tawong may bikong kaisipan.
9: Mas marahay an magin ordinaryong tawo na nagtatrabaho para sa saiyang ikabubuhay ki sa magsagin-sagin na dakulang tawo alagad mayo nin kinakakan.
10: Inaataman kan marahay na tawo an saiyang mga hayop, alagad dai naheherak sa sainda an maraot.
11: An mahigos na paraoma igwa nin dakul na kakanon, alagad kalolongan an magsayang nin panahon sa mayo nin halagang mga proyekto.
12: Marurumpag an makosog na tore kan maraot, alagad an matanos dai nanggad matatanyog.
13: An maraot na tawo nasisiod kan sadiring tataramon, alagad nakakalikay sa anoman na pag-alaman an matanos.
14: Babalosan ka sosog sa saimong mga tataramon saka mga gibo; makakamtan mo an maninigo sa saimo.
15: An lolong danay na naghohona na siya an tama, alagad an madonong naghihinanyog sa hatol.
16: Nahihiling tolos sa lolong an pagkauyam, alagad an madonong dai nagtatao nin halaga sa insulto.
17: An nagtataram kan katotoohan nagsasaksi sa katanosan, alagad an bakong totoong saksi nagtataram nin kaputikan.
18: An makulog na mga tataramon arog sa espada, nakakalugad nin hararom, alagad an mga tataramon kan madonong nakakabolong.
19: Halipot an buhay kan kaputikan, alagad nabubuhay sagkod lamang an katotoohan.
20: An kadayaan iyo an nasa puso kan mga nag-iisip nin karatan, alagad igwa nin kaogmahan an nagpaplano nin karahayan.
21: Mayo nin maraot na maabot sa matanos, alagad an tampalasan pano nin kasakitan.
22: Nauuyam an Kagurangnan sa mga putikon, alagad nawiwili siya sa mga tawong nag-ootob kan saindang panuga.
23: Dai ipinaghahambog kan madonong na tawo an saiyang naaaraman, alagad ipinapahayag kan lolong an saiyang kalolongan.
24: An kahigosan iyo an matao saimo nin kapangyarihan; an pagigin hugakon iyo an madara saimo sa kaoripnan.
25: An kahaditan minapagabat kan puso nin tawo, alagad minapaogma saiya an marahay na tataramon.
26: An matanos na tawo iyo an giya kan saiyang katood, alagad an dalan kan maraot minapasiring sa pagkalagalag.
27: Kun hugakon ka, dai mo makakamtan an mawot mo, alagad kun mahigos ka, magkakaigwa ka nin mahalagang kayamanan.
28: An katanosan iyo an dalan pasiring sa buhay; an karatan iyo an dalan pasiring sa kagadanan.