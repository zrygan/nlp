1: Pinili nin Kagurangnan si Ciro na magin hade.
: Pinili niya ini nganing sakopon an mga nasyon;
: sinusugo niya siya tanganing halean nin kapangyarihan an mga hade;
: bubukasan nin Kagurangnan an mga trangkahan nin mga syudad para saiya.
: Sinasabihan nin Kagurangnan si Ciro,
2: Ako mismo an maandam kan aagihan mo;
: an kabukidan saka kabubuldan papantayon ko.
: An mga bronseng trangkahan sakong gagabaon
: asin an mga lansang na barat sakong babarion.
3: An mga kayamanan hale sa madiklom saka tagong mga lugar itatao ko saimo,
: dangan maaaraman mo na ako an Kagurangnan ,
: asin na inapod ka sa saimong ngaran kan Dios nin Israel.
4: Pinipili taka tanganing tabangan mo an sakong sorogoon na Israel,
: an banwaan na sakong pinili.
: Tinawan taka nin dakulang onra, maski dai mo pa ako namimidbidan.
5: Ako an Kagurangnan ; pwera sako mayo na nin ibang Dios.
: Tatawan taka kan kosog na kaipuhan mo,
: maski dai mo pa ako namimidbidan.
6: Ginigibo ko ini tanganing an gabos magpoon sa sarong poro kan kinaban sagkod sa ibong na poro
: makaaram na ako an Kagurangnan
: asin pwera sako mayo na nin ibang dios.
7: Linalalang ko an liwanag saka an kadikloman;
: nagpapadara ako nin bendisyon saka kapahamakan.
: Ako, an Kagurangnan , an naggigibo kan gabos na iyan.
8: An kapangganahan ipapadara ko hale sa langit arog sa uran;
: mabuka an daga tanganing akoon iyan,
: dangan mamumunga nin hustisya saka katalingkasan.
: Ako, an Kagurangnan , an magibong mangyari iyan.
9: Herak man sa nakikipasuhay sa kaggibo saiya,
: an sarong koron sa paragibo nin koron!
: Minahapot daw an laboy
: sa paragibo nin koron kun ano an ginigibo kaini?
: Minareklamo daw an koron na dai tatao an naggibo saiya?
10: May nangahas na daw na maghapot sa saiyang mga magurang,
: Tadaw ta siring kaini an pagkagibo nindo sako?
11: An Kagurangnan , an banal na Dios nin Israel,
: an nagtataong direksyon sa maabot pang panahon, nagsasabi
: Mayo kamong deretso na maghapot sako dapit sa sakong mga aki
: o magsabi sako kan dapat kong gibohon!
12: Ako an naggibo kan kinaban
: asin naglalang kan katawohan nganing mag-erok diyan.
: Inunat ko an kalangitan huli sa sakong kapangyarihan;
: pinagbobotan ko an aldaw, an bulan, asin an kabitoonan.
13: Ako mismo an nag-apod ki Ciro tanganing otobon an sakuyang katuyohan
: asin pakarahayon an gabos na bagay.
: Tatanoson ko an lambang dalan na saiyang aagihan.
: Hihirahayon niya an sakong syudad, an Jerusalem,
: asin tatalingkasan niya an sakong banwaan
: bakong huli sa bayad o sa suhol.
: An Kagurangnan nin mga hukbo an nagtaram.
14: An Kagurangnan nagsasabi sa Israel,
: Mapapasaimo an kayamanan nin Egipto saka Etiopia,
: asin magigin mga oripon mo an haralangkaw na lalaki nin Seba;
: magsusunod sinda saimo na nakakadena.
: Maluhod sinda sa atubang mo asin masabi,
: An Dios kaiba mosiya sana an Dios.
15: An Dios nin Israel, na nagliligtas kan saiyang banwaan,
: sarong Dios na dai nagpapahiling.
16: An mga naggigibo nin mga ladawan mapapasopog
: asin mawawaraan nin onra.
17: Alagad ilinigtas nin Kagurangnan an Israel,
: asin magdadanay sagkod lamang an saiyang kapangganahan;
: dai nanggad siya mapapasopog asin mawawaraan nin onra sagkod pa man.
18: Linalang nin Kagurangnan an kalangitan
: siya sana an Dios!
: Pinorma niya asin ginibo an kinaban
: pinapusog niya iyan asin iyan magdadanay.
: Dai niya iyan ginibong sarong lugar na mamondo,
: kundi ginibo niyang sarong lugar na eerokan nin tawo.
: Siya iyo an nagsasabing, Ako an Kagurangnan ,
: asin pwera sako mayo na nin ibang dios.
19: Bakong sa hilom kan ako magtaram
: asin dai ko tinago an sakong katuyohan.
: Dai ko hinagad sa banwaan nin Israel
: na hanapon ako sa mamondong lugar.
: Ako an Kagurangnan , asin nagsasabi ako kan katotoohan;
: ipinapahayag ko kun ano an tama.
20: Nagsasabi an Kagurangnan ,
: Magtiripon kamo asin madya, mga namamanwaan kan mga nasyon,
: kamo gabos na nagkatarada kan marumpag an imperyo;
: dumolok kamo sa hukoman!
: An mga tawong nagpaparada kaiba an saindang mga ladawan na kahoy
: asin namimibi sa mga dios-dios na dai makakaligtas sainda
: an mga tawong iyan mayong naaaraman!
21: Madya asin daraha nindo an saindong kaso sa hukoman;
: tugoteng magpaharapot-hapot an mga isinumbong.
: Siisay kaidto an naghula kun ano an mangyayari?
: Bakong ako, an Kagurangnan , an Dios na nagliligtas kan saiyang banwaan?
: Pwera sako mayo na nin ibang dios.
22: Madya kamo sako ngunyan asin makakaligtas kamo,
: mga tawo sa bilog na daga!
: Huli ta ako an Dios, asin
: pwera sako mayo na nin ibang dios.
23: Totoo an sakong panuga, asin dai iyan maliliwat.
: Tudok sa puso na nanunuga ako sa gabos
: Madolok an lambang saro asin maluhod sa sakong atubang
: patin masumpa sa sako nin kaimbodan.
24: Masabi sinda na sa paagi ko sana
: makukua an kosog saka an kapangganahan;
: alagad magtitios nin kasosopgan an gabos na naoongis sako.
25: Ako, an Kagurangnan , an maligtas sa gabos
: na kapagarakian ni Jacob, asin oomawon ninda ako.