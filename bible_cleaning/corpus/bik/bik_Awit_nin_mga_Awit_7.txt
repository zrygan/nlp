1: Magayon nin marahay an saimong mga bitis sa sulot mong sandalyas,
: o daragang garo reyna!
: An porma kan saimong mga hita garo mga alahas
: na ginibo nin sarong eksperto.
2: An saimong pusod garo matalimon na mangko
: na dai nawawaraan nin tinimplang arak.
: An saimong puson garo tambak nin trigo,
: na napapalibotan nin mga lirio.
3: An saimong daghan garo kambal na ogbon nin usa.
4: An saimong liog garo toreng marpil.
: An saimong mga mata garo mga sapa nin Hesbon,
: sa may trangkahan nin Bat-rabbim.
: An saimong dungo garo tore nin Lebanon,
: na minadungaw sa Damasco.
5: An saimong payo nakakabaing sa Bukid nin Carmelo.
: An sinalapid mong buhok nagkikintab arog sa pinong seda;
: an gayon kaiyan nakakabihag nin hade.
6: Magayon ka nin marahay, O namomotan;
: an itinatao kan saimong pagkamoot bilog na kaogmahan.
7: An saimong tindog siring sa kahoy na palma,
: asin an saimong daghan nakakaagid sa mga bunga kaiyan.
8: Sasakaton ko an poon nin palma asin mamumugol ako sa saiyang mga sanga.
: Para sako, an saimong daghan siring sa mga pungot nin ubas,
: an parong kan saimong hinangos arog sa mansanas,
9: asin an saimong ngoso siring sa pinakamarahay na arak.
: Pabulosa an arak pasiring sa sakong namomotan,
: magbubulos sa ibabaw kan saiyang mga ngabil saka ngipon.
10: Sadiri ako kan sakong namomotan, asin ako an saiyang minamawot.
11: Madya, sakong namomotan, maduman kita sa kaomahan
: asin magkatorog kita sa mga baryo.
12: Mabangon kitang amay asin maduman sa mga ubasan
: tanganing hilingon kun nagdadahon na an mga balagon,
: kun nagbubukad na an mga burak
: asin kun nagbuburak na an mga granada.
: Duman ko itatao saimo an sakong pagkamoot.
13: Mapaparong mo an hamot kan mga mandragora,
: asin an gabos na piling bunga yaon sa may pintoan nyato.
: O namomotan, tinagamahan taka kan gabos na piling bunga, an daan saka an bago.