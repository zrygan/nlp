1: O Dios, isinikwal asin rinonot mo kami;
: naanggot kaalagad balikan mo kami.
2: Pinalinog mo an daga asin pinabuka;
: an mga gatak pakarahaya, huli ta narurumpag.
3: Pinasakitan mo nin makuri an saimong banwaan;
: pinainom mo kami nin arak kaya kami nagsasayasay.
4: Pinatanidan mo an mga may pagkatakot saimo,
: tanganing makadulag sa pana kan kaiwal.
5: Huli kan saimong kosog, kami saimong ligtasan;
: simbaga an samong pamibi, tanganing makaligtas an banwaan na saimong namomotan.
6: Nagtaram an Dios hale sa saiyang santwaryo,
: Sa kaogmahan, an Shekem babangaon ko,
: an Kapantayan nin Sukkot hihirason ko.
7: Sakuya an Gilead, sakuya an Manases;
: an Efraim an sakuyang helmet,
: an Juda an sakuyang setro.
8: An Moab gagamiton kong hanawan;
: itatapok ko sa Edom an sandalyas ko,
: bilang tanda na iyan nasasadirihan ko.
: Ako makurahaw ta dinaog ko an mga Filisteo.
9: Siisay an madara sako sa pinapusog na syudad?
: Siisay an magiya sako pasiring sa Edom?
10: Isinikwal mo na daw kami, O Dios?
: Dai ka na daw maiba sa samong mga hukbo?
11: Tabang tumang sa kaiwal itao mo samo,
: huli ta mayong halaga an tabang nin tawo.
12: Kun kaiba nyato an Dios, kita manggagana;
: siya an maronot kan mga kaiwal ta.