1: Aki ko, kun ika nanuga na magbabayad kan utang nin iba,
2: magagakodan ka kan sadiri mong tataramon, masisiod ka kan sadiri mong panuga.
3: Kun siring, aki ko, mapapairarom ka sa kapangyarihan niya, alagad ini an paagi tanganing makatalingkas ka diyan: magduman ka tolos saiya asin makiolay ka na talingkasan ka niya sa ginibo mong panuga.
4: Dai ka magkatorog ni mag-ontok tanganing magpahingalo;
5: iligtas mo an saimong sadiri arog kan gamgam o kan usang nagdudulag sa paraayam.
6: Tawong hugakon, hilinga an mga tanga; masdan mo an saindang pamumuhay asin magin madonong ka.
7: Mayo sinda nin lider, opisyal o pamayo,
8: alagad nagtitipon sinda nin kakanon kun tig-init; nag-aandam sinda para sa tiglipot.
9: Sagkod nuarin ka maghihigda, o tawong hugakon? Nuarin ka mabangon sa saimong pagkakatorog?
10: Kadikit na pagkatorog, kadikit na pagtungka, kadikit na pagkurumo sa pagpahingalo,
11: asin masalakay saimo an kadukhaan siring sa armadong mahabon.
12: An sarong mayong halaga asin maraot na tawo minalibot sa pagpalakop nin mga kaputikan.
13: Minakimlat siya kan mata saka minapasabot sa paagi kan mga bitis saka mga muro niya tanganing madaya ka.
14: Karatan an nasa laog kan madaya niyang puso; maski saen, siya an nagpopoon nin iriwal.
15: Huli kaini, biglang maabot saiya an kapahamakan, asin an lugad na makukua niya dai nanggad mabobolong.
1619: Pitong bagay an ikinakaongis asin ikinakauyam nin Kagurangnan
: An kapaabaw-abawan,
: an putikon na dila,
: an mga paragadan nin mga tawong mayo nin sala,
: an puso na nagmumukna nin mga maraot na plano,
: an mga bitis na naghihidali sa paggibo nin karatan,
: an saksi na nagpuputik,
: asin an tawong dahelan nin pag-iriwal kan mga magkaratood.
20: Aki ko, sunodon mo an pagboot kan saimong ama, asin dai mo ipagsikwal an itinukdo kan saimong ina.
21: Danay na rimposon mo iyan sa saimong puso.
22: An saindang katukdoan iyo an mangengenot saimo kun ika maglakaw, an magbabantay saimo kun banggi, asin an maghuhulit saimo kun aldaw.
23: Huli ta an togon sarong ilaw asin an katukdoan sarong liwanag, saka an mga pagsagwe mga dalan nin buhay.
24: Ililikay ka kaini sa maraot na babae, sa mahamis na dila kan agom nin ibang lalaki.
25: Dai ka magpadagka sa saiyang gayon, ni magpasiod sa saiyang mapandagkang mga mata.
26: Matatandanan nin lalaki an sarong maraot na babae sa halaga nin sarong tinapay, alagad an pakidorog sa bakong agom katimbang kan saiyang buhay.
27: Makikilik daw nin sarong tawo an kalayo na dai masulo an saiyang gubing?
28: Makakalakaw daw siya sa ibabaw kan mga baga na dai mapaso an mga bitis niya?
29: Siring kaiyan an pagdorog sa agom nin ibang lalaki; an siisay man na minagibo kaiyan magtitios.
30: Bakong ikinakaongis an sarong mahabon na naghabon nin kakanon, maski pa siya nagugutom?
31: Kun siya madakop, magbabayad siya nin pitong beses; ibabayad niya an gabos niyang rogaring.
32: An nakikidorog sa bakong agom mayo nin marahay na kaisipan; rinaraot man sana niya an saiyang sadiri.
33: Mga lugad asin pagkawara nin onra an saiyang makukua; sagkod pa man dai mahahale an saiyang kasosopgan.
34: An pag-imon iyo an nakakapaanggot sa sarong agom na lalaki; mayo nin kasagkoran an saiyang pagbalos.
35: Dai siya maako nin anoman na bayad, ni mahahale an saiyang kaanggotan huli sa mga regalo.