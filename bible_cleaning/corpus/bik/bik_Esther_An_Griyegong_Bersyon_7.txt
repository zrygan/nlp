1: Kaya nagkakan sa kaibahan ni Esther an hade saka si Haman
2: sa ikaduwang beses. Mantang nag-iinom sinda nin arak, naghapot giraray an hade, Reyna Esther, ano an nasa boot mo? Sabihan sako asin mapapasaimo iyan. Maski an kabanga kan sakong kahadean itatao ko saimo.
3: Nagsimbag si Reyna Esther, Kun pagrahayon kan mahal na hade na itao an sakong kahagadan, an sakong mawot iyo na ako asin an sakong mga kahimanwa mabuhay.
4: Ako asin an sakong banwaan ipinabakal sa kaoripnan; an samong rogaring sinamsam, asin ngunyan madali na kaming puhoongabos kami, kaiba an samong kaakian, magigin mga oriponasin nagkaalo sana ako. Bakong matanos na an samong kaiwal magin sarong opisyal kan hade.
5: Hinapot ni Hadeng Jerjes si Reyna Esther, Siisay an tawong nangahas na gumibo nin siring? Haen siya?
6: Nagsimbag si Esther, An samong kaiwal asin kalaban iyo ining maraot na si Haman!
: Dangan natakot si Haman sa atubangan kan hade asin kan reyna.
7: Anggot nin marahay na nagtindog an hade, dangan nagduman sa tatamnan kan palasyo. Nahiling ni Haman na desidido an hade na padusahan siya, kaya nagpawalat siya tanganing makimaherak ki Reyna Esther.
8: Minadapa pa sana si Haman sa tukawan ni Esther kan magbalik an hade hale sa tatamnan. Pakahiling kaini, nagkurahaw an hade, Lulupigan mo an sakong agom digdi sa sakong palasyo?
: Kan madangog ini ni Haman, nagtalikod siya huli sa kawaraan nin paglaom.
9: Nagsabi an saro sa mga eunuko na an ngaran Bogatan, Bako sana iyan kundi sarong bitayan na beynte y dos metros an langkaw an napapatindog sa may harong ni Haman. Ipinagibo niya ini para ki Mardokeo, na nagpatanid saimo dapit sa planong paggadan saimo!
: Nagboot an hade, Bitayon nindo duman si Haman!
10: Kaya binitay ninda si Haman sa bitayan na inandam niya para ki Mardokeo. Dangan napara an kaanggotan kan hade.