1: Kagurangnan , naherakan mo an saimong daga;
: ibinalik mo an mga kayamanan ni Jacob.
2: Pinatawad mo an kasombikalan kan saimong banwaan;
: pinatawad mo an gabos nindang kasalan.
3: Pinugol mo an saimong kaanggotan;
: pinakulpa mo an labi-labi mong kaanggotan.
4: Ibalik mo kami, O Dios nin samong kaligtasan;
: halea an saimong hinanakit sa samo.
5: Maaanggot ka daw samo sagkod lamang?
: Papahaloyon mo daw an saimong kaanggotan sagkod sa gabos na kapagarakian?
6: Ibalik mo giraray samo an buhay,
: tanganing mag-ogma sa saimo an banwaan mo.
7: Ipahiling mo an danay mong pagkamoot, Kagurangnan ,
: asin itao mo samuya an saimong kaligtasan.
8: Nagdadangog ako kan itinataram nin Dios na Kagurangnan ,
: huli ta ipinapahayag niya an katoninongan sa saiyang banwaan,
: sa saiyang mga banal, na dai na mabalik sa saindang kasombikalan.
9: Totoong harani na an kaligtasan para sa mga may pagkatakot saiya,
: nganing an kamurawayan mag-erok sa daga.
10: An pagkamoot asin an pagkamaimbod magtutuparan;
: an katanosan asin an katoninongan maghahadokan.
11: An pagkamaimbod matalubo sa daga;
: an katanosan madungaw hale sa langit.
12: Papauswagon kita nin Kagurangnan ;
: dakul an magigin ani kan satong kaomahan.
13: An katanosan mangengenot sa Kagurangnan ,
: maandam kan dalan na saiyang lalakawan.