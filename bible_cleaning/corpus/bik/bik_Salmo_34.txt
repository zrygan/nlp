1: Danay akong magpapasalamat sa Kagurangnan ;
: dai ako maontok sa pag-omaw saiya.
2: An sakong kalag mag-oogma sa Kagurangnan ;
: magdangog logod asin mag-ogma an mga nasasakitan.
3: Ipagrukyaw nyato an Kagurangnan ;
: sarabay tang ipagrukyaw an saiyang ngaran!
4: Namibi ako sa Kagurangnan ,
: asin sinimbag niya ako;
: ilinigtas niya ako sa gabos kong katakotan.
5: Maghiling saiya asin magin maogma;
: tanganing dai masopog an saindang lalawogon.
6: Minaapod an dukha, asin sinisimbag nin Kagurangnan ;
: iliniligtas niya sa gabos na kasakitan.
7: An mga natatakot sa Kagurangnan binabantayan kan anghel niya,
: asin iliniligtas sinda sa pag-alaman.
8: Aramon nindo kun gurano karahay an Kagurangnan .
: Paladan an nagpapaili sa saiya.
9: Matakot kamo sa Kagurangnan , kamo gabos na banal,
: huli ta an mga natatakot saiya igwa kan gabos nindang kaipuhan.
10: Maski an mga leon nagugutom sa kakulangan nin pagkakan,
: alagad an nagkukuyog sa Kagurangnan dai pagkukulangon nin mga marahay na bagay.
11: Madya kamo, mga aki, dangoga ako,
: asin tutukdoan ko kamo kan pagkatakot sa Kagurangnan .
12: Boot nindong mabuhay sa kaogmahan?
: Mawot nindo an halawig na buhay asin kaogmahan?
13: Pugolan nindo an saindong dila sa pagtaram nin karatan,
: asin an saindong ngoso sa pagtaram nin kaputikan.
14: Talikdan an karatan asin maggibo nin karahayan;
: hingowahon na makamtan an katoninongan.
15: Binabantayan nin Kagurangnan an mga matanos
: asin dinadangog niya an saindang inagrangay;
16: alagad saiyang kinakalaban an mga naggigibo nin karatan,
: tanganing kun sinda magadan, dai na magiromdoman.
17: Kun minaagrangay an mga matanos, dinadangog nin Kagurangnan ;
: iliniligtas niya sinda sa gabos nindang kasakitan.
18: Harani an Kagurangnan sa mga nagmomondo;
: iliniligtas niya an mga nawaraan nin paglaom.
19: Kadakul an tinitios kan matanos,
: alagad iliniligtas siya nin Kagurangnan sa mga iyan gabos.
20: Iniingatan nin Kagurangnan an gabos niyang tolang;
: mayong nababari maski saro kaiyan.
21: Karatan an magadan sa maraot;
: papadusahan an mga anggot sa matanos.
22: Tutuboson nin Kagurangnan
: an saiyang banwaan;
: an mga minapaili saiya dai papadusahan.