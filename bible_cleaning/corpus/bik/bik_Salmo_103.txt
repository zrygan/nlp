1: Kalag ko, mag-omaw ka sa Kagurangnan !
: Bilog kong pagkatawo, omawon an saiyang banal na ngaran!
2: Kalag ko, mag-omaw ka sa Kagurangnan ;
: an gabos niyang balaog dai mo paglingawan.
3: Pinapatawad niya an gabos kong kasalan,
: binobolong niya an gabos kong helang.
4: Buhay ko iliniligtas sa lulubngan;
: benebendisyonan niya ako nin danay na pagkamoot asin pagkaherak.
5: An buhay ko pinapano niya nin mga biyaya,
: kaya danay akong hoben asin makosog arog kan agila.
6: An Kagurangnan minapahiling nin pagbalos
: asin hustisya para sa gabos na inaapi.
7: An saiyang mga plano ipinahayag niya ki Moises;
: an saiyang mga gibo sa banwaan nin Israel.
8: Maheherakon an Kagurangnan asin maugayon,
: maluway sa pag-anggot, mayaman sa pagkamoot.
9: An saiyang kaanggotan igwa nin kataposan;
: dai siya naaanggot sagkod pa man.
10: Dai niya kita pinapadusahan sosog sa satong mga kasalan,
: dai niya kita binabalosan sosog sa satong mga karatan.
11: Siring na an langit halangkaw sa daga,
: an danay niyang pagkamoot dakula
: para sa mga may pagkatakot saiya.
12: Kun gurano an rayo kan sirangan sa solnopan,
: siring man an pagrayoan niya sa sato kan satong mga kasalan.
13: Siring na an ama naheherak sa saiyang mga aki,
: an Kagurangnan naheherak man sa mga may pagkatakot saiya.
14: Aram niya kun hale sa ano kita ginibo;
: romdom niya na kita mga kabokabo.
15: An buhay nin tawo kabaing sa doot;
: minatalubo siya arog kan burak na yaon sa oma;
16: dangan inaagihan nin doros asin nawawara,
: dai na giraray nahihiling.
17: Alagad an danay na pagkamoot nin Kagurangnan sagkod lamang para sa mga tawong may pagkatakot saiya;
: an saiyang katanosan magdadanay sa gabos na henerasyon;
18: sa mga minaotob kan saiyang tipan
: asin maimbod na naggigiromdom kan saiyang mga togon.
19: An saiyang trono ibinugtak nin Kagurangnan sa kalangitan;
: an gabos sakop kan saiyang kahadean.
20: Mag-omaw kamo sa Kagurangnan , kamong makosog asin mapangyaring mga anghel,
: na nag-ootob kan saiyang mga kabotan,
: na naghihinanyog kan saiyang mga itinaram.
21: Mag-omaw kamo sa Kagurangnan , kamo gabos na saiyang hukbo,
: kamong mga sorogoon niya na nag-ootob kan saiyang kabotan!
22: Gabos na linalang, mag-omaw kamo sa Kagurangnan ,
: sa gabos na lugar na saiyang pinaghahadean.
: Kalag ko, mag-omaw ka sa Kagurangnan !