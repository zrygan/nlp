1: Sa saimo, Kagurangnan , ako minaapod;
: hinanyoga ako, O sakuyang parasurog.
: Kun dai ka sako magdangog,
: makakaarog ako sa mga nahulog sa kalot.
2: Dangoga an tingog nin sakong pakimaherak,
: kun nag-aapod ako saimo sa paghagad nin tabang,
: kun iniitaas ko an sakong mga kamot sa banal mong erokan.
3: Dai mo ako pagpadusahan kaiba kan tampalasan,
: kaiba kan mga paragibo nin karatan,
: na katoninongan sa kapwa an nasa ngoso,
: alagad karatan an yaon sa saindang puso.
4: Padusahan mo sinda kan saindang karatan,
: sosog sa kasalan na naginibohan.
: Padusahan mo sinda sosog sa saindang ginibo,
: balosan mo sinda siring sa maninigo.
5: Buta sinda sa mga gibo nin Kagurangnan ,
: sa mga gibo nin saiyang mga kamot;
: kaya rurumpagon niya sinda
: asin dai na papatindogon sagkod pa man.
6: Pag-omawon an Kagurangnan ;
: ta dinangog niya an sakong pakimaherak.
7: Sakong kosog asin kalasag an Kagurangnan ;
: puso ko siya an sinasarigan.
: Puso ko nag-oogma ta ako tinabangan;
: bilang pasalamat siya sakong inaawitan.
8: An Kagurangnan kosog nin saiyang banwaan,
: ligtas na pailihan kan saiyang linahidan.
9: Ligtasan, Kagurangnan , an saimong banwaan;
: an pamana mo saimong bendisyonan.
: Magin pastor ka ninda,
: atamana sinda sagkod lamang.