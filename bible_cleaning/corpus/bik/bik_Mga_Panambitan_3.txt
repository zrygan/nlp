1: Ako an tawo na nakakaaram kun ano an mapadusahan nin Dios.
2: Padagos na inalaw niya ako pasiring sa kadikloman
3: asin mayong herak niya akong hinampak sa bilog na aldaw.
4: Linugad niya an sakong laman,
: asin rinonot an sakong mga tolang.
5: Sinalakay niya ako asin ibinilanggo
: sa kapaitan asin sa kasakitan.
6: Pinaerok niya ako sa kadikloman
: arog sa sarong tawong haloy nang gadan.
7: Magabat na kadena an iginapos niya sako;
: saro akong bilanggo na mayong paglaom na makadulag.
8: Maski nag-aapod ako sa paghagad nin tabang,
: alagad habo niya akong dangogon;
9: nagsasayasay ako sa sakong paglakaw;
: inolangan niya nin darakulang gapo an sakong aagihan.
10: Hinipaan niya ako siring sa sarong oso,
: siring sa sarong leon na nagtatago.
11: Isinuhay niya ako sa sakong dalan,
: rinonot dangan binayaan;
12: biningat niya an saiyang pana
: asin ako an ginibo niyang patamaan.
13: An saiyang mga bosog tuminadom sa sakong puso.
14: Nagin ngingisihan ako kan gabos na banwaan;
: bilog na aldaw, ako an nagin saindang subahan.
15: Mapait na pagtios an itinao niya sakong pagkakan saka inomon.
16: Ilinampaso niya sa daga an sakong lalawogon asin rinonot niya sa kagapoan an sakong mga ngipon.
17: An sakong kalag mayo nin katoninongan;
: lingaw ko na kun ano an kaogmahan.
18: Kaya ako minataram, Mayo na an sakong kamurawayan asin paglaom sa Kagurangnan .
19: An giromdom kan sakong kulog,
: sakong paglalagalag,
: sarong mapait na hudong.
20: Danay ko iyan na naroromdoman,
: asin nagmomondo an sakong kalag.
21: Alagad minabalik an paglaom kun
: naroromdoman ko an bagay na ini
22: Mayo nin kataposan an pagkamoot
: asin an pagkaherak nin Kagurangnan ,
23: danay na bago iyan siring sa kaagahon,
: masasarigan siring sa pagsirang kan aldaw.
24: Minasabi an kalag ko, An Kagurangnan iyo an sakong kahirasan,
: kaya sa saiya ako minalaom.
25: An Kagurangnan marahay sa nagsasarig asin naghahanap saiya.
26: Kaya marahay para sa sato an maghalat na may pakatios
: an maghalat sa saiya tanganing iligtas kita
27: asin marahay an makanood kaining pakatios mantang hoben pa kita.
28: Kun kita nagtitios, dapat na solo sana,
: kitang magtukaw asin dai maggirong.
29: Mapakumbabang magduko kita,
: huli ta tibaad igwa pa nin paglaom.
30: Maski sinampaling asin ininsulto
: dapat akoon nyato iyan gabos.
31: An Kagurangnan maheherakon
: asin dai nagsisikwal sagkod lamang.
32: Pwedeng darahan niya kita nin kamondoan,
: alagad an pagkamoot niya sato makusog asin masasarigan.
33: An pagpapasakit o an pagpapamondo sato
: dai niya nawiwilihan.
34: Naaaraman nin Kagurangnan kun nagtios an satong mga espiritu sa bilanggoan,
35: kun isinasayuma an itinao niya satong mga deretso,
: iyan saiyang naaaraman;
36: kun an hustisya binibiko sa hukoman,
: iyan saiyang naaaraman.
37: Mayo nin siisay man na nakapagboot
: asin nakagibo nin anoman kun bakong huli sa kabotan nin Kagurangnan.
38: Nangyayari an marahay asin an maraot huli sana sa saiyang pagboot.
39: Tano ta magrereklamo an tawo kun pinapadusahan an saiyang mga kasalan?
40: Siyasaton ta an satong mga gawe asin magbalik kita sa Kagurangnan .
41: Bukasan ta an satong puso sa Dios na nasa langit asin mamibi kita,
42: Nagkasala kami saka nagtumang, asin dai mo kami pinatawad, O Kagurangnan .
43: Linamag mo kami asin ginadan;
: natago an saimong pagkaherak huli kan saimong kaanggotan,
44: huli kan sarong mahibog na panganoron
: kaya dai nakakalagbas an samong mga pamibi.
45: Ginibo mo kaming basurahan kan kinaban.
46: Iniinsulto asin pinag-oolog-olog kami kan gabos ming kaiwal.
47: Inagihan mi na an pagkagaba asin pagkaraot;
: namumuhay kami sa takot asin pag-alaman.
48: An sakong mga mata nagbubulos nin mga salog nin luha sa kapahamakan kan sakong banwaan.
49: An sakong mga luha padagos na magbubulos siring sa masulog na salog
50: sagkod na magdungaw an Kagurangnan hale sa langit asin mahiling kita.
51: An puso ko nagmomondo kun nahihiling ko an nangyari sa mga babae kan syudad.
52: Nalitag ako arog sa sarong gamgam
: kan sakong mga kaiwal na naoongis sako na mayo nin dahelan.
53: Buhay pang itinapok ninda ako sa kalot
: dangan tinahoban ini nin sarong dakulang gapo.
54: Nagpoon akong malantopan nin tubig,
: asin naghona ako na harani na an sakong kagadanan.
55: Hale sa kairaroman kan kalot inapod ko
: an saimong ngaran, Kagurangnan .
56: Nadangog mo kan ako makimaherak
: na hinanyogon mo an sakong inagrangay.
57: Sinimbag mo ako asin sinabihan na dai matakot.
58: Tinabangan mo ako, Kagurangnan
: asin ilinigtas mo an sakong buhay.
59: Aram mo an karatan na ginibo sako,
: kaya tawan mo ako nin katanosan.
60: Aram mo kun gurano an pagkaongis sako
: kan sakong mga kaiwal asin kun paano sinda nagplano laban sako.
61: Nadangog mo sindang iniinsulto ako, Kagurangnan ,
: asin aram mo an mga plano ninda laban sako.
62: Bilog na aldaw ako an saindang pinag-oorolayan
: asin naggigibo nin mga plano laban sako.
63: Magpoon na aga sagkod banggi,
: ako an ginibo nindang subahan.
64: Padusahan mo sinda, Kagurangnan ,
: sosog sa saindang mga gibo.
65: Maldisyonon mo sinda asin halean nin paglaom!
66: Sa kaanggotan, lamagon mo sinda asin paraon sa daga, O Kagurangnan !