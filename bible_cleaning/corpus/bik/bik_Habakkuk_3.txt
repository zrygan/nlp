1: Iyo ini an sarong pamibi kan propetang si Habakkuk
2: Kagurangnan , nadangog ko an manongod sa saimong ginibo,
: asin natakot ako.
: Giboha giraray sa samong panahon
: an mga ngangalasan na ginibo mo kaidto.
: Magin maheherakon ka maski sa panahon na naaanggot ka.
3: Hale sa Edom madigdi giraray an Dios;
: hale sa kabubuldan nin Paran maabot an banal na Dios.
: Tinatahoban kan saiyang kamurawayan an kalangitan,
: asin an daga pano kan saiyang kaomawan.
4: Nagdadangadang siya kaiba an liwanag nin kikilat;
: an liwanag nagsisilyab hale sa saiyang kamot,
: saen natatago an saiyang kapangyarihan.
5: Pinapadara niya an helang sa enotan niya
: asin pinagbobotan niya an kagadanan na magsunod saiya.
6: Kun siya minaontok, an daga minakunogkunog;
: sa saiyang paghiling an mga nasyon minakubogkubog.
: Nagkawarasak an mayong kataposan na kabukidan;
: nag-urulnod an mayong kataposan na kabubuldan,
: an kabubuldan na saiyang linakawan kan suanoy na panahon.
7: Nahiling ko na nagkatarakot an mga taga Cushan
: asin nagkurubogkubog an mga taga Midian.
8: An mga salog daw an dahelan kan pagkaanggot mo, Kagurangnan ?
: An dagat daw an dahelan kan saimong labi-labing kaanggotan?
: Naglunad ka sa mga panganoron;
: an panganoron nin bagyo an saimong karwahe,
: kan darahan mo nin kapangganahan an saimong banwaan.
9: Nag-andam ka sa paggamit kan saimong pana,
: nag-andam sa pagpalayog kan saimong mga bosog.
: An daga nagkagaratak kan saimong kikilat.
10: Kan mahiling ka kan kabukidan, tinakigan sinda;
: nagbulos an tubig hale sa kalangitan.
: Naghagubohob an katubigan sa irarom kan daga,
: asin nag-orolanto an saindang mga alon.
11: Sa kintab kan marikas mong mga bosog
: asin sa kinang kan saimong nagkikintab na garod,
: an aldaw saka an bulan dai naghiro.
12: Sa kaanggotan, naglakaw ka sa kahiwasan kan daga;
: sa labi-labi mong kaanggotan, tinimaktimakan mo an mga nasyon.
13: Nagluwas ka sa pagligtas kan saimong banwaan,
: sa pagligtas kan hadeng saimong pinili.
: Ginadan mo an pamayo kan mga maraot
: asin pinuho an saiyang mga parasunod.
14: Tinuhog kan saimong mga bosog an pamayo kan saiyang hukbo
: kan ini nag-abot siring sa sarong bagyo, sa pagwarak samo,
: nagngingisi ini arog kan mga tawong hilom na nang-aapi kan mga dukha.
15: Tinimaktimakan mo an dagat sa paagi kan saimong mga kabayo,
: asin an makosog na katubigan nagsurubo.
16: Nadadangog ko an gabos na ini, asin tinatakigan ako;
: an sakong ngabil nagkikimigkimig sa takot.
: Nanluluya an sakong hawak,
: asin nagkakasiringkog an sakong mga bitis.
: Daing girong na hahalaton ko an pag-abot kan panahon
: na papadusahan nin Dios an nagsasalakay sato.
17: Maski dai namumurak an mga poon nin higera
: asin an mga ubas mayo nin bunga,
: maski dai makakua nin lana nin oliba
: asin an kaomahan dai mamunga,
: maski magkagaradan an gabos na karnero
: asin mawaraan nin laog an mga laoman nin hayop,
18: magigin maogma pa giraray ako asin magayagaya,
: huli ta an Kagurangnan Dios iyo an sakong paraligtas.
19: An Kagurangnan Dios an nagtatao sako nin kosog.
: Pinapangagin niyang maingat an sakong mga bitis arog kan sa usa
: asin iniingatan na ligtas sa kabukidan.