1: An kaomawan bakong angay sa sarong lolong, arog kan nyebe sa tig-init o kan uran sa panahon nin tig-ani.
2: An mga maldisyon na bakong maninigo dai nagkakatotoo. Arog iyan sa gamgam na naglalayog asin dai nanggad minatugdon.
3: An latigo para sa kabayo, an busal para sa asno, asin an pamakol para sa lolong na tawo.
4: Dai ka magsimbag sa lolong sosog sa saiyang kalolongan ta tibaad magin siring ka man saiya.
5: Simbagon mo an lolong sosog sa saiyang kalolongan, asin maiisip niyang bako siyang madonong arog kan paghona niya.
6: Kun lolong man sana an papadarahon mo kan saimong mensahe, mas marahay pang putolon mo na sana an saimong mga bitis; karibokan an saimong hinahanap.
7: Kun paanong an mga bitis na pilay mayo nin pakinabang, siring man an talinhaga sa ngoso kan lolong.
8: An pag-omaw sa lolong arog sa paggakod kan gapo sa lagpitaw.
9: An talinhaga sa ngoso kan lolong garo tonok na nakakatusok sa kamot kan paraburat.
10: An minatandan sa arin man na minaaging lolong garo parapana na nakakalugad sa kiisay man.
11: An lolong na minagibo liwat kan parehong kalolongan garo man sana ayam na minabalik sa saiyang isinuka.
12: Igwa pa nin paglaom an sarong lolong ki sa tawong naghohona na siya madonong.
13: Nagsasabi an hugakon, May leon sa dalan! May leon sa mga tinampo!
14: Siring na an pinto naghihiro sa saiyang bisagra, siring man kaiyan an hugakon sa saiyang higdaan.
15: Mapagal sa hugakon maski an paghungit kan saiyang kakanon.
16: An paghona kan hugakon mas madonong siya ki sa pitong tawo na tataong magsimbag.
17: Arog sa tawong minatakma na sana kan talinga kan arin man na minaaging ayam an tawong nakikiaram sa problema nin iba.
1819: An tawong nandadaya dangan minasabing nagsusuba sana siya, nakakaarog sa bua-bua na nagkakawat nin armas na nakakagadan.
20: Nagagadan an kalayo kun mayo nin igatong; naoontok an iriwal kun mayo nin parasotsot.
21: Nagdadanay na malaad an baga kun igwa nin oring, an kalayo kun igwa nin igatong, siring man an diriskutiran kun igwa nin nagpaparibok.
22: An libak garo masiram na kakanonboot ta nanggad iyan na halonon!
23: An magayon na pagtaram na nagtatahob nin madayang puso garo makintab na pintura sa baratong tapayan.
24: An pagkaongis itinatago kan parasagin-sagin sa likod nin magagayon na tataramon.
25: Marahay iyan pagdangogon alagad dai ka magtubod saiya, huli ta an puso niya pano nin kaanggotan.
26: Pwede niyang matahoban an saiyang kaanggotan, alagad mahihiling kan gabos an maraot niyang mga gibo.
27: An nagbubugtak nin siod para sa iba iyo man sana an madadakop kaiyan. An nagpapaligid nin gapo iyo man sana an matatamaan kaiyan.
28: An putikon na dila nakakapahamak kan mayo nin sala, asin an madayang tataramon nakakaraot sa kapwa.