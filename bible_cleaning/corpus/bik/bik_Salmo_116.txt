1: Namomotan ko an Kagurangnan ,
: huli ta dinangog niya an sakong tingog asin mga pakimaherak.
2: Dinadangog niya ako,
: kaya mag-aapod ako saiya sagkod na ako may buhay.
3: Napalibotan ako kan mga siod nin kagadanan;
: pinugol ako kan kasakitan nin Sheol;
: napano ako nin takot asin kahandalan.
4: Dangan nag-apod ako sa Kagurangnan ,
: Nakikimaherak ako saimo, Kagurangnan , ligtasan an sakong buhay!
5: An Kagurangnan maugayon asin matanos;
: maheherakon an satong Dios.
6: Iniingatan nin Kagurangnan an mga mayong sukat;
: kan ako nasa pag-alaman, ako saiyang ilinigtas.
7: Pagbalik, O kalag ko, sa saimong kapahingaloan;
: huli ta nagin marahayon sa saimo an Kagurangnan .
8: Ilinigtas ako nin Kagurangnan sa kagadanan;
: pinahid niya an sakong mga luha,
: asin ilinikay an mga bitis ko sa pagkasingkog.
9: Kaya naglalakaw ako sa atubang nin Kagurangnan
: sa daga kan mga nabubuhay.
10: Padagos akong nagtubod, dawa ngani ako nagsabi,
: Makuri an sakong pagtios,
11: maski kan ako natakot asin nagsabi,
: Mayo nang tawong masasarigan.
12: Ano an pwede kong idolot sa Kagurangnan
: huli kan gabos niyang karahayan sako?
13: Iiitaas ko an kalis nin kaligtasan,
: asin aapodon an ngaran nin Kagurangnan .
14: Ootobon ko an sakong mga panuga sa Kagurangnan ,
: sa atubangan kan bilog niyang banwaan.
15: Makulog para sa Kagurangnan
: kun nagagadan an saro kan saiyang mga banal!
16: Sorogoon mo ako, Kagurangnan ;
: sorogoon mo ako, na aking lalaki kan babae mong oripon.
: Ako pinatalingkas mo.
17: Idodolot ko saimo an sakripisyo nin pasasalamat,
: asin aapodon ko an ngaran mo.
18: Ootobon ko an sakong mga panuga sa Kagurangnan ,
: sa atubangan kan bilog niyang banwaan,
19: sa mga patyo kan harong nin Kagurangnan ,
: sa tahaw mo, O Jerusalem.
: Omawon an Kagurangnan !