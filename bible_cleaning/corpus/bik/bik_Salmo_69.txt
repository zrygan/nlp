1: Ligtasan ako, O Dios!
: Huli ta an tubig nakakaabot na sa sakuyang liog.
2: Nag-iirarom ako sa laboy,
: asin mayo nin daga na matutongtongan.
: Nakakaabot ako sa tubig na hararom,
: nalalantopan ako kan mga alon.
3: Napapagal na ako sa kahihibi;
: mamara na an sakuyang halonan.
: Nagdidiklom na an sakuyang mga mata,
: sa kahahalat saimo, O Dios.
4: An mga naaanggot sako na mayong dahelan,
: mas dakul pa ki sa sakuyang buhok.
: Makokosog sinda na boot sakong gumadan;
: sinasalakay ako kan saindang kaputikan.
: Dai ko ikakabalik
: an dai ko man hinabon.
5: O Dios, aram mo an sakuyang mga kalolongan;
: hayag saimo an gabos kong karatan.
6: Dai man logod mapasopog huli sako an mga naglalaom saimo,
: O Kagurangnan , Dios nin mga hukbo!
: Dai man logod madisonra huli sako an mga naghahanap saimo,
: O Dios nin Israel!
7: Huli saimo, an mga pagduhagi tinitios ko,
: napano nin kasopogan an lalawogon ko.
8: Ako nagin dayuhan sa sakuyang mga tugang,
: dayuhan sa mga aki nin sakuyang ina.
9: An pagkamoot ko sa saimong Templo minalaad siring sa kalayo;
: an mga pagduhagi saimo minahugpa sako.
10: Kan ako nagpakumbaba huli sa pag-ayuno,
: tinuya-tuya ako kan mga tawo.
11: Kan magsulot ako nin gubing sa pagmondo,
: pinagngisihan ninda ako.
12: Linilibak ako kan mga nagtutukaw sa may trangkahan;
: an mga awit kan mga burat ako an pinapatamaan.
13: Alagad para sako, mamimibi ako saimo, Kagurangnan .
: O Dios, sa panahon na saimong pagmarahayon,
: simbaga ako huli kan danay mong pagkamoot;
: huli ta ika maimbod sa saimong panuga.
14: Ligtasan ako sa pag-irarom sa laboy;
: agawa ako sa sakong mga kaiwal,
: asin sa mga tubig na hararom.
15: Hare pagtugot na lantopan ako kan baha;
: hare pagtugot na halonon ako kan kairaroman,
: o matambonan sa lulubngan.
16: Simbaga ako, Kagurangnan ,
: huli ta marahayon an danay mong pagkamoot;
: lilingya ako huli kan dakula mong pagkaherak.
17: Hare pagtagoa sa saimong sorogoon an lalawogon mo;
: huli ta ako nahohorasa, tolos simbaga ako.
18: Madya sako, tubosa ako,
: ligtasan ako sa mga kaiwal ko.
19: Aram mo kun paano ako tinutuya-tuya,
: sinosopog asin pinapakaraot;
: midbid mo an gabos kong kaiwal.
20: An puso ko naroronot kan mga pagduhagi,
: kaya ako nawawaraan nin paglaom.
: Hinanap ko an pagkaherak, alagad mayo lamang;
: an mga pararanga, alagad mayo man.
21: Hudong an itinao ninda sako bilang kakanon;
: sa pagkapaha ko, suka an itinao nindang inomon.
22: Magin litag logod an mga bangkete ninda;
: magin siod an saindang mga banal na pyesta.
23: Dumiklom logod an saindang mga mata asin mabuta;
: danay logod na magkubog-kubog an saindang mga tuhod.
24: Iula mo sainda an saimong kaanggotan,
: aboton logod sinda kan labi-labi mong kaanggotan.
25: Mapabayaan logod an mga kampo ninda,
: asin mayo nin mag-erok sa saindang mga tolda.
26: Huli ta pinapasakitan ninda an saimong hinampak;
: kinukulogan pa ninda an saimong linugad.
27: An saindang padusa padagos mong dugangan;
: hare sinda pagtawe nin kaligtasan.
28: Paraa sinda sa libro kan mga nabubuhay;
: sa listahan kan mga matanos dai mo sinda ibilang.
29: Alagad ako nasasakitan asin nakukulogan;
: O Dios, iitaas logod ako kan saimong kaligtasan!
30: Oomawon ko sa sarong awit an ngaran nin Dios;
: huli sa pagpasalamat, ipagbabantog ko an saiyang kadakulaan.
31: An gaweng ini ikakaogma nin Kagurangnan
: orog pa ki sa pag-atang nin baka,
: ki sa pagsakripisyo nin dakula nang toro.
32: Maoogma an mga naaapi kun mahiling ini;
: mabubuhay an mga puso kan naghahanap sa Dios.
33: Huli ta an mga nangangaipo dinadangog nin Kagurangnan ;
: dai niya isinisikwal an saiyang banwaan na nasa bilanggoan.
34: Omawon siya kan daga asin kalangitan,
: kan mga dagat asin kan gabos na yaon diyan.
35: Ililigtas nin Dios an Sion,
: asin giraray papatindogon an mga banwa nin Juda.
: Duman mag-eerok an saiyang banwaan
: asin sasadirihon ninda an daga,
36: na magigin pamana kan kapagarakian nin saiyang mga sorogoon,
: asin erokan kan mga namomoot sa saiyang ngaran.