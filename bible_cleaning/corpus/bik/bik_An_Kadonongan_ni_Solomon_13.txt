1: Lolong an siisay man na tawo na dai nakakamidbid sa Dios. Hinihiling kan siring na mga tawo an mga marahay na bagay sa palibot ninda, alagad dai pa giraray nakakamidbid sa Dios. Inadalan ninda an mga bagay na linalang niya, alagad dai ninda namidbid an naglalang kan mga iyan.
2: Embes kaiyan, naghohona sinda na an mga dios-dios na naghahade sa kinaban iyo an kalayo o an doros o an bagyo o an naglilibot na mga bitoon o an nag-aalon na tubig o an mga bagay na nagliliwanag sa kalangitan.
3: An kagayonan kan mga bagay na iyan nawiwilihan kan mga tawo, kaya ibinilang nindang mga dios-dios; alagad dapat nindang masabotan na an mga bagay na iyan igwa nin kagurangnan, asin na siya an mas dakula ki sa gabos na iyan, huli ta siya an kaglalang kan mga bagay na iyan.
4: Huli ta an mga tawo nagngalas sa kapangyarihan kan mga bagay na iyan asin kun paano sinda naghihiro, dapat na manodan ninda huli sa mga bagay na iyan na an kaggibo sainda orog pang mapangyari.
5: Huli sa paghiling ta sa kahiwasan asin sa kagayonan kan linalang namimidbidan ta an Kaglalang.
6: Alagad dai man nyato mababasol nanggad an mga tawong ini. Huli ta tibaad mawot man nanggad nindang makua an Dios alagad dai ninda siya nakua.
7: Huli ta maski napapalibotan sinda kan mga gibo nin Dios, padagos pa nindang hinihiling an mga ini, sagkod na maghona sindang mga dios-dios an mga iyan huli kan saindang kagayonan.
8: Alagad sa katotoohan, mayo sinda nin dahelan tanganing dai sinda salaon.
9: Huli ta kun igwa sinda nin dakulang kapangyarihan sa pagsiyasat kan kinaban, tano ta dai nanggad ninda nakua an Kagurangnan kan gabos na bagay?
10: Alagad an orog na makaheherak na mga tawo iyo idtong nagbubugtak kan saindang paglaom sa mga bagay na mayo nin buhay, an mga nagsasamba sa mga bagay na gibo nin tawomga ladawan nin mga hayop na magayon an pakagibo sa bulawan saka plata, o sa mayong halagang gapo na inukitan kaidto pang panahon.
11: An sarong kahoy pwedeng lagadion nin sarong ekspertong paralabra nin kahoy, ubakan ini dangan huli kan kakayahan niya, gibohon niya ining sarong bagay na makakatabang sa mga pangangaipo nin tawo.
12: An mga natadang pedaso kan kahoy gagamiton niya bilang igatong sa pagluto nin kakanon na makakapabasog saiya.
13: Alagad sa mga tadang pedaso nin kahoy na mayo na nin pakinabang, pwede siyang kumua nin sarong pedasona pwedeng tiko o pano nin uratdangan kun mayo siyang gibo, gamiton an dikit niyang panahon tanganing pormahon iyan na magin sarong ladawan nin sarong tawo,
14: o nin sarong mayong halagang hayop. Pinipintahan niya ini nin pula asin tinatahoban an gabos na kaninan.
15: Dangan inaandaman niya ini nin maninigong lugar sa lanob saen ipinapako niya ini.
16: Iniingatan niyang dai mahulog ini, huli ta aram niyang saro sana ining ladawan na nangangaipo nin tabang; dai kaiyan pwedeng tabangan an sadiri.
17: Alagad dai siya nasosopog na magpamibi sa mayong buhay na bagay na iyan dapit sa saiyang agom, mga aki, saka pagsadiri.
18: Maluya iyan, alagad pinapamibian niya para sa marahay na hawak. Gadan iyan, alagad hinahagadan niya nin buhay. Mayo iyan nin eksperyensya, alagad hinahagadan niya nin tabang. Dai iyan nakakalakaw, alagad pinapamibian niya para sa marahay na pagbyahe.
19: An mga kamot kaiyan mayo nin kapangyarihan, alagad hinahagadan niya nin tabang sa pagnenegosyo, sa paghanap nin kwarta, asin sa saiyang trabaho.