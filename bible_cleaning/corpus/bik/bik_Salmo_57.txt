1: Kaheraki ako, O Dios, kaheraki ako,
: huli ta minapaalaw ako saimo.
: Sa lindong kan saimong mga pakpak ako minapaili,
: sagkod na an mga bagyo nin pag-alaman makaagi.
2: Minaapod ako sa Dios na Kahorohalangkawe,
: sa Dios na nagtatao kan gabos kong kaipuhan.
3: Masimbag siya hale sa langit, asin ililigtas ako;
: sosopogon niya an mga nang-aapi sako.
: Ipapahiling nin Dios an danay niyang pagkamoot
: asin an saiyang pagkamaimbod.
4: Napapalibotan ako nin mga kaiwal,
: na garo mga leon na minakakan nin mga tawo;
: an saindang mga ngipon siring sa mga garod saka pana,
: an saindang mga dila mga matarom na espada.
5: O Dios, ipahiling mo sa kalangitan an saimong kadakulaan,
: asin sa bilog na daga an saimong kamurawayan.
6: Mga kaiwal ko nag-andam nin litag sa sakuyang agihan,
: an kalag ko napapano nin kapurisawan.
: Nagkalot sinda sa sakuyang lalakawan,
: alagad sinda man sana an nahulog duman.
7: Bilog an paglaom kan puso ko, O Dios,
: bilog an paglaom!
: Ika sakuyang oomawon asin aawitan!
8: Pagmata, O kalag ko!
: Pagmata, sakong arpa asin lira!
: Pupukawon ko an kaagahon.
9: Magpapasalamat ako saimo, Kagurangnan , sa tahaw nin mga banwaan;
: sa tahaw nin mga nasyon ika sakong oomawon.
10: An danay mong pagkamoot nakakaabot sa kalangitan;
: an saimong pagkamaimbod abot sa kaitaasan.
11: O Dios, ipahiling mo sa kalangitan an saimong kadakulaan,
: asin sa bilog na daga an saimong kamurawayan.