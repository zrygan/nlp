1: Iyo ini an mensahe nin Kagurangnan ki Joel na aking lalaki ni Petuel.
2: Dangoga nindo ini, kamong mga gurang na;
: paghinanyog, kamong nag-eerok sa Juda!
: Nangyari na daw an siring kaini
: sa saindong panahon o sa panahon kan saindong mga magurang?
3: Isaysay nindo iyan sa saindong kaakian;
: isasaysay man ninda sa saindang kaakian, na iyo man an masaysay sa masunod na henerasyon.
4: Grupo-grupong mga doron an nagtugdon sa mga tinanom;
: an nalihisan kan sarong grupo, kinakakan kan masunod.
5: Pagmata kamo asin pagtangis, kamong mga paraburat;
: paghibi, kamong mga parainom nin arak;
: raot na an mga ubas na gigibohon na bagong arak.
6: Sarong hukbo nin mga doron an nagsalakay sa satong daga;
: mapangyari sinda asin dai mabibilang;
: matarom an saindang mga ngipon arog kan sa leon.
7: Rinaot ninda an satong mga ubasan
: asin nginutanguta an satong mga kahoy na higera.
: Hinale ninda an mga ubak,
: sagkod na magputi an mga sanga.
8: Pagtangis kamo, arog sa sarong daraga na ipinagmomondo an kagadanan kan lalaking saiyang magigin agom.
9: Mayo na nin trigo o arak na idodolot sa Templo;
: nagmomondo an mga padi huli ta mayo sindang mga dolot para sa Kagurangnan .
10: Mayo nang kaomahan;
: an daga nagmomondo
: huli ta naraot an mga tanom na trigo,
: naalang an mga ubas, asin nagkaaralang an mga kahoy na oliba.
11: Kamong mga paraoma, pagmondo; paghibi,
: kamong paraataman nin mga ubasan,
: huli ta an trigo, an sebada, asin an gabos na tinanom
: nawara na nanggad.
12: Nagkaruluyos na an mga poon nin ubas saka an mga kahoy na higera;
: nagkaruluyos dangan nagkagaradan an gabos na kahoy na namumunga.
: An kaogmahan kan mga tawo nawara man.
13: Pagsulot nin sako asin pagtangis,
: kamong mga padi na naglilingkod duman sa altar!
: Paglaog kamo sa Templo asin pagmondo sa bilog na banggi!
: Mayo nang trigo o arak na ikakadolot sa saindong Dios.
14: Magpaluwas kamo nin mga pagboot para sa pag-ayuno;
: patiripona an gabos na tawo! Tipona an mga lider
: asin an mga taga Juda sa laog kan Templo nin Kagurangnan na saindong Dios dangan mag-agrangay kamo saiya!
15: Harani na an aldaw nin Kagurangnan ,
: an aldaw na manraraot an Makakamhan.
: Mangirhat na gayo an aldaw na iyan!
16: Mayo kitang naginibo mantang rinaraot an satong mga tinanom.
: Mayo na nin kaogmahan sa Templo kan satong Dios.
17: An mga banhi nagkakagaradan sa alang na daga.
: Mayo na nin trigong sasarayon, kaya nagkararaot
: an mga harong-harong na mayo nin laog.
18: An mga baka nag-uungal sa kasakitan,
: huli ta para sainda mayo na an mga pasabsaban;
: an mga karnero nagtitios man.
19: Ako minaagrangay sa saimo Kagurangnan ,
: huli ta nagkakaaralang an mga kahoy saka mga pasabsaban,
: na garo man sana sinurulo.
20: Maski an mga lalaw na hayop nag-aagrangay sa saimo
: huli ta nagmarara an mga sapa, asin hinalon nin kalayo
: an mga pasabsaban kan kalangtadan.