1: Huli ta uya, an Kagurangnan , an Kagurangnan nin mga hukbo,
: hahaleon niya sa Jerusalem saka sa Juda an gabos na sinasarigan kan katawohan.
: Hahaleon niya an sinasarigan nindang pagkakan asin tubig.
2: Hahaleon man niya an mga makosog na tawo saka an mga soldados,
: an mga hukom saka an mga propeta, an mga parahula saka an mga kamagurangan,
3: an mga opisyal nin hukbo
: saka an mga lalaking ginagalangan,
: an mga parahatol saka an mga salamangkero
: asin an mga paralumay.
4: Gigibohon nin Kagurangnan na paghadean sinda nin mga aking lalaki,
: asin mga omboy an mamamahala sainda.
5: Dangan aapihon kan lambang saro an saiyang kapwa,
: an lambang tawo mang-aapi kan saiyang kataed.
: An mga hoben magigin matumang sa saindang mga kamagurangan,
: asin an mga mayong halagang tawo sa mga ginagalangan.
6: Madatong an panahon na pipilion
: kan mga kaayon nin saiyang kamag-anakan an saro sainda dangan sasabihan
: Igwa ka nin gubing, tugang,
: kaya ika an mamayo samuya, sa panahon na ini nin kasakitan.
7: Alagad masimbag siya
: Bakong ako! Dai ko kamo matatabangan;
: mayo man ako nin kakanon o gubing.
: Bakong ako an gigibohon nindong lider!
8: An Jerusalem napadungkal, asin narumpag an Juda;
: huli ta tumang sa Kagurangnan an saindang mga gibo saka mga tataramon.
9: An saindang pagpapalaen an masaksi laban sainda;
: ipinapahayag ninda an saindang kasalan siring sa Sodoma,
: dai ninda itinatago iyan.
: Herak man sainda!
: Huli ta sinda man sana an nagdara nin kapahamakan sa sainda.
10: Magigin maogma an mga matanos asin magigin marahay
: an saindang kamugtakan, huli ta magkakakan sinda kan bunga nin saindang kapagalan.
11: Herak man sa mga maraot! Madatong sainda an kapahamakan,
: huli ta kun ano an saindang ginibo iyo man an gigibohon sainda.
12: Inaapi nin mga usurero an sakong banwaan;
: dinadaya sinda kan parapautang.
: Banwaan ko, linalagalag ka kan saimong mga pamayo,
: kaya dai mo aram an saimong dalan.
13: Andam an Kagurangnan sa pagpahayag kan saiyang kaso;
: nagtitindog siya sa paghukom sa saiyang banwaan.
14: Huhukoman nin Kagurangnan an mga pamayo
: saka an mga kamagurangan kan saiyang banwaan.
: Ini an pahayag nin Kagurangnan
: Kamo an nagsamsam kan mga ubasan;
: nasa saindong mga harong an mga nasamsam nindo sa mga dukha.
15: Mayo kamong deretso sa pagronot kan sakong banwaan,
: sa pag-api kan mga dukha.
: Ako, an Kagurangnan,
: an Dios nin mga hukbo, an nagtaram.
16: Nagtaram an Kagurangnan
: Huli ta mapalangkaw an mga aking babae nin Jerusalem,
: tuog an liog kun maglakaw,
: pasurusikrap kan saindang mga mata,
: garo nagduduyan an lubot,
: asin nagpapatanog kan mga pulseras sa saindang mga bitis,
17: papadusahan ko sinda
: aarisan ko an saindang mga payo asin magdadanay sindang siring.
18: Maabot an panahon na hahaleon nin Kagurangnan sa mga babae nin Jerusalem an gabos na bagay na saindang ipinagpapaabaw-abawan mga samno na sulot ninda sa saindang mga bitis, payo, liog,
19: asin mga kamot. Kukuahon niya an saindang mga belo
20: asin mga kopya; an mga pulseras sa braso saka an mga telang ibinubugkos ninda sa saindang mga kamot saka habayan, an mga laogan nin mga pahamot, asin an anting-anting;
21: an saindang mga singsing sa muro saka sa dungo;
22: an magagayon nindang mga gubing, an mga alikboy saka an saindang mga pitaka;
23: an mga turban asin an mga belo.
24: Alagad embes na mamarong nin pahamot, magigin mabata sinda; embes na sarong paha, lubid an gagamiton ninda; embes na marahay na pakasukray na buhok, payo na mayong buhok; embes na sarong magayon na gubing, trapo an igugubing ninda; embes na kagayonan, kasosopgan!
25: An saimong mga lalaki magkakagaradan sa espada, asin an saimong makokosog na mga lalaki magkakagaradan sa gera.
26: Magtatangis asin magmomondo an mga trangkahan nin Jerusalem dangan siring sa sarong babae, huba na matukaw siya sa daga.