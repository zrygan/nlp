1: Kan iligtas nin Kagurangnan si David ki Saul asin sa iba pa niyang mga kaiwal, inawit ni David sa Kagurangnan an awit na ini
2: An Kagurangnan iyo an sakong parasurog;
: siya an sakong pailihan, sakong paratubos.
3: An sakong Dios, gapo na sakong pailihan;
: siya an sakong kalasag, sakong katabang,
: sakong bantayan, sakong paraligtas;
: ilinigtas niya ako sa kadahasan.
4: Minaapod ako sa Kagurangnan ,
: asin iliniligtas niya ako sa sakong mga kaiwal.
: Pag-omawon an Kagurangnan !
5: Napalibotan ako kan mga alon nin kagadanan;
: duminagsa sako an mga alon nin pagkaraot.
6: Naporopotan ako kan mga pisi nin Sheol,
: asin nakaatubang sako an mga siod nin kagadanan.
7: Sa sakong kasakitan nag-apod ako sa Kagurangnan ;
: nag-apod ako sa sakong Dios tanganing tabangan.
: Nadangog niya an sakong tingog sa saiyang templo;
: nakaabot sa saiyang pandangog an sakong inagrangay.
8: Dangan nagtakig asin natanyog an daga;
: nagtakig asin natanyog man an mga pundasyon kan kalangitan, huli ta naanggot an Dios.
9: Aso nagluwas hale sa saiyang dungo,
: nanghahalon na kalayo saka naglalaad na baga hale sa saiyang ngoso.
10: Binuka niya an kalangitan dangan huminilig siya;
: maitom na panganoron nasa irarom kan saiyang mga bitis.
11: Nagsakay siya sa kerubin asin naglayog;
: nahiling siyang nakalunad sa mga pakpak nin doros.
12: Ginibo niyang pantahob an kadikloman;
: napalibotan siya nin mahibog na mga dampog na pano nin tubig.
13: Hale sa kikilat sa atubangan niya,
: nagluwas an mga laad nin kalayo.
14: An Kagurangnan nagdaguldol sa kalangitan;
: asin nadangog an tingog kan Kahorohalangkawe.
15: Nagpana siya asin nagkawararak an saiyang mga kaiwal;
: nagpakikilat siya asin nagdurulag sinda.
16: Dangan nahiling an kairaroman nin kadagatan,
: asin nahayag an mga pundasyon kan kinaban,
: kan tuyawon nin Kagurangnan an saiyang mga kaiwal,
: asin kurahawan sinda sa kaanggotan.
17: Hale sa itaas, ginawagaw ako nin Kagurangnan asin kinapotan;
: hinawas niya ako sa hararom na katubigan.
18: Ilinigtas niya ako sa makosog kong mga kaiwal,
: asin sa gabos na naanggot sakuya;
: huli ta dai ko kaya an kosog ninda.
19: Nagsalakay sinda kan ako nasa kasakitan,
: alagad iningatan ako nin Kagurangnan .
20: Tinabangan niya akong makahale sa pag-alaman;
: ilinigtas niya ako huli ta ako saiyang nawilihan.
21: Binalosan ako nin Kagurangnan sosog sa sakuyang katanosan;
: benendisyonan niya ako huli ta mayo ako nin kasalan.
22: Kinuyog ko an mga togon nin Kagurangnan ;
: an sakuyang Dios dai ko tinalikodan.
23: An gabos niyang togon sakuyang inotob;
: dai ko linapas an saiyang mga kabotan.
24: Ako nagin matanos sa saiyang atubang,
: asin linikayan ko an gabos na kasalan.
25: Kaya binalosan ako nin Kagurangnan sosog sa sakuyang katanosan;
: sosog sa sakong kalinigan sa saiyang atubang.
26: Kagurangnan , maimbod ka sa mga maimbod saimo;
: matanos ka sa mga matanos saimo.
27: Mabini ka sa mga tawong mabini,
: alagad makuri ka sa mga tawong maraot.
28: Ilinigtas mo an mga mapakumbaba,
: alagad an mga mata mo yaon sa mga mapaabaw-abaw tanganing sinda saimong ibaba.
29: Ika, Kagurangnan , an sakong ilaw;
: asin pinapaliwanag nin sakong Dios an sakong kadikloman.
30: Huli sa saimo, maroronot ko an sarong hukbo;
: huli sa sakong Dios, malulukso ko an sarong kudal.
31: An Dios na inimarahayon an mga gibo!
: An saiyang mga panuga totoong masasarigan!
: Siya an kalasag nin gabos na minapaataman saiya.
32: Huli ta siisay an Dios kundi an Kagurangnan ?
: Siisay an gapo kundi an satuyang Dios?
33: An Dios na ini iyo an makosog kong pailihan;
: ginibo niyang ligtas an sakong dalan.
34: Ginibo niya akong maingat sa paglakaw arog sa usa;
: pinangagin niya akong ligtas sa ibabaw nin kabukidan.
35: Tinutukdoan niya ako para sa gera,
: tanganing mabingat ko an bronseng pana.
36: Kagurangnan , itinao mo sako an kalasag nin saimong kaligtasan;
: asin pinangagin dakula kan saimong tabang.
37: Tinawan mo ako nin mahiwas na lugar na lalakawan,
: asin an sakong mga bitis dai nadalinas.
38: Linamag ko asin ginadan an sakong mga kaiwal;
: dai ako nag-ontok sagkod na sinda nagkagaradan.
39: Ginadan ko sinda, asin dai na nakabangon;
: natumba sinda sa sakong pamitisan.
40: Pinakosog mo ako sa pakikilaban;
: an mga kaiwal ko tinumba mo sa sakong pamitisan.
41: Pinadulag mo an sakuyang mga kalaban;
: an mga naoongis sako, sakuyang ginadan.
42: Sinda nag-agrangay alagad mayong nagligtas;
: nag-apod sinda sa Kagurangnan , alagad dai niya sinda sinimbag.
43: Rinonot ko sindang pino arog sa alpog kan daga,
: tinimak-timakan ko sinda siring sa laboy sa mga tinampo.
44: Ilinigtas mo ako sa mga tawong masombikal
: asin ginibo mo akong hade nin mga nasyon;
: banwaan na dai ko man midbid nguyan sakong nasasakopan.
45: Mga dayuhan nagduruko sa atubangan ko; kan madangog ninda ako, nagkuyog sinda sako.
46: Pinanruluya an saindang boot,
: asin tinatakigan na nagruluwas sa saindang mga bantayan.
47: An Kagurangnan buhay! Pag-omawon an sakong parasurog!
: Irukyaw an sakong Dios, an gapo nin sakong kaligtasan.
48: Tinawan niya ako nin kapangganahan laban sa sakong mga kalaban;
: pinasakop niya sako an mga nasyon
49: asin ilinigtas niya ako sa sakuyang mga kaiwal.
: Kagurangnan , pinapanggana mo ako laban sa sakuyang mga kaiwal,
: asin ilinigtas mo ako sa mga madahas na tawo.
50: Kaya, Kagurangnan , oomawon taka sa tahaw nin mga nasyon;
: maawit ako nin mga pag-omaw sa saimo.
51: Darakulang panggana itinatao niya sa saiyang hade;
: danay na pagkamoot an ipinapahiling niya sa saiyang linahidan,
: ki David asin sa kapagarakian kaini sagkod pa man.