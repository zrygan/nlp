1: Magayon ka nin marahay, sakong namomotan!
: Sa pagkamoot, nagkikinang nin marahay an saimong mga mata sa likod kan saimong belo.
: Nagsasayaw an saimong buhok arog sa mga kanding
: na naglulukso paibaba kan mga bulod nin Gilead.
2: An saimong mga ngipon maputi arog sa mga karnero
: na bago pa sanang guntingan asin karigoson.
: Gabos na ngipon mo igwa nin kahampang,
: maski saro mayo nin kulang.
3: An saimong mga ngabil arog sa eskarlatang torsido;
: magayon sinda nin marahay orog na kun ika nagtataram.
: Namumula an saimong pisngi sa likod kan saimong belo.
4: An saimong liog arog sa tore ni David,
: bilog asin malinig,
: na nabibitayan nin sangribong saradit na kalasag,
: gabos kalasag nin maiisog.
5: An saimong daghan garo mga usa,
: kambal na usa na nagsasabsab sa tahaw nin mga lirio.
6: Maontok ako sa bulod nin mira,
: an bulod nin insenso,
: sagkod na maghoyop an doros na makaaga
: asin mawara an mga anino.
7: Magayon ka nin marahay, sakong namomotan;
: mayo ka nin kaninan!
8: Sakong agom, umiba ka sako hale sa kabukidan nin Lebanon;
: umiba ka sako hale sa Lebanon.
: Lumogsot ka hale sa alitoktok kan Bukid nin Amana,
: hale sa Bukid nin Senir asin Bukid nin Hermon,
: saen nag-eerok an mga leopardo asin mga leon.
9: An saimong mga mata saka an sulot mong kulintas,
: iyo an nakabihag kan sakong puso,
: sakong namomotan asin agom.
10: Mahamis nin marahay an saimong pagkamoot, sakong namomotan asin sakong agom.
: Orog karahay an saimong pagkamoot ki sa arak;
: asin an parong kan saimong pahamot ki sa arin man na pahamot.
11: Yaon sa saimong mga ngabil an namit kan dugos, sakong namomotan;
: para sakuya, gatas asin dugos an saimong dila.
: Yaon sa saimong gubing an gabos na hamot nin Lebanon.
12: Sarong tatamnan na natatago an sakong namomotan asin agom,
: sarong nakukudalan na tatamnan, sarong burabod na napipintoan;
13: duman nagtatalubo an mga tinanom.
: Nagtatalubo sinda arog sa tatamnan nin mga kahoy na granada,
: asin namumunga kan pinakamagayon na mga bunga.
: Dai nagkukulang an hena saka nardo,
14: an sapran, kalamo, asin an kanela,
: o an gabos na klase nin insenso.
: An mira asin an aloe nagtatalubo duman
: kaiba kan gabos na pinakamarahay na pahamot.
15: Nag-uulantong na mga tubig an nagbabaribi sa tatamnan,
: burabod nin nagbubulos na tubig,
: mga sapa na nagbubulos paibaba hale sa mga Bukid nin Lebanon.
16: Pagmata, amihan na doros,
: asin madya, habagat na doros!
: Paghoyop sa sakong tatamnan;
: warakan an hamot kaiyan.
: Padoloka sa saiyang tatamnan an sakong namomotan
: asin pakakana kan mga piling bunga kaiyan.