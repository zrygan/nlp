1: Iyo ini an mga tataramon kan Parahulit, na aking lalaki ni David na hade sa Jerusalem.
2: Mayong halaga an buhay, an sabi kan Parahulit. Mayo nin halaga an gabos na bagay. An buhay mayo nin halaga! Mayo nin halaga an gabos.
3: Ano an napapakinabang nin tawo sa gabos niyang ginigibo sa kinaban?
4: Minaagi an sarong henerasyon, asin minadatong an saro pa, alagad an kinaban nagdadanay sagkod lamang.
5: An aldaw minasirang dangan minasolnop, asin hidaling minabalik sa lugar na sinisirangan kaiyan.
6: An doros minahuyop pasiring sa habagat, asin minalibot pasiring sa amihan; pabalik-balik sana an doros.
7: An gabos na salog minabulos pasiring sa dagat, alagad dai ini napapano. An tubig minabalik sa mga salog, tanganing padagos naman na magbulos.
8: An gabos na bagay pano nin kapagalan; anoman an itaram nin tawo dai iyan nanggad ikapaliwanag. An mata dai nakokontento sa paghiling; siring man an talinga sa pagdangog.
9: An nangyari kaidto, mangyayari giraray, asin an ginibo kaidto, gigibohon giraray. Mayo nin anoman na bago sa kinaban.
10: Igwa nin masabing, Hilinga, bago ini! Alagad bako, huli ta haloy nang nangyari iyan bago pa kita namundag.
11: Mayo nin nakakagiromdom kan mga nangyari na, asin an mga mangyayari poon ngunyan dai man magigiromdoman ngapit.
12: Ako, an Parahulit, nagin hade nin Israel sa Jerusalem.
13: Hiningowa kong siyasaton asin adalan an gabos na bagay na ginigibo sa kinaban na ini.
: Mamondong palad an itinao nin Dios sa sato.
14: Nahiling ko na an gabos na ginibo sa kinaban na ini, asin sinasabihan ko kamo; an gabos mayo nin halaga; garo saro sana iyan na paglamag sa doros.
15: Dai man napapatanos an tiko, asin an mayo dai man nabibilang.
16: Nagsaboot ako, Nakamtan ko an dakulang kadonongan, orog ki sa gabos na naenot sako na naghade sa Jerusalem. Aram ko kun ano mananggad an kadonongan asin an pakaaram.
17: Hiningowa kong saboton an kalaenan kan pakaaram asin kalolongan, kan kadonongan saka karungawan. Alagad nahiling ko na arog man giraray ini sa paglamag sa doros.
18: Kun mas madonong ka, mas dakul man an saimong kahaditan; kun mas dakul an saimong naaaraman, mas dakul man an saimong kamondoan.