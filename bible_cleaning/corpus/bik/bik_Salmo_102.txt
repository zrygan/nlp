1: Dangoga an sakong pamibi, Kagurangnan ;
: an sakong inagrangay makaabot logod saimo!
2: Hare pagtagoa sako an saimong lalawogon,
: sa mga aldaw nin sakong kasakitan!
: Himatea ako;
: simbaga tolos sa aldaw na ako mag-apod.
3: Huli ta an sakong buhay napapara siring sa aso;
: naglalaad an hawak ko siring sa kalayo.
4: Siring sa doot, naroronot an puso ko asin naaalang;
: nawawaraan ako nin gana na magkakan.
5: Huli kan makosog kong inagrangay
: maniwang na akong marahay.
6: Arog ako sa bwitre na yaon sa desyerto,
: arog sa kuwaw sa mga binayaan na lugar.
7: Dai ako nagkakatorog;
: kabaing ako sa mamondong gamgam na nasa atop.
8: Bilog na aldaw pinagtutuya-tuya ako kan mga kaiwal;
: ginagamit kan mga nagngingisi sako an sakuyang ngaran sa pagmaldisyon.
9: Abo an tinapay na kinakakan ko;
: igwang kasalak na mga luha an inomon ko;
10: huli kan saimong kabaldian asin kaanggotan,
: ako saimong pinoporot dangan itinatapok.
11: An mga aldaw ko arog kan anino sa banggi;
: siring sa doot naaalang ako.
12: Alagad ika, Kagurangnan , naghahade sagkod lamang;
: an ngaran mo magdadanay sa gabos na henerasyon.
13: Mabangon ka asin maheherak sa Sion,
: huli ta panahon ini nin pagkaherak saiya;
: an talaan na panahon uminabot na.
14: Padangat siya kan saimong mga sorogoon,
: maski ngani siya naraot;
: naheherak sinda saiya,
: maski ngani siya naronot.
15: An mga nasyon matatakot sa ngaran nin Kagurangnan ;
: an mga hade sa daga matatakot sa saiyang kamurawayan.
16: Kun an Sion pakarahayon na nin Kagurangnan ,
: ipapahiling niya an saiyang kadakulaan.
17: Dadangogon niya an pamibi kan mga dukha;
: dai niya ikakaanggot an saindang pakimaherak.
18: Isurat logod ini para sa maabot na henerasyon,
: tanganing an Kagurangnan omawon kan mga dai pa namundag.
19: Duminungaw an Kagurangnan hale sa banal na lugar sa itaas;
: hale sa langit duminungaw siya sa daga,
20: tanganing dangogon an inagrangay kan mga bilanggo,
: asin patalingkason an mga nakondenar na magadan.
21: Dangan irurukyaw sa Sion an ngaran nin Kagurangnan ,
: asin sa Jerusalem an saiyang kaomawan,
22: kun magtiripon an mga banwaan asin kahadean
: sa pagsamba sa Kagurangnan .
23: Pinangagin niya akong maluya sa kaodtohan nin sakong buhay;
: pinangagin niyang halipot an sakuyang mga aldaw.
24: Olay ko, O Dios, hare ako pagkuaha ngunyan,
: bago ako gumurang,
: ika na nabubuhay sagkod pa man
: sa gabos na kapagarakian.
25: Kaidto saimong linalang an daga;
: asin an kalangitan hinaman kan saimong kamot.
26: Matutunaw ini gabos, alagad ika magdadanay;
: magigin daan sinda siring sa gubing.
: Riribayan mo sinda arog kan pagsangle mo nin gubing,
: asin sinda mapapara.
27: Alagad ika mayong pagbabago,
: mayo nin kataposan an saimong buhay.
28: An samuyang mga aki mabubuhay na ligtas;
: sa saimong atubang mayong kahandalan an saindang kapagarakian.