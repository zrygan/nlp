1: Mapungaw na nagtutukaw an Jerusalem,
: na dating pano nin mga tawo!
: Dakula siya kaidto sa gabos na nasyon, ngunyan arog na sa sarong babaeng balo!
: Kaidto saro siyang prinsesa sa tahaw nin mga syudad, ngunyan saro nang oripon.
2: Naghihibi siya bilog na banggi, mga luha nagbubulos sa saiyang pisngi.
: Sa kadakul na namomoot saiya, mayo na ni sarong minaranga;
: mga katood niya nagpasaluib saiya asin gabos nagin kaiwal niya.
3: An mga taga Juda nagin makaheherak na mga oripon,
: na pirit na pinahale sa saindang harong.
: Nag-eerok sinda ngunyan sa mga dagang dayuhan, mayong nakukuang mapapahingaloan.
: Napapalibotan siya nin mga kaiwal mantang nasa makuring kasakitan.
4: Nagmomondo an mga dalan pasiring sa Sion huli ta mayong minadalaw para sa mga talaan na pyesta;
: mapungaw an saiyang mga trangkahan, nag-aagrangay an saiyang kapadian;
: ginuyod sa harayo an saiyang mga daraga, asin siya mismo nagtitios nin kapaitan.
5: Mga kaiwal an nagsakop saiya, nagin mauswag an mga kalaban niya;
: pinasakitan siya nin Kagurangnan
: huli kan dakul niyang mga kasalan.
: Nagharale an saiyang kaakian,
: binihag kan mga kaiwal.
6: Nawara na an kamurawayan nin Jerusalem.
: An saiyang mga lider garong mga usa na sa kagutoman pinanluluya,
: mayo nin kosog na minadulag sinda sa mga paraayam.
7: Sa aldaw nin saiyang kasakitan saka kapaitan, nagigiromdoman nin Jerusalem an mahalagang mga bagay na sadiri niya kaidto.
: Kan mahulog siya sa kamot kan kaiwal, asin mayo sa saiya nin nagtabang;
: pinagtuyatuya siya kan kaiwal, nginisihan an saiyang pagkarumpag.
8: An Jerusalem nagkasala nin makuri, kaya siya nagin maati.
: Ikinakauyam siya ngunyan kan gabos na dating nag-omaw saiya,
: huli ta nahiling ninda an saiyang pagkanihuba; nag-aagrangay siya asin nagtatahob
: kan saiyang lalawogon.
9: An saiyang ati madaling nahiling; alagad dai niya pinahalagahan an saiyang kataposan.
: Mangirhat an saiyang pagkarumpag; mayo nin pwedeng magranga saiya.
: Nanggana an saiyang mga kaiwal, asin naghahagad siya nin pagkaherak sa Kagurangnan .
10: Sinamsam kan kaiwal an gabos niyang kayamanan.
: Nahiling niya an paglaog kan mga
: kaiwal sa saiyang Templo,
: an lugar na ipinangalad nin Kagurangnan na laogon nin mga pagano.
11: Nag-aagrangay an saiyang banwaan mantang naghahanap nin pagkakan;
: an kayamanan ninda iriniribay nin tinapay tanganing padagos sindang mabuhay.
: Hilinga ako, Kagurangnan , an
: sabi kan syudad; hilinga ako sa sakong kasakitan!
12: Kamo na mga nag-aagi, mayo daw nin halaga ini saindo?
: Hilinga kun igwa nin kamondoan arog kan sakuyang kamondoan,
: na dinadara sako nin Kagurangnan kan aldaw nin labi-labi niyang kaanggotan.
13: Hale sa itaas nagpadara siya nin kalayo, na nag-irarom sagkod sa mga tolang ko.
: Nagbugtak siya nin siod para sa sakong mga bitis, dangan binayaan niya ako;
: binayaan na namumungnan, nakukulogan sa bilog na aldaw.
14: Itinala niya an sakong mga kasalan dangan iginakod sa sarong sakal,
: na ibinugtak sa sakuyang abaga, na nagin dahelan kan sakong panluluya.
: Itinao ako nin Kagurangnan sa kamot kan mga kaiwal, na dai ko kayang labanan.
15: Nginisihan nin Kagurangnan an makokosog kong mga soldados.
: Sarong hukbo an inatubang niya sako tanganing ronoton an mga hoben kong lalaki.
: Siring sa mga ubas, an aking daraga nin Juda tinimaktimakan nin Kagurangnan.
16: Huli kaini ako naghihibi; mga mata ko nagbubulos nin luha.
: Mayo nin minaranga sako; mayo nin pwedeng magpakosog kan boot ko.
: Nagmomondo an sakong kaakian huli ta nadaog ako kan kaiwal.
17: Iginawagaw ko an sakong mga kamot alagad mayo nin minatabang sako.
: Hale sa manlaen-laen na lugar inapod nin Kagurangnan an sakong mga kaiwal;
: an paghiling ninda sako sarong maati na bagay.
18: Alagad tama an Kagurangnan , huli ta dai ko siya kinuyog.
: Dangoga nindo ako, kamo gabos na banwaan, asin hilinga an sakong kasakitan;
: an gabos kong mga hoben na lalaki asin babae napaduman sa pagkabihag.
19: Inapodan ko an mga namomoot sako, alagad dinaya ninda ako.
: An mga padi asin mga lider nagkagaradan sa mga tinampo kan syudad,
: mantang naghahanap nin pagkakan tanganing padagos na mabuhay.
20: Hilinga, Kagurangnan , an sakuyang kasakitan; an kalag ko nasa kahorasaan.
: Ronot na an sakuyang puso huli kan sakong mga kasalan.
: Igwa nin garadanan sa mga tinampo;
: minsan sa laog nin harong an kagadanan yaon man.
21: Dangoga an sakong inagrangay; mayo nin nagraranga sako.
: Naoogma an mga kaiwal ko kan madangog an mga kasakitan na ipinadara mo sako.
: Paabota na an aldaw na saimong panuga,
: asin arog sako pasakitan mo man an mga kaiwal ko.
22: Kondenara sinda huli kan saindang mga karatan,
: siring na pinadusahan mo ako huli kan sakong mga kasalan.
: Minaagrangay ako sa kasakitan, asin pinanluluya an sakuyang puso.