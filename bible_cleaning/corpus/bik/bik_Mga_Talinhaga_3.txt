1: Aki ko, hare paglingawe an katukdoan ko, kundi tagoon mo iyan sa puso mo an mga pagboot ko.
2: An katukdoan ko matao saimo nin halawig na buhay asin mauswag na pamumuhay.
3: Padanaya saimo an kaimbodan; ikulintas mo iyan sa saimong liog asin isurat sa saimong puso.
4: Kun gibohon mo iyan, mawiwili saimo an Dios asin magigin marahay an saimong ngaran sa mata nin tawo.
5: Manarig ka sa Kagurangnan sa bilog mong puso, asin dai ka magsarig sa sadiri mong kadonongan.
6: Giromdoma siya sa gabos mong gibo, asin an tamang dalan itutukdo niya saimo.
7: Dai mo ipaghambog an saimong kadonongan; matakot ka sa Kagurangnan , asin likayan mo an karatan.
8: Huli ta iyan magigin bolong kan saimong laman asin kaginhawahan kan saimong mga tolang.
9: Tawe nin kaomawan an Kagurangnan sa paagi nin pagdolot saiya kan pinakamarahay na bunga kan saimong daga.
10: Dangan an mga harong-harong mo magkakaparano nin inani, asin an mga lalagan mo nin arak magsusupay.
11: Aki ko, dai mo ipagsikwal an pagdisiplina saimo kan Kagurangnan , o mauyam sa saiyang pagsagwe.
12: Huli ta dinidisiplina nin Kagurangnan an saiyang namomotan, arog kan pagdisiplina nin sarong ama sa saiyang aking nawiwilihan.
13: Paladan an tawong nakakakua nin kadonongan asin an tawong nagkakamit nin pakasabot.
14: Huli ta an pakinabang hale digdi orog pa ki sa pakinabang na hale sa plata; mas mahalaga iyan ki sa bulawan.
15: An kadonongan mas mahalaga ki sa mga alahas, asin an ano man na saimong mawoton dai pwedeng ipantay diyan.
16: Idinodolot nin kadonongan an halawig na buhay, na may kaibang kayamanan asin kaomawan.
17: Magayagayang buhay an itinatao nin kadonongan asin matoninong ka niyang gigiyahan.
18: An kadonongan sarong kahoy nin buhay para sa mga namumugol saiya; an mga namumugol saiya nin maigot inaapod na paladan.
19: Huli sa kadonongan, linalang nin Dios an daga; huli sa pakasabot, pinamugtak niya an langit.
20: Huli kan saiyang pakaaram, nagbubulos an mga salog,
: asin nagtatao nin uran sa daga an mga panganoron.
21: Aki ko, mamugol ka sa saimong kadonongan asin pakaaram. Dai mo pagpabayaan na mawara sinda saimo.
22: Tatawan ka ninda nin buhaysarong magayagaya saka maogmang buhay.
23: Dangan maglalakaw ka nin matiwasay asin dai ka nanggad masisingkog.
24: Kun ika maghigda, dai ka matatakot; matoninong kang matotorog kun banggi.
25: An mga kasakitan na biglang minaabot dai mo dapat ikahandal, na arog sa bagyong minaabot sa tampalasan.
26: Huli ta an Kagurangnan iyo an mag-iingat saimo. Dai niya itutugot na mahulog ka sa sarong siod.
27: Dai mo ipagsayuma an karahayan sa tawong nangangaipo kaiyan, kun makakaya mong gibohon iyan.
28: Dai ka nanggad magsabi sa saimong kapwa na maghalat sagkod sa sunod na aldaw, kun makakaya mong tabangan siya ngunyan.
29: Dai ka magplano nin maraot laban sa saimong kapwa, na nag-eerok sa kataed mo asin nananarig saimo.
30: Dai ka makiiwal sa sarong tawo na mayo man nin dahelan, kun mayo man siya nin ginibo saimong karatan.
31: Dai ka maori sa madahas na tawo o mag-isip na arogon an saiyang gibo.
32: Huli ta ikinakaongis nin Kagurangnan an tawong naggigibo nin karatan, alagad an mga tawong matanos saiyang inaataman.
33: An maldisyon nin Kagurangnan yaon sa harong kan maraot, alagad benebendisyonan niya an erokan kan matanos.
34: An mga mapaabaw-abaw dai pinapahalagahan nin Kagurangnan , alagad an mga mapakumbaba saiyang naheherakan.
35: An madonong magmamana nin kaomawan, alagad kasosopgan an makukua kan mga lolong.