1: Uya an iba pang mga talinhaga ni Solomon, na kinopya kan mga tawohan ni Ezekias na hade nin Juda.
2: An kamurawayan nin Dios yaon sa pagtago nin mga bagay, alagad an kamurawayan nin mga hade yaon sa pagsiyasat kaiyan.
3: An kaisipan nin sarong hade masakit na marorop, huli ta arog iyan kahalangkaw kan langit asin arog kahararom kan dagat.
4: Halea an mga ati sa plata, asin may magigibo nang magayon na kagamitan an panday.
5: Halea sa hade an maraot na mga parahatol, asin magdadanay sa kahadean an hustisya.
6: Dai ka maghambog sa atubangan kan hade, ni magsagin-sagin na saro kang dakulang tawo.
7: Mas marahay pang sabihan ka niya, Digdi ka sa itaas, ki sa sopogon ka sa atubang nin mga prinsipe.
8: Dai ka magmadali sa pagdara sa hukoman kan ano man na nahiling mo. Huli ta kun may magpatotoo na nasasala ka, ano an saimong gigibohon?
9: Kun ika asin an saimong kanatad igwa nin dai pagkasinabotan, pag-olayan ngona nindo iyan, saka dai mo ipagluwas an anoman na sekreto.
10: Huli ta kun dai, maaaraman kan gabos na dai ka tataong magtago nin sekreto, asin dai mahahale an saimong kasosopgan.
11: Tampok na bulawan sa alahas na plata an kabaing kan tataramon na isinabi sa tamang panahon.
12: An patanid nin madonong sa tataong magdangog orog na mahalaga ki sa bulawan na singsing o alahas na gibo sa pinakapinong bulawan.
13: An maimbod na sugo kaginhawahan kan nagsugo, arog kan malipot na tubig sa panahon nin tig-init.
14: Garo man sana panganoron saka doros na mayo nin darang uran an tawong nanunuga nin regalo na dai man itinatao.
15: An marahay na pakiolay nakakapalumoy sa matagas na puso, asin nakakakombenser maski sa hade.
16: Dai ka magpangana sa pag-inom nin dugos huli ta kun masobrahan ka, isusuka mo iyan.
17: Dai mo pag-aroaldawon an pagdalaw sa saimong kanatad huli ta tibaad mauyam siya saimo.
18: Garo espada, pamukpok, saka bosog na matarom an tawong nagsasaksi nin kaputikan laban sa saiyang kapwa.
19: Garo ngipon na naggigilo-gilo o bitis na pilay an parapasaluib na sinasarigan sa panahon nin kahaditan.
20: An pag-awit sa tawong may kamondoan garo man sana paghuba saiya kun tiglipot, o garo pagbugtak nin asin sa lugad niya.
21: Kun nagugutom an saimong kaiwal, pakakana siya; kun siya napapaha painoma siya.
22: Sa siring na paagi mapapasopog siya, asin babalosan ka kan Kagurangnan .
23: Kun paano nagdadara nin uran an amihan na doros, nagdadara man nin kaanggotan an paglibak.
24: Marahay pang mag-erok sa atop kan harong ki sa mag-erok sa laog kaiyan sa kaibahan nin maribok na babae.
25: Arog sa malipot na tubig sa napapahang kalag an marahay na bareta hale sa harayong lugar.
26: Malaboy na burabod o maating bubon an kabaing kan matanos na tawo na nagpapahunod sa tawong maraot.
27: An pag-inom nin dakul na dugos bakong marahay, siring man an paghanap nin sobrang kaomawan.
28: An tawo na dai tataong magpugol sa sadiri garo syudad na sinalakay nin kaiwal saka binayaan na mayo nin kudal.