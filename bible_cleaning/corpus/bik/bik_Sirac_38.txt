1: Itao mo sa mga doktor an onra na maninigo sainda, huli ta an Kagurangnan an nagtao sainda kan saindang trabaho.
2: An saindang kakayahan sa pagbolong hale sa Kahorohalangkawe, asin binalosan sinda kan mga hade huli kaiyan.
3: An saindang naaaraman iyo an nagbubugtak sainda sa saindang mahalagang katongdan, asin ilinalangkaw sinda kan mga darakulang tawo.
4: An Kagurangnan naglalang nin mga bolong hale sa daga, asin an tawong matanos an isip dai magduduwa-duwa sa paggamit kaiyan.
5: Bakong an tubig na mapait kaidto nagin tubig na inomon huli sa sarong kahoy tanganing mamidbidan an kapangyarihan nin Kagurangnan?
6: Siya an nagtao sa tawo kan kakayahan sa pagbolong, tanganing omawon ta siya huli kan mga milagro na saiyang ginigibo.
78: An parmasyotiko iyo an minahalo kan mga bolong, asin ginagamit iyan kan mga doktor tanganing bolongon an mga helang saka paraon an kulog. Mayo nin kataposan an gibo nin Kagurangnan, an nagtatao nin marahay na hawak sa mga tawo sa kinaban.
9: Aki ko, kun maghelang ka, dai mo iyan ipagpaliman-liman. Mamibi ka sa Kagurangnan, asin papaomayan ka niya.
10: Ikumpisal mo an gabos mong kasalan dangan mangako kang mamumuhay na nin matanos.
11: Magdolot ka nin insenso saka pinong arina, sosog sa kaya mo.
12: Dangan apodon mo an doktorhuli ta linalang siya nin Kagurangnanasin dai mo siya pagpahaleon ta kaipuhan mo siya.
13: May mga panahon na kaipuhan manarig ka sa saiyang kakayahan;
14: huli ta mamimibi man siya sa Kagurangnan na tawan siya kan kakayahan na mapara an kulog na namamatean kan saiyang pasyente asin paomayan siya.
15: Alagad an tawong nagkakasala tumang sa saiyang Kaglalang maninigong maghelang.
16: Aki ko, magtangis ka kun igwa nin gadan. Maghibi ka asin maghaya sa pagpahiling kun gurano kahalaga saimo an nagadan. Hutada an bangkay sa tamang paagi asin dapat na yaon ka sa panahon kan paglubong.
17: Sa kapaitan asin sa kaigotan nin boot, maghibi ka; otoba an tamang panahon nin pagmondo para sa sarong tawo. Magmondo ka sa laog nin saro o duwang aldaw, tanganing malikayan mo an mga tataramon laban saimo, dangan rangahon mo an saimong sadiri.
18: Huli ta an kamondoan minabunga nin kagadanan asin an kamondoan nin puso minapaluya sa sarong tawo.
19: Halawig na panahon an minaagi bago mawara an kamondoan pakatapos na magadan an sarong namomotan, alagad bakong tama na darahon ka kaiyan sa kadukhaan.
20: Dai ka magpadaog sa kamondoan; pahalea iyan. Giromdoma na magagadan man kita sa maabot na panahon.
21: Hare paglingawe na dai na mabalik an sarong gadan. Mayo nin itataong karahayan an saimong pagmondo sa saiya, asin nakukulogan ka pa.
22: Magagadan ka, siring na nagadan siya. Ngunyan na aldaw, siya an nagadan; sa masunod na aldaw, ika na man.
23: Kun ilinubong na an gadan, ontokon mo na an pagromdom saiya. Kun mayo na siya, magmaisog ka.
24: An sarong estudyante dapat igwa nin panahon sa pag-adal kun boot niyang magin madonong; dapat haleon saiya an ibang katongdan.
25: Paanong magigin madonong an sarong paraoma, na an nasa isip sana iyo an pag-alaw saka pagpatrabaho kan mga baka, na an aram sanang pag-olayan iyo an dapit sa mga torong baka?
26: Napapagal siyang marahay sa pag-arado, asin sa banggi pinapakakan niya an mga hayop.
27: Siring man kaiyan an mga panday saka ekspertong paraukit, na nagtatrabaho aldaw-banggi sa pag-ukit sa mamahalon na bato, maingat sa paggibo nin mga bagong disenyo. Napapagal sinda nin marahay sa pagpinta nin sarong dakulang ladawan, asin nagtatrabaho sinda sagkod banggi tanganing mahaman an saindang ginigibo.
28: Siring man kaiyan an sarong panday sa lansang sa atubang kan saiyang pulpogan, na nagpaplano kun ano an gigibohon sa sarong pedasong lansang. Nasusulo kan init kan kalayo an saiyang kublit mantang ginaganot siyang nagtatrabaho sa atubang kan horno. Nabobongog siya kan tanog kan maso mantang minamasdan niya na nagkakaporma an saiyang ginigibo. Napapagal siya nin marahay, asin nagtatrabaho siya sagkod sa banggi tanganing mahaman an samno kaiyan.
29: Siring man kaiyan an paragibo nin koron, na nagtutukaw sa atubang kan saiyang pinagtatrabahoan, saen an rweda pinapatalibong kan saiyang mga bitis; an isip niya nasa saiyang ginigibo, asin pinaghohorophorop niya kun pira an saiyang mahahaman.
30: Tinitimaktimakan ngona niya an laboy sagkod na pwede na niyang matawan nin porma kan saiyang mga kamot; napapagal siyang marahay sa pagpakinang kaiyan, asin nagtatrabaho siya sagkod banggi sa paglinig kan horno.
31: An mga trabahador na ini nagsasarig sa saindang mga kamot, asin an lambang saro eksperto sa sadiri niyang trabaho.
32: Kun mayo nin mga tawong arog sainda, dai magkakaigwa nin mga syudad; mayo nin siisay man na maerok o madalaw sa mga lugar na dai makukuahan kan siring na mga tawo.
33: An mga tawong ini dai pinaghahanap tanganing maglingkod sa konseho kan banwaan, asin dai sinda pinapakapot kan mahahalagang mga katongdan. Dai sinda naglilingkod bilang mga hukom, asin dai ninda nasasabotan an dapit sa mga katogonan. Mayo sinda nin inadalan asin dai sinda namimidbidan huli kan saindang kadonongan. Dai mo sinda makukuang nagtataram nin mga talinhaga.
34: Alagad an saindang trabaho iyo an minapapusog kan kinaban. Kun nagtatrabaho sinda, nakakaarog iyan sa pagpamibi.