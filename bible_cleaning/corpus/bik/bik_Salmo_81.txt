1: Mag-awit nin makosog sa Dios na satong parasurog;
: magkurahaw kita sa kaogmahan sa Dios ni Jacob!
2: Kosogon an awit, patanogon an mga tamborin;
: magtugtog sa mahamis na tanog kan mga arpa saka lira.
3: Patanoga nindo an trompeta sa aldaw nin pyesta,
: kun gimata an bulan asin kun kabilogan kaiyan.
4: Iyo ini an pagsusundon sa Israel,
: sarong kabotan hale sa Dios ni Jacob.
5: Itinao niya iyan sa banwaan nin Israel
: kan salakayon niya an daga nin Egipto.
: Sarong tingog na bako kong midbid an nadangog kong nagsabi,
6: Hinale ko an gabat sa saindong abaga;
: pinapahingalo ko an saindong mga kamot sa pagbitbit kan basket.
7: Kan kamo nasa kahorasaan, inapod nindo ako asin ilinigtas ko kamo.
: Hale sa pinagtatagoan kong daguldol, sinimbag ko kamo.
: Binalo ko kamo duman sa mga burabod nin Meriba.
8: Banwaan ko, dangoga an sakong patanid;
: Israel, kun magdangog ka lamang sako!
9: Dai ka nanggad magsamba sa ibang dios.
10: Ako an Kagurangnan na saimong Dios,
: na nagluwas saimo hale sa daga nin Egipto.
: Bukaha an saimong ngoso, asin papakakanon taka.
11: Alagad habong magdangog sako an sakong banwaan;
: habo akong kuyogon nin Israel.
12: Kaya pinabayaan ko sinda sa katagasan kan saindang mga payo
: tanganing masunod ninda an sadiri nindang mga mawot.
13: Kun magdangog kuta sako an sakong banwaan;
: kun magsunod kuta an Israel sa sakong mga dalan!
14: Dadaogon ko tolos an saindang mga kaiwal,
: asin sasakopon an saindang mga kalaban.
15: Sa atubang ko, maduko sa takot an mga naaanggot sako;
: an saindang padusa magdadanay sagkod lamang.
16: Alagad ipapakakan ko saindo an pinakamarahay na trigo
: asin babasogon ko kamo sa dugos na hale sa gapo.