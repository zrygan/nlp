1: Hinahampak nin sarong ama an saiyang namomotan na aking lalaki tanganing saiyang ikapag-orgulyo ngapit.
2: Kun an sarong aking lalaki disiplinado, igwa siya nin pakinabang, asin pwede siyang ipag-orgulyo kan saiyang ama sa mga katood kaini.
3: An ama na nagtutukdo nin karahayan sa saiyang aking lalaki bako sanang mag-oorgulyo sa saiyang mga katood huli saiya kundi pwede pang maara an saiyang mga kaiwal huli sa aki niya.
45: Mantang buhay pa an ama, an presensya kan saiyang aking lalaki an nagpapaogma saiya, asin kun gadan na siya, mayo siya nin dahelan tanganing magbasol. Bako man talaga siyang gadan, huli ta pareho sa saiya an aki niya.
6: Igwa siya nin iwinalat na aking lalaki na mabalos sa saiyang mga kaiwal asin mabayad kan saiyang utang na boot sa mga katood niya.
7: Alagad an ama na sobrang nagpadangat kan saiyang aking lalaki, magkakaigwa nin mga lugad na bubugkoson asin maghahadit siya sa lambang oras na makadangog siya nin kinurahaw.
8: An kabayong dai minanso dipisil na pagbotan, asin an aking lalaki na mayo nin disiplina magigin siring man.
9: Kun sobra an pagpadangat mo sa saimong aki asin makikawat ka sa saiya, siya an magigin dahelan kan saimong kamondoan asin gigikanan kan saimong pagluha.
10: Makipagngisihan ka sa saiya ngunyan, asin maghihibi ka sa maabot na panahon, na nagraragot an saimong mga ngipon sa pagbasol.
11: Dai mo siya pagtawan nin katalingkasan mantang hoben pa siya, asin dai mo pagpalampason an saiyang mga salang gibo.
12: Hampakon mo siya mantang hoben pa siya, asin gibohang galangan ka niya. Kun dai mo iyan gibohon, magigin matagas an saiyang payo asin dai siya magsusunod saimo dangan magigin dahelan iyan kan saimong kamondoan.
13: Kaya disiplinahon mo an saimong aking lalaki asin tukdoe siya na magtrabaho, ta tibaad siya an magin dahelan kan pagkapasopog mo.
14: Mas marahay pa an magin dukha, alagad makosog saka marahay an hawak, ki sa magin mayaman, alagad mahehelangon.
15: An marahay na hawak saka isip mas marahay pa ki sa gabos na bulawan, asin an sarong makosog na lawas ki sa dai mabilang na kayamanan.
16: Mayo na nin makakapayaman o makakatao saimo nin orog na kaogmahan pwera sa duwang bagay na ini.
17: Mas marahay pa an magadan, torog sagkod lamang, ki sa danay kang naghehelang.
18: Mayo nin halaga an pinakamanagom na pagkakan kun mayo ka nin gana huli ta ika may helang; garo man sana iyan mga dolot na pagkakan na ibinugtak sa ibabaw kan lulubngan.
19: Ano an halaga kan pagkakan na dolot sa sarong dios-dios na dai man nakakakan o nakakaparong? Siring kaiyan an sarong tawo na pinapahelang nin Kagurangnan.
20: Hinihiling niya an pagkakan dangan minahangos siya nin hararom, arog sa sarong kapon na lalaki na nagkukugos nin sarong daraga.
21: Dai mo pagtuyohon na pasakitan an saimong sadiri huli sa pagmondo.
22: An kaogmahan iyo an nagpapahalawig nin buhay asin an dahelan kun tadaw ta may kahulogan an buhay.
23: Paogmahon mo an saimong kalag asin rangahon mo an saimong puso; dai ka maghadit sa gabos na panahon. An paghadit mayo nin dinadarang karahayan sa kiisay man, asin dakul nang tawo an rinaot kaiyan.
24: Iyan an mapagurang sa saimo. An pag-imon saka an kaanggotan iyo an mapahalipot kan saimong buhay.
25: An tawong magayagaya asin igwang marahay na puso gaganahan sa pagkakan saka mananamitan niya an saiyang kinakakan.