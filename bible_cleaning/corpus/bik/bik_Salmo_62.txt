1: Sa Dios sana toninong na naghahalat an sakong kalag;
: sa saiya hale an sakong kaligtasan.
2: Siya sana an sakong gapo asin kaligtasan;
: siya an sakong bantayan,
: dai nanggad ako mahihiro.
3: Sagkod nuarin nindo sasalakayon tanganing ronoton an sarong tawo,
: na arog sana kakosog sa sarong magagaba nang kudal?
4: Boot sana nindong ibaba siya hale sa halangkaw niyang kamugtakan;
: ikinakaogma nindo an kaputikan.
: Nagbebendisyon kamo sa paagi kan saindong mga ngoso,
: alagad nagmamaldisyon sa saindong mga puso.
5: Sa Dios sana toninong na naghahalat an sakong kalag,
: huli ta yaon saiya an sakong paglaom.
6: Siya sana an sakong gapo asin kaligtasan;
: siya an sakong bantayan,
: dai nanggad ako matatanyog.
7: Nagsasarig ako sa Dios para sa sakong kaligtasan asin kaomawan;
: siya an sakong makosog na gapo,
: siya an sakong pailihan.
8: Sa gabos na panahon, magsarig kamo sa Dios, O sakong banwaan.
: Isabi nindo saiya an gabos nindong kasakitan,
: huli ta siya an satong pailihan.
9: An tawo siring sana sa sarong hinangos;
: dakula man o sadit, mayong halaga an gabos.
: Bugtakan sinda sa timbangan, asin mayo sinda nin gabat;
: mas magian pa sinda sa sarong hinangos.
10: Hare pagbugtakan an saindong pagsarig sa dahas;
: hare paglaom sa panghahabon;
: maski pa magdakul an saindong kayamanan,
: an saindong puso dai nindo ibugtak diyan.
11: Sobra sa sarong beses nadangog kong nagtaram an Dios
: na saiya sana an kapangyarihan
12: asin an danay na pagkamoot.
: Ika, Kagurangnan , an mabalos sa kiisay man
: sosog sa saiyang mga gibo.