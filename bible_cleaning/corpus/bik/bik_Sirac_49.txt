1: An giromdom ni Josias nakakaarog kan hamot nin insenso na hinalo kan sarong ekspertong paragibo nin pahamot, arog kan mahamis na dugos, arog kan tugtog sa sarong bangkete nin arak.
2: Sinunod niya an tamang palakaw sa pagbago kan nasyon asin hinale niya an makakauyam na mga dios-dios.
3: Nagin maimbod siya sa Kagurangnan asin pinakosog niya an totoong relihiyon sa panahon na idto nin karatan.
4: Pwera ki David, ki Ezekias, asin ki Josias, an gabos na hade nagin mga parakasala, huli ta tinalikodan ninda an Katogonan kan Kahorohalangkawe sagkod sa kataposan kan saindang paghahade.
5: Itinao ninda an saindang kapangyarihan saka onra sa mga dayuhan,
6: na nagsulo kan banal na syudad asin nagpamondo kan mga tinampo, siring sa propesiya ni Jeremias.
7: Pinasakitan ninda si Jeremias, maski siya an napiling propeta bago siya namundag, tanganing maggabot asin magrumpag, magraot asin magbagsak, dangan tanganing magpatindog saka magtanom.
8: Si Ezekiel an nakahiling kan bisyon kan langitnon na kamurawayan sa ibabaw kan karwahe saka kan buhay na mga linalang.
9: Nasambit man niya an propetang si Job, an lalaking danay na naggibo kan matanos.
10: Magbangon logod an mga tolang kan doseng propeta asin magkaigwa nin bagong buhay, huli ta pinakosog ninda an boot kan mga Israelita dangan ilinigtas sinda na may masarig na paglaom.
11: Anong pag-omaw an gigibohon ta para ki Zerubabel? Nakakaagid siya sa sarong singsing na panselyo sa toong kamot nin Kagurangnan,
12: arog ki Josue na aking lalaki ni Jehozadak. Sinda an nagpatindog giraray kan banal na Templo nin Kagurangnan, na inandam para sa mayong tapos na kamurawayan.
13: Dakula man an giromdom ni Nehemias. Pinatindog niya giraray an gabang mga kudal nin Jerusalem dangan binugtakan nin mga trangkahan saka mga barat. Pinatindog niya giraray an samong mga harong.
14: Mayo nin tawong nabuhay sa ibabaw nin daga na makakaarog ki Enoc, huli ta isinakat siya sa langit hale sa daga.
15: Mayo nin tawong namundag na makakaarog ki Jose; ginalangan maski an saiyang mga tolang.
16: Ginalangan man si Sem asin si Set sa tahaw nin katawohan, alagad nangongorog an kamurawayan ni Adan sa ibang may buhay.