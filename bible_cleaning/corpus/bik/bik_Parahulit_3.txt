1: An gabos na nangyayari digdi sa kinaban nangyayari sa panahon na pinili nin Dios
2: Panahon nin pagkamundag, asin
: panahon nin pagkagadan;
: panahon nin pagtanom, asin
: panahon nin paggabot kan itinanom;
3: panahon nin paggadan, saka
: panahon nin pagpaomay;
: panahon nin pagrumpag, saka
: panahon nin pagtugdok;
4: panahon nin pagtangis,
: dangan panahon nin pagngisi;
: panahon nin pagmondo,
: dangan panahon nin pagsayaw;
5: panahon nin pagtapok nin mga gapo,
: asin panahon nin pagtipon kan mga iyan;
: panahon nin pagkukugosan, asin
: panahon sa pag-ontok sa pagkukugosan;
6: panahon nin paghahanap, saka
: panahon nin pagkakawara;
: panahon nin pagsaray, saka
: panahon nin pagtapok;
7: panahon nin paggisi, dangan
: panahon nin pagtahi;
: panahon nin pag-alo, dangan
: panahon nin pagtaram;
8: panahon nin pagkamoot, asin
: panahon nin pagkaongis;
: panahon nin gera, asin
: panahon nin katoninongan.
9: Ano an pakinabang na makukua kan tawo sa saiyang pagpagal?
10: Aram ko na magabat na mga pasanon an itinao nin Dios sa sato.
11: An gabos na bagay tinawan nin talaan na panahon. Itinao niya sato an kamawotan para sa maabot na panahon, alagad dai niya kita tinatawan kan bilog na pakasabot kan saiyang ginibo poon sa kapinonan sagkod sa kataposan.
12: Aram ko na mayo nin ibang marahay para sato kundi an mag-ogma saka maggayagaya mantang buhay pa kita.
13: Regalo nin Dios sa tawo na siya magkakan asin mag-inom saka mag-ogma sa saiyang pinagpagalan.
14: Aram kong nagdadanay sagkod pa man an gabos na ginibo nin Dios; dai iyan madudugangan o maiinaan. Ginibo niya iyan tanganing sa atubang niya magkatarakot an mga tawo.
15: An nangyayari ngunyan o an mangyayari ngapit, nangyari na kaidto. An mga nakaagi ginigibo nin Dios na mangyari giraray.
16: Laen pa kaini, embes na hustisya an mahiling ko sa kinaban, nahiling ko an karatan; embes na katanosan, an karatan.
17: Nagsaboot ako, Huhukoman nin Dios an mga matanos saka an mga maraot, huli ta nagtalaan siya nin panahon para sa gabos na bagay asin para sa gabos na gibo.
18: Nagsaboot ako na binabalo kita nin Dios tanganing ipahiling na mayo man kita nin kalaenan sa mga hayop.
19: Huli ta pareho an palad kan mga tawo asin kan mga hayop; pareho man sinda magagadan. Pareho man an saindang hinangos; mayo nin kalaenan an tawo sa hayop. Huli ta an buhay mayo nin halaga para sainda.
20: Pareho man an saindang padudumanangikan sinda sa alpog asin sa alpog sinda mabalik.
21: Siisay an nakakaaram kun an espiritu nin tawo minapaitaas asin an espiritu kan hayop minapairarom sa daga?
22: Kaya nahiling ko na mayo nin marahay para sa tawo kundi an mag-ogma sa saiyang trabaho, huli ta iyan an saiyang palad. Mayo kita nin paagi tanganing maaraman ta an mangyayari pakatapos na kita magadan.