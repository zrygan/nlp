1: Rangaha nindo an sakong banwaan, an sinasabi kan satong Dios. Rangaha nindo sinda!
2: Pakosoga nindo an boot kan mga tawo sa Jerusalem.
: Sabihi nindo sinda na natapos na an saindang pagtios
: asin pinatawad na an saindang mga kasalan.
: Pinadusahan ko na sinda nin doble para sa gabos nindang kasalan.
3: Sarong tingog an nagkukurahaw,
: Andama sa kalangtadan an dalan para sa Kagurangnan !
: Tanosa sa desyerto an sarong tinampo para sa satong Dios!
4: Tambonan an gabos na kababan;
: pantayon an gabos na kabubuldan asin kabukidan.
: Magigin patag an kabubuldan,
: asin magigin sarama an mga lugar na bakong sarama.
5: Dangan mahahayag an kamurawayan nin Kagurangnan ,
: asin mahihiling iyan kan gabos na katawohan.
: An Kagurangnan mismo an nagtaram kaini.
6: Sarong tingog an nagkukurahaw, Ipahayag mo an sarong mensahe!
: Anong mensahe an ipapahayag ko? an hapot ko.
: Ipahayag mong an gabos na katawohan nakakaarog sa mga doot;
: dai sinda nahahaloy siring sa mga burak sa kadlagan.
7: Naluluyos an mga doot asin nawawara an mga burak,
: kun sinusubol nin Kagurangnan an doros na naghuhuyop sa sainda.
: An tawo nakakaarog sa mga doot.
8: Iyo, naluluyos an mga doot asin nawawara an mga burak,
: alagad an tataramon nin satong Dios magdadanay sagkod lamang.
9: Jerusalem, sumakat ka sa sarong halangkaw na bukid
: asin ipahayag mo an marahay na bareta!
: Magkurahaw ka sa makosog na tingog, Sion;
: ibalangibog mo an marahay na bareta!
: Magtaram ka asin dai ka matakot.
: Sabihi an mga banwa nin Juda, Uya na an saindong Dios!
10: Nagdadangadang an Kagurangnan Dios asin mapangyari siyang maghahade,
: nagdadangadang na kaiba an mga tawong saiyang ilinigtas.
11: Aatamanon niya an saiyang mga hayop siring sa sarong pastor;
: titiponon niya an mga kordero
: asin kokogoson niya sinda;
: luway-luway niyang pangengenotan an mga karnerong may ogbon.
12: Siisay na tawo an nakasukol kan katubigan sa paagi nin pagsaldok kaiyan sa saiyang palad
: o nakasukol kan langit sa paagi nin pagdupa kan saiyang kamot?
: May nakabugtak na daw kan daga kan kinaban sa sarong takadan,
: o nakatimbang kan kabukidan saka kabubuldan sa mga timbangan?
13: Siisay an nakasabi sa Kagurangnan kan dapat niyang gibohon?
: Siisay an nakatukdo saiya o nakatao nin hatol?
14: Siisay an dinolok nin Dios
: tanganing maaraman saka masabotan
: asin maadalan kun paano gibohon an anoman?
15: Sa Kagurangnan , an mga nasyon mayo nin halaga,
: arog sana sa sarong tagdo nin tubig;
: an mga isla siring sa alpog kagian.
16: An gabos na hayop sa kadlagan nin Lebanon
: kulang na isakripisyo sa satong Dios,
: asin an mga kahoy diyan kulang na igatong.
17: An gabos na nasyon mayo nin halaga sa saiyang atubang.
18: Sa kiisay nindo ikakabaing an Dios?
: Paano nindo ilaladawan kun ano siya?
19: Bako siya arog sa dios-dios na ginigibo nin mga tawo,
: na pinapatos nin bulawan kan mga panday
: asin ibinababaw sa patungtongan na plata.
20: An tawong dai makakaagod nin plata o bulawan
: minapili nin kahoy na dai malalapa.
: Minahanap siya nin marahay na panday
: tanganing gumibo nin ladawan na dai nagkikitongkitong.
21: Dai nindo aram?
: Dai kamo inosipan kaidtong panahon?
: Dai nindo nadangog kun paano nagpoon an kinaban?
22: Ginibo iyan kan nagtutukaw sa saiyang trono
: sa itaas kan daga asin lampas pa sa langit;
: an mga tawo sa daga arog na sana kasadit sa mga doron.
: Inunat niya an langit siring sa sarong kurtina,
: siring sa sarong eerokan na tolda.
23: Ibinababa niya an mapangyaring prinsipe
: asin hinahalean sinda nin halaga.
24: Arog sinda sa mga saradit na mga tinanom,
: na itinanom pa sana asin nagpopoon pa sanang maggamot.
: Kun minasubol nin doros an Kagurangnan ,
: naaalang sinda asin ipinapalid arog sa dagami.
25: Sa kiisay pwedeng ikabaing an Dios?
: Igwa daw nin makakaarog saiya?
26: Hilinga nindo an langit!
: Siisay an naglalang kan mga bitoon na saindong nahihiling?
: Siya na nangengenot sainda paluwas arog sa sarong hukbo,
: siya an nakakaaram kan saindang bilang,
: asin saro-saro niyang inaapod an saindang ngaran!
: Dakulang marahay an saiyang kapangyarihan
: kaya mayong nawawara sainda maski saro man!
27: Israel, tadaw ta nagrereklamo ka
: na dai aram nin Kagurangnan an saimong kasakitan
: o dai siya nagmamakulog kun ika nagtitios nin inhustisya?
28: Dai nindo aram? Dai nindo nadangog?
: An Kagurangnan iyo an mayong kataposan na Dios;
: linalang niya an bilog na kinaban.
: Dai siya napapagal o nanluluya.
: Mayo nin siisay man na nakakasabot kan saiyang kaisipan.
29: Pinapakosog niya an mga nanluluya asin napapagal.
30: Manluluya maski an mga hoben pa;
: sa kapagalan, an mga hoben matutumba.
31: Alagad an mga nagsasarig sa tabang nin Kagurangnan
: makakakua nin bagong kosog.
: An kosog ninda makakaarog sa mayong kapagalan na mga pakpak nin agila;
: madalagan sinda alagad dai mapapagal;
: malakaw sinda alagad dai manluluya.