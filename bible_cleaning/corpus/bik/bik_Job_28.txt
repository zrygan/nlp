1: Sa katunayan igwa nin
: mina nin plata, asin nin lugar saen linilinigan an bulawan.
2: Kinukua hale sa daga an lansang
: asin an bronse hale sa gapo na tinutunaw.
3: An diklom sa kairaroman sinisiyasat nin mga tawo.
: Sinisiyasat ninda an kairaroman kan daga
: asin nagkakalot sinda nin mga gapo sa kadikloman.
4: Harayo sa pinag-eerokan nin mga tawo
: o sa lugar na dai pa lamang nabatoyan nin mga bitis,
: nagmimina an mga tawo.
: Mamondong nagtatrabaho sinda duman,
: nagkukulambitay sa mga lubid sa laog kan mga kalot.
5: Nagtatalubo sa daga an pagkakan,
: alagad an irarom kaiyan garo binukag nin kalayo.
6: An mga gapo kan daga igwa nin mga sapiro
: asin an mga alpog igwa nin bulawan.
7: Mayong gamgam na nakakaaram kan dalan pasiring sa mina,
: asin mayo lamang nin bwitre na minalayog sa itaas kaiyan.
8: Mayo pang leon o ibang lalaw na hayop na nag-agi sa mapungaw na mga dalan na idto.
9: Kinakalot nin tawo an pinakamatagas na gapo,
: asin kinakalot an kabukidan magpoon sa pamitisan.
10: Minagibo sinda nin mga agihan sa mga gapo,
: asin nahihiling kan saindang mga mata an lambang mahalagang bagay.
11: Sinulat ninda an mga ginigikanan kan mga katubigan,
: tanganing dai na magtagdo,
: asin dinadara ninda sa liwanag an bagay na natatago.
12: Alagad saen makukua an kadonongan?
: Saen kita makakanood nin pakasabot?
13: Dai naaaraman nin tawo an halaga nin kadonongan,
: asin dai iyan nanunumpongan sa daga kan mga nabubuhay.
14: Mayo iyan sako, an sabi kan kairaroman,
: Mayo man iyan sako, an sabi kan kadagatan.
15: Dai iyan mababakal nin plata o bulawan.
16: An halaga kan kadonongan
: dai mapapantayan kan pinakapurong bulawan o alahas.
17: An kadonongan mas mahalaga ki sa bulawan,
: ki sa bulawan na plorera o sa pinakamarahay na salming.
18: An halaga kan kadonongan orog ki sa koral,
: o sa kristal, o sa mga perlas.
19: An topasyo nin Etiopia
: dai pwedeng iagid sa kadonongan ni an pinakapurong bulawan.
20: Haen, kun siring, an ginigikanan nin kadonongan?
: Haen an lugar nin pakasabot?
21: Mayo pang nabubuhay na nakahiling kaiyan,
: maski an naglalayog na mga gamgam.
22: An Pagkaraot saka an Kagadanan nagsabi,
: Huring-huding sana an nadangog nyamo dapit kaiyan.
23: An Dios sana an nakakaaram kan dalan,
: asin siya an tatao kun saen makukua an kadonongan.
24: Huli ta nahihiling niya an mga poro kan kinaban,
: asin an gabos na nasa irarom kan kalangitan.
25: Kan itao nin Dios sa doros an kapangyarihan kaiyan
: asin itinalaan an sukol kan katubigan;
26: kan maggibo siya nin sarong pagboot para sa uran,
: asin nin dalan para sa kikilat;
27: dangan niya nahiling an kadonongan saka nabalo an halaga kaiyan
: naoyonan niya an kadonongan.
28: Sinabihan nin Dios an mga tawo,
: Uya, an pagkaigwa nin takot sa Kagurangnan iyo an kadonongan.
: An pagtalikod sa karatan iyo an pakasabot.