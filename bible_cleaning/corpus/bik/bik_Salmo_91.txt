1: An siisay man na magpaili sa Kagurangnan ,
: asin magdanay sa pag-ingat kan Makakamhan,
2: makakasabi sa Kagurangnan ,
: Ika an sakong pailihan, sakong bantayan;
: sakuyang Dios, na sakong sinasarigan.
3: Ililigtas ka niya sa siod nin paralitag
: asin sa nakakagadan na peste.
4: Tatahoban ka niya kan saiyang mga pakpak;
: magigin ligtas ka sa saiyang pangataman;
: iingatan ka asin susurogon kan saiyang kaimbodan.
5: Dai ka dapat matakot sa diklom nin banggi,
: ni sa bosog na minalayog sa aldaw;
6: ni sa mga peste na minahampak sa kadikloman,
: ni sa mga karatan na nakakagadan sa kaodtohan nin aldaw.
7: Pwedeng magadan an sangribo sa kataed mo,
: an sampolong ribo sa palibot mo,
: alagad dai ka nanggad maaano.
8: Mahihiling mo asin mamamasdan
: kun paano pinapadusahan an tampalasan.
9: Huli ta ginibo mong pailihan an Kagurangnan ,
: an Kahorohalangkawe an saimong erokan,
10: mayong karatan na maabot saimo,
: mayong kadahasan na madolok sa saimong erokan.
11: Huli ta ibubugtak nin Dios an saiyang mga anghel
: tanganing atamanon ka saen ka man magduman.
12: Dadarahon ka ninda sa saindang mga kamot,
: ta tibaad tumama sa kagapoan an saimong mga bitis.
13: An mga leon saka halas saimong tutungtongan;
: an ogbon nin leon asin an rimoranon saimong titimaktimakan.
14: Ililigtas ko siya, huli ta ako saiyang namomotan, olay nin Kagurangnan .
: Aatamanon ko siya, huli ta aram niya an sakong ngaran.
15: Kun apodon niya ako, sisimbagon ko siya;
: iibahan ko siya sa kasakitan.
: Ililigtas ko siya asin oomawon.
16: Babalosan ko siya nin halawig na buhay,
: asin ipapahiling ko saiya an sakong kaligtasan.