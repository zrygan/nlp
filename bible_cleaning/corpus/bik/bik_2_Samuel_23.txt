1: Pinangagin dakula nin Dios si David na aking lalaki ni Jesse. Siya an pinili kan Dios ni Jacob na magin hade asin siya an naggibo nin magayon na mga awit para sa Israel. Ini an mga huring tataramon ni David
2: An espiritu nin Kagurangnan nagtataram sa paagi ko;
: an saiyang mensahe yaon sa sakong ngoso.
3: Nagtaram an Dios nin Israel;
: an Gapo nin Israel nagtaram sako
: An hade na nagsasakop na may katanosan,
: na nagsasakop na may pagkatakot sa Dios,
4: nagbabanaag siring sa liwanag nin kaagahon,
: siring sa aldaw na nagliliwanag sa sarong mayong dampog na kaagahon,
: siring sa uran na nakakapatalubo kan doot sa daga.
5: Siring an gigibohon na pagbendisyon nin Dios sa sakong kapagarakian,
: huli ta guminibo siya sako nin mayong kataposan asin dai mapapatod na tipan,
: sarong panuga na dai nanggad maliliwat.
: Huli ta dai daw ako tatabangan nin Dios,
: asin papangyarihon an gabos kong kamawotan?
6: Alagad an mga mayong dios arog sa mga tonok na itinatapok;
: mayo saindang mangahas madodotdot.
7: Sinda nadodotdot sana kan mga tawong may gamit na lansang asin tugod nin garod,
: asin natututong sinda sa kalayo.
8: Iyo ini an ngaran kan bantog na mga soldados ni David: si Joseb-basebet na taga Takemon, na iyo an lider kan An Tolo; linabanan niya asin nagadan an walong gatos na kalalakihan sa sarong ralaban na garod sana an saiyang armas.
9: An sunod sa bantog na An Tolo iyo si Eleazar na aking lalaki ni Dodo kan kamaganakan ni Ahohi. Kaiba siya ni David kan agyaton ninda an mga Filisteo na nagtiripon duman para sa ralaban. Suminibog an mga Israelita,
10: alagad dai naghiro si Eleazar; linabanan niya an mga Filisteo sagkod na panluyahon an saiyang kamot asin dai na niya nabubutasan an saiyang espada. Dakulang kapangganahan an ipinahiling nin Kagurangnan kan aldaw na idto. Pakatapos kan ralaban, nagbalik an mga Israelita sa namumugtakan ni Eleazar tanganing hurubaan kan gubing sa pakilaban an mga nagkagaradan.
11: An sunod ki Eleazar iyo si Samma na aking lalaki ni Agee na taga Harar. Nagtiripon an mga Filisteo sa Lehi, sa sarong oma na natatanoman nin garbansos. Nagdurulag an mga Israelita sa pakilaban sa mga Filisteo,
12: alagad dai naghiro si Samma sa saiyang natitindogan duman sa oma. Dai siya naghale kundi nakilaban; ginadan niya an mga Filisteo. Sarong dakulang kapangganahan an ipinahiling nin Kagurangnan kan aldaw na idto.
13: Kan magpopoon na an tig-anihan, tolo sa treyntang namamayong soldados an nagduman ki David, sa may lungib nin Adullam, mantang nagkakampo an sarong grupo nin mga Filisteo sa Kapantayan nin Refaim.
14: Yaon kaidto si David sa sarong bantayan, asin sinakop na kaidto nin sarong grupo nin mga Filisteo an Betlehem.
15: Napungaw si David asin nagsabi, Kun igwa lamang kutanang makatao sako nin maiinom na tubig na hale sa bubon na nasa may trangkahan kan Betlehem!
16: Kaya nangahas maglaog sa kampo kan mga Filisteo an tolong makokosog na soldados, nagharok nin tubig sa bubon, na nasa may trangkahan kan Betlehem, dangan dinara ki David. Alagad dai idto ininom ni David, kundi inula bilang sarong atang sa Kagurangnan .
17: Nagsabi si David, Kagurangnan , dai ko ini pwedeng inomon! Garo ko man sana ininom an dugo kan mga lalaking ini na nagbugtak kan saindang buhay sa pag-alaman! Kaya dai ininom ni David an tubig.
: Iyo ini an mga ginibo kan tolong bantog na soldados.
18: Si Abisai, na tugang na lalaki ni Joab an ina ninda iyo si Zeruias, iyo an pamayo kan An Treynta. Nakilaban siya sa paagi kan saiyang garod laban sa tolong gatos na kaiwal asin ginadan niya an mga ini, kaya nagin bantog siya arog kan An Treynta.
19: Siya an pinakabantog sa An Treynta asin iyo an saindang nagin pamayo; alagad bako siyang arog kabantog kan An Tolo.
20: Si Benaias na aking lalaki ni Jehoiada na taga Kabzeel, saro man na bantog na soldados; nagpahiling siya nin dakul na gawe nin kaisogan. Ginadan niya an duwang dakulang paralaban na Moabita. Sarong aldaw sa panahon nin tiglipot, nagbaba siya sa sarong kalot asin nakagadan duman nin sarong leon.
21: Nakagadan man siya nin sarong Egipcio, sarong dakulang lalaki na armado nin garod. Sinalakay ini ni Benaias na kapot an sarong sugkod, inagaw an garod sa kamot kan Egipcio asin ginadan ini kan sadiring garod.
22: Iyo ini an mga ginibo ni Benaias, na kabilang sa An Treynta.
23: Saro siya sa mas bantog sa An Treynta, alagad bakong arog kabantog kan An Tolo. Siya an ibinugtak ni David na pamayo kan saiyang mga bantay.
2439: An iba pang kaayon kan An Treynta iyo an minasunod
: si Asahel na tugang ni Joab
: si Elhanan na aking lalaki ni Dodo na taga Betlehem
: si Samma asin Elika na taga Harod
: si Helez na taga Pelet
: si Ira na aking lalaki ni Ikkes na taga Tekoa
: si Abiezer na taga Anatot
: si Mebunnai na taga Husa
: si Zalmon na taga Aho
: si Maharai na taga Netofa
: si Heleb na aking lalaki ni Baana na taga Netofa
: si Ittai na aking lalaki ni Ribai na taga Gibea sa daga ni Benjamin
: si Benaias na taga Piraton
: si Hiddai na hale sa mga kapantayan na harani sa Gaas
: si Abialbon na taga Araba
: si Azmavet na taga Bahurim
: si Eliaba na taga Saalbon
: an mga aking lalaki ni Jasen
: si Jonatan
: si Samma na taga Harar
: si Ahiam na aking lalaki ni Sharar na taga Harar
: Si Elifelet na aking lalaki ni Ahasbai na taga Maaca
: si Eliam na aking lalaki ni Ahitofel na taga Gilo
: si Hezro na taga Carmelo
: si Paarai na taga Arab
: si Igal na aking lalaki ni Natan na taga Zoba
: si Bani na taga Gad
: si Zelek na taga Ammon
: si Maharai na taga Beerot, na iyo an paradara kan armas ni Joab
: si Ira asin si Gareb na mga taga Jattir
: si Urias na Heteo; treynta y syete sinda gabos.