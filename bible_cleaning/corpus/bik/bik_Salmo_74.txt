1: O Dios, tadaw ta isinisikwal mo kami sagkod lamang?
: Tano ta anggot ka sa mga karnero na saimong ataman?
2: Giromdoma an saimong banwaan, na kaidtong panahon pinili mo para saimo;
: na tinubos mo sa kaoripnan tanganing magin sadiring tribu.
: Giromdoma an Bukid nin Sion na saimong dating pinag-erokan.
3: Maglakaw ka sa mga lugar na narumpag na gayo;
: rinaot kan mga kaiwal an gabos na nasa laog kan Templo!
4: Nagkurahaw sa laog kan Templo an saimong mga kaiwal;
: nagpatindog nin mga bandera duman bilang tanda nin panggana.
5: Pinatok ninda an mga pintoan,
: siring sa mga parapalod nin kahoy.
6: Rinaot ninda an mga sinamnohan na lanob,
: sa paagi nin mga patok saka martilyo.
7: Sinulo ninda an saimong Templo;
: rinumpag, dai ginalangan an saimong pinag-eerokan.
8: Nagsaboot sinda, Ronoton nyato sinda;
: sinulo ninda an gabos na santwaryo nin Dios sa daga.
9: Mayo na an samong mga banal na tanda;
: mayo ni sarong propetang natada;
: asin mayong nakakaaram kun sagkod nuarin an siring na kamugtakan.
10: Sagkod nuarin, O Dios, magtutuya-tuya an kaiwal?
: Mag-oolog-olog daw sinda sagkod lamang kan saimong ngaran?
11: Tano ta pinupugol mo an saimong kamot?
: Tano ta nagsasayuma ka sa pagtabang samo?
12: Alagad poon kaidto ika na an samuyang Hade, O Dios;
: dakul nang beses mo kaming ilinigtas.
13: Binanga mo an dagat kan saimong kosog;
: rinonot mo an payo kan mga dragon sa katubigan.
14: Rinonot mo an mga payo kan Leviatan;
: itinao mo bilang pagkakan sa mga hayop sa kadlagan.
15: Pinabulos mo an mga sapa saka burabod;
: pinamara mo an mga darakulang salog.
16: Linalang mo an aldaw asin an banggi;
: ibinugtak mo an aldaw, an bulan saka mga bitoon.
17: An daga binugtakan mo nin mga kasagkoran;
: ginibo mo an tig-init saka an tig-uran.
18: Giromdoma, Kagurangnan , na nginingisihan ka kan mga kaiwal,
: ikinakaongis ka kan mga tawong masombikal.
19: An saimong salampati hare pagpabayae sa mga maringis na hayop;
: hare paglingawe sagkod lamang an buhay kan saimong mga dukha.
20: Giromdoma an tipan na ginibo mo samuya;
: huli ta pano nin kadahasan an lambang kanto kan daga.
21: An mga naapi hare pagpasopogan;
: an mga dukha asin nangangaipo tugoteng mag-omaw kan saimong ngaran.
22: Tindog, O Dios, asin suroga ako;
: giromdoma na nginingisihan ka kan kaiwal sa bilog na aldaw.
23: Hare paglingawe an saindang kinurahaw,
: an daing ontok na ribok kan saimong mga kaiwal.