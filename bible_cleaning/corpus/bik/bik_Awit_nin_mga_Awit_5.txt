1: Naglaog na ako sa sakong tatamnan,
: sakong namomotan, sakong agom.
: Tinitipon ko an sakong pahamot saka mira;
: kinakakan ko an sakong dugos asin anira;
: iniinom ko an sakong arak saka gatas.
: Kakan kamo asin inom o nagkakaminootan
: sagkod na maburat kamo sa pagkamoot!
2: Maski nagtotorog ako, mata an sakong puso.
: Nangatorogan akong nagtoktok sa pintoan an sakong namomotan.
: Palaoga ako, sakong namomotan,
: sakong pagkamoot, sakong salampati.
: Dumog an sakong payo kan ambon,
: asin an sakong buhok kan tonog nin kabanggihon.
3: Naghuba na ako;
: tadaw ta isusulot ko giraray an sakong gubing?
: Naghugas na ako kan sakong mga bitis;
: tadaw ta aatian ko pa iyan giraray?
4: Kinapotan kan sakong namomotan an pintoan,
: asin naglulukso an puso ko sa kaogmahan.
5: Nagbangon ako tanganing palaogon an sakong namomotan,
: asin nagtatagdo an sakong kamot nin mira,
: mantang pugol ko an kakaptan kan pintoan.
6: Binukasan ko an pintoan para sa sakong namomotan,
: alagad mayo na siya duman.
: Mawot ko nanggad na madangog an saiyang tingog!
: Hinanap ko siya, alagad dai ko nanumpongan;
: inapod ko siya, alagad mayo akong nadangog na simbag.
7: Nanumpongan ako kan naglilibot na mga bantay kan syudad;
: hinampak ninda ako asin linugadan;
: an sakong alikboy inagaw kan mga bantay kan kudal kan syudad.
8: Magsumpa kamo, mga babae nin Jerusalem,
: na kun manumpongan nindo an sakong namomotan,
: sasabihan nindo siyang nanluluya ako sa pagkamoot.
9: O pinakamagayon sa mga babae,
: may kalaenan daw an saimong namomotan sa ibang lalaki?
: Ano an makangangalas dapit saiya
: tanganing magsumpa kami saimo?
10: Gwapo asin makosog an sakong namomotan;
: napapalaen siya sa sampolong ribo.
11: An saiyang payo siring sa purong bulawan;
: an saiyang buhok nag-aalon,
: siring sa uwak sa kaitoman.
12: An saiyang mga mata magagayon siring sa mga salampati sa kataed kan mga burabod nin tubig,
: mga salampati na kinarigos nin gatas asin nagtitindog sa may sapa.
13: An saiyang mga pisngi magayon arog sa sarong tatamnan
: na nagwawarak nin mga pahamot.
: Siring sa mga lirio an saiyang mga ngabil, na dumog nin mira.
14: Magagayon an saiyang mga kamot,
: asin nagsusulot siyang mga singsing na tinampokan nin mamahalon na mga bato.
: An saiyang hawak siring sa malinig na marpil,
: na tinampokan nin mga sapiro.
15: An saiyang hita siring sa hariging alabastros
: na namumugtak sa mga patungtongan na bulawan.
: Magayon siring sa mga Bukid nin Lebanon,
: na makukuahan kan haralangkaw na sedro.
16: An saiyang ngoso mahamis paghadokan;
: nakakadagka an bilog niyang pagkatawo.
: Siring kaiyan an sakong namomotan,
: mga babae nin Jerusalem.