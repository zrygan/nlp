1: Inoomaw taka, O Dios, hare pag-alo!
2: Huli ta nagtataram tumang sako an mga tawong putikon asin maraot;
: pinagpapakaraot ninda ako.
3: Mga tataramon nin kaanggotan sinasabi ninda sako;
: asin maski mayo nin dahelan sinasalakay ninda ako.
4: Bilang balos sa sakong pagkamoot, sinasalungat ninda ako;
: mantang sinda ipinapamibi ko.
5: Binabalosan ninda ako nin karatan para sa karahayan;
: nin pagkaanggot para sa pagkamoot.
6: Magpili ka nin sarong maraot na hukom na mahatol sa sakong kaiwal;
: sarong kaiwal niya na masumbong tumang saiya.
7: Kun siya bistahon, mapadusahan logod siya;
: an saiyang pamibi ibilang logod na kasalan!
8: Dai logod maglawig an saiyang buhay;
: asin iba logod an magkapot kan saiyang katongdan!
9: Magin ilo logod an saiyang mga aki;
: magin balo logod an saiyang agom!
10: Magin lagalag asin makilimos logod an mga aki niya;
: pahaleon logod sinda sa gaba na nindang erokan!
11: An gabos niyang rogaring kuahon logod kan saiyang mga inutangan.
: Samsamon logod kan mga dayuhan an mga bunga kan saiyang kapagalan.
12: Mayo logod nin maherak saiya;
: ni maherak sa mga ilong aki niya.
13: Magadan logod an saiyang kapagarakian;
: sa sunod na henerasyon malingawan logod an saiyang ngaran.
14: Giromdomon logod nin Kagurangnan an karatan kan saiyang mga ginikanan;
: an kasalan kan saiyang ina dai logod mapatawad.
15: An saindang kasalan danay logod na magiromdoman nin Kagurangnan ;
: alagad malingawan logod sinda sagkod pa man!
16: Huli ta dai siya nagpahiling nin pagkaherak.
: Pinatios niya an dukha asin an mga daing sukat;
: asin ginadan niya an makaherak-herak.
17: Nawili siyang magmaldisyon; maldisyonon logod siya!
: Habo siya nin bendisyon; magharayo logod ini saiya!
18: An pagmaldisyon niya garo sanang bado na isinusulot;
: makataros logod iyan sa hawak niya siring kan tubig,
: asin sa saiyang mga tulang siring kan lana!
19: Makaarog logod iyan sa gubing na sulot niya;
: makaarog sa hagkos na danay na ginagamit niya!
20: Kagurangnan , arog logod kaiyan an saimong padusa sa mga kaiwal ko;
: sa mga nagtataram nin maraot tumang sako!
21: Alagad tabangan mo ako, Kagurangnan kong Dios, huli kan saimong ngaran;
: huli sa karahayan kan danay mong pagkamoot, ako ligtasan.
22: Ako dukha asin mayong sukat;
: nakukulogan nin makuri an puso ko.
23: Siring kan anino sa banggi, ako napapara;
: siring kan doron, ako ipinapadpad.
24: Nanluluya an tuhod ko huli sa pag-ayuno;
: nagniwang nin marahay an hawak ko.
25: Ako nagigin ngingisihan kan mga nagsumbong tumang sako;
: nagtatango-tango kun nahihiling ninda ako.
26: Kagurangnan kong Dios, tabangi ako!
: Huli kan danay mong pagkamoot ligtasan ako.
27: Kagurangnan , pasaboton mo an mga kaiwal ko
: na ika an nagligtas sako.
28: Maldisyonon man ninda ako, alagad ako bebendisyonan mo.
: Mapasopog logod an mga nang-aapi sako;
: asin mag-ogma logod an sorogoon mo.
29: Mapano logod nin disonra an sakong mga kaiwal;
: mapatos sinda nin sopog na garo tamong.
30: Sa makosog na tingog magpapasalamat ako sa Kagurangnan ;
: oomawon ko siya sa tahaw kan katiriponan.
31: Huli ta an daing sukat sinusurog niya,
: asin iliniligtas sa mga nagkokondenar na siya magadan.