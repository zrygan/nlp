1: Dangoga nindo ini, kamo gabos na banwaan!
: Himatea nindo, gabos na tawo sa kinaban,
2: dakula asin sadit, dukha saka mayaman!
3: An ngoso ko magtataram nin kadonongan;
: an puso ko maghohorophorop nin pakasabot.
4: Dadangogon ko an mga talinhaga
: asin ipapahayag an saindang kahulogan mantang nagtutugtog ako sa lira.
5: Tadaw ta matatakot ako sa panahon nin kasakitan,
: kun napapalibotan ako kan sakong mga kaiwal,
6: mga tawong nagsasarig sa saindang kayamanan,
: na naghahambog huli sa kadakulan kaiyan?
7: Sa katotoohan mayong makakabalukat kan saiyang sadiri;
: dai niya mababayadan an Dios kan halaga kan saiyang buhay,
8: huli ta an kabayadan kan buhay nin tawo dakulang gayo,
: asin an ibabayad niya dai nanggad magkakanigo,
9: tanganing padagos siyang mabuhay sagkod lamang,
: asin makaligtas sa lulubngan.
10: Mahihiling niya na maski an madonong na tawo nagagadan,
: siring man an mga lolong asin mga mangmang.
: Iwawalat ninda an saindang kayamanan sa saindang kapagarakian.
11: An mga lulubngan iyo an saindang mga harong sagkod lamang;
: duman sinda mag-eerok sagkod pa man,
: maski ngani dakul na daga an nasa saindang ngaran.
12: An tawo dai pwedeng maglaom sa saiyang kayamanan;
: arog kan mga hayop, siya magagadan man.
13: Ini an aabotan kan mga nagsasarig sa sadiri,
: an kataposan kan mga nawiwili sa saindang kayamanan.
14: Arog kan mga karnero, magagadan man sinda;
: an Kagadanan iyo an saindang magigin pastor.
: Dadaogon sinda kan mga matanos,
: mantang an saindang mga hawak naglalapa
: sa lugar nin mga gadan, harayo
: sa saindang mga harong!
15: Alagad ililigtas nin Dios an sakong kalag;
: ililigtas niya sa kapangyarihan nin kagadanan.
16: Dai matakot kun magin mayaman an sarong tawo,
: kun magdakul man an saiyang kayamanan.
17: Dai man niya iyan madadara kun siya magadan;
: dai man maiba saiya sa lulubngan an saiyang kayamanan.
18: Maski ibinibilang nin tawo na maogma siya mantang nabubuhay,
: asin maski siya inoomaw huli ta nagin mauswag,
19: maduman man siya sa lugar kan saiyang mga ginikanan,
: na dai na makakahiling nin liwanag sagkod pa man.
20: An tawo dai pwedeng maglaom sa saiyang kadakulaan;
: arog kan mga hayop, siya magagadan man.