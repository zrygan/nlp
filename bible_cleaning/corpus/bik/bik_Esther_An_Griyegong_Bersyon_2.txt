1: Pakatapos kan mga pangyayaring ini, kan napara na an kaanggotan kan hade, nagiromdoman niya si Vasti saka an dapit sa pagkondenar niya saiya.
2: Nagsabi sa hade an nagkapira sa saiyang mga parahatol, Tadaw ta dai ka magpahanap nin magagayon na hoben na daraga na may marahay na ugale?
3: Magbugtak ka nin mga opisyal sa lambang probinsya kan imperyo asin pagbotan mo sinda na darahon an gabos na magagayon na hoben na daraga sa saimong harem digdi sa Susa, an pangenot na syudad. An mga babae ibugtak mo sa pangataman ni Hegai, an eunukong namamahala sa saimong mga babae, asin patawan mo sinda nin mga pampagayon na kaipuhan ninda.
4: Dangan an babaeng mawilihan mo iyo an gibohon mong reyna na kasalihid ni Vasti.
: Nagustohan kan hade an hatol kaya sinunod niya ini.
5: Duman sa Susa, igwa nin nag-erok na sarong Judio. Siya iyo si Mardokeo na aking lalaki ni Jair asin makoapo ni Simei, na aking lalaki ni Kis na Benjaminita.
6: Saro si Mardokeo sa mga nabihag sa Jerusalem ni Hadeng Nebukadnezzar asin dinara sa Babilonia kaibahan si Hadeng Jeconias nin Juda.
7: Si Mardokeo iyo an nag-ampon ki Esther, na aking babae kan tiyo niyang si Aminadab. Magayon na aking babae si Esther, asin kan magadan an mga magurang kaini, si Mardokeo na an nagpadakula saiya.
8: Kan ipaluwas kan hade an bago niyang pagboot, saro si Esther sa kadakul na daragang tinipon sa Susa. Dinara sinda sa palasyo sa pangangataman ni Hegai, na namamahala kan harem kan hade.
9: Nawilihan ni Hegai si Esther asin pinaorog niya ini. Tinawan niya tolos si Esther nin mga pampagayon saka espesyal na kakanon. Tinawan pa siya ni Hegai nin pitong babaeng katabang na pinili hale sa palasyo tanganing maglingkod saiya. Nagin marahay an pagtratar ni Hegai saiya asin sa mga sorogoon niya.
10: Sa hatol ni Mardokeo, dai sinabi ni Esther na saro siyang Judio.
11: Aroaldaw minaduman si Mardokeo sa patyo kan harem tanganing aramon an kamugtakan ni Esther.
12: An kaugalean na pagpagayon sa mga hoben na babae minaabot sa sarong taon: anom na bulan na minamasahe sa lana nin mira asin anom na bulan na binubugtakan nin mga pahamot saka mga pampagayon.
13: Pakatapos kaiyan, saro-saro na dadarahon ki Hadeng Jerjes an mga babae.
14: Minaduman siya sa banggi, dangan pagkaaga dadarahon siya sa saro pang harem asin ibinubugtak sa pangataman si Hegai, an eunukong namamahala sa mga kasaroan kan hade. Dai na siya makakaduman sa hade; makakabalik sana siya kun nawilihan siya kan hade asin apodon an saiyang ngaran.
15: Nag-abot an aldaw kan pagduman ni Esther sa hade. Si Esther, na aki ni Aminadab na tiyo ni Mardokeo. Ginibo ni Esther an gabos na hatol ni Hegai, asin nawilihan siya kan gabos na nakahiling saiya.
16: Kaya kan ikapitong taon ni Jerjes bilang hade, kan ikadoseng bulan, an bulan nin Adar, inatubang si Esther ki Hadeng Jerjes duman sa palasyo.
17: Namoot siya ki Esther, na nawilihan niya nin orog ki sa kiisay man na babae. Kaya ibinugtak niya an korona sa payo ni Esther saka ginibo ining reyna bilang kasalihid ni Vasti.
18: Dangan nagtao an hade nin sarong semanang bangkete sa kaomawan ni Esther asin inalok an gabos niyang opisyal saka mga parapamahala. Ibinaba niya an buhis sa mga probinsya sa bilog na imperyo asin nanao nin dakul na regalo.
19: Dangan tinawan kan hade si Mardokeo nin sarong halangkaw na katongdan.
20: Dai pa kaidto ipinapaisi ni Esther na siya sarong Judio, sosog sa pagboot saiya ni Mardokeo; si Esther nagkuyog ki Mardokeo arog kan pagkuyog niya saiya kan aki pa siya.
21: Kan panahon na si Mardokeo nagtatrabaho na sa palasyo, naanggot ki Hadeng Jerjes an duwang eunuko na nagbabantay sa agihan pasiring sa mga kwarto kan hade. Nagplano sindang gadanon an hade.
22: Naaraman ni Mardokeo an plano kaya isinabi niya ini ki Reyna Esther. Inosip ni Reyna Esther sa hade an naaraman ni Mardokeo.
23: Nagkaigwa nin pagsiyasat asin naaraman na totoo an bareta, kaya binitay an duwang eunuko. An pangyayaring ini isinurat sa mga libro nin kasaysayan sa atubangan kan hade.