1: Mag-awit kamo nin bagong awit sa Kagurangnan !
: Mag-awit sa Kagurangnan an bilog na kinaban!
2: Mag-awit sa Kagurangnan , omawon an saiyang ngaran;
: ipagrukyaw aroaldaw an saiyang kaligtasan.
3: Ipahayag sa mga nasyon an saiyang kamurawayan,
: an mga ngangalasan niya sa tahaw kan gabos na banwaan.
4: Huli ta dakula an Kagurangnan , asin maninigo nanggad na omawon;
: dapat siyang katakotan orog sa gabos na dios.
5: An mga dios kan ibang nasyon mga dios-dios sana,
: alagad an kalangitan linalang nin Kagurangnan .
6: Omaw asin kamahalan yaon sa saiyang atubang;
: kosog asin gayon yaon sa saiyang santwaryo.
7: Itao nindo sa Kagurangnan , O mga pamilya nin mga banwaan,
: itao nindo sa Kagurangnan an kamurawayan asin kosog.
8: Itao sa Kagurangnan an kamurawayan na maninigo sa saiyang ngaran;
: magdara nin dolot asin maglaog sa saiyang Templo!
9: Sambahon nindo an Kagurangnan sa saiyang pagdatong;
: magtakig sa saiyang atubang an bilog na kinaban!
10: Sabihan nindo an gabos na nasyon,
: Hade an Kagurangnan !
: An kinaban, masarig na pinamugtak asin dai nanggad mahihiro;
: matanos niyang huhukoman an mga banwaan.
11: Mag-ogma an langit, mag-ogma an daga!
: Maghagubohob an dagat, asin an gabos na yaon diyan;
12: mag-ogma an kaomahan, asin an gabos na yaon diyan!
: Dangan gabos na kahoy sa kadlagan mag-aawit sa kaogmahan
13: sa atubang nin Kagurangnan , huli ta siya minadatong,
: huli ta siya minadatong tanganing hukoman an daga.
: Huhukoman niya an kinaban sa katanosan,
: asin an mga banwaan, sa saiyang katotoohan.