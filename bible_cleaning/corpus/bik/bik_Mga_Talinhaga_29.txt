1: An tawong habong magdangog kun sinasaway, mahuhulog asin dai na makakabangon pag-abot kan panahon.
2: Kun an matanos iyo an nagkakapot kan kapangyarihan, nag-oogma an banwaan; alagad kun an maraot iyo an namamayo, nag-aagrangay an katawohan.
3: An namomoot sa kadonongan minapaogma kan saiyang ama; alagad an nakikiiba sa mga babaeng maraot nagtatapok kan saiyang kabuhayan.
4: Kun may pagmakulog an hade sa hustisya, nagigin pusog an nasyon; alagad kun kwarta sana an saiyang pinagmamakulogan, raraoton niya an saiyang banwaan.
5: An tawong sagin-sagin na nag-oomaw sa saiyang mga katood, nagbubugtak nin litag para sa saiya man sana.
6: An maraot nadadakop sa sadiring kasalan, mantang an matanos nag-aawit asin nag-oogma.
7: Minimidbid kan matanos an deretso kan dukha, alagad dai iyan nasasabotan kan mga maraot.
8: An mapaabaw-abaw minaparibok kan bilog na banwaan, alagad pinapara kan mga madonong an kaanggotan.
9: Kun an madonong makipagdiskutiran sa sarong lolong, pagngingisihan sana siya kaini asin pag-oolog-ologon.
10: Ikinakaongis kan mga madahas an tawong onesto, alagad susurogon kan matanos an siring na tawo.
11: Hayag kun maanggot an mangmang, alagad mayong girong na pinupugol kan madonong an saiyang kaanggotan.
12: Kun an sarong pamayo maghinanyog sa kaputikan, magigin putikon an gabos niyang opisyal.
13: Magkapareho sa sarong bagay an dukha asin an nang-aapipareho sinda tinawan kan Kagurangnan nin pakahiling.
14: Kun sinusurog kan hade an deretso kan dukha, maghahade siya sa halawig na panahon.
15: An pagsaway asin pagdisiplina marahay para sa aki. Alagad kun siya pabayaan sa saiyang kamawotan, ikakasopog siya kan saiyang ina.
16: Kun an maraot iyo an nagkakapot nin kapangyarihan, nagdadakul an krimen. Alagad mahihiling kan mga matanos an pagbagsak kan mga tawong iyan.
17: Disiplinahon mo an saimong aki, asin tatawan ka niya nin kapahingaloan. An saimong puso tatawan niya nin kaogmahan.
18: An nasyon na mayo kan pangenot nin Dios, sarong nasyon na mayo nin katoninongan. Paladan an tawo na nag-ootob kan katogonan!
19: Dai mo pagdisiplinahon an saimong sorogoon sa paagi nin tataramon, huli ta maski masabotan niya iyan, dai niya iyan ootobon.
20: Mas may paglaom an sarong mangmang ki sa tawong basta na sana minataram.
21: Kun magpoon sa pagkaaki itao mo sa saimong sorogoon an gabos niyang magustohan, maabot an panahon na mapapasaiya an gabos mong nasasadirihan.
22: An tawong madaling maanggot iyo an nagigin dahelan nin dakul na pag-iriwal asin karibokan.
23: An mabagsak sa tawo iyo an saiyang kapaabaw-abawan, alagad an mapakumbaba mag-aako nin kaomawan.
24: An kaiba kan mahabon naoongis sa sadiri niyang buhay huli ta papadusahan siya kan hukom kun magsabi siya kan katotoohan, asin mamaldisyonon siya nin Dios kun dai niya gibohon iyan.
25: An pagkatakot sa sasabihon kan ibang tawo iyo an mapahamak saimo, alagad an pagsarig sa Kagurangnan iyo an maligtas saimo.
26: Dakul an nagmamawot na mawilihan sinda kan hade, alagad sa Kagurangnan sana pwede kang makakua nin hustisya.
27: An tampalasan ikinakaongis kan matanos, asin an matanos ikinakaongis kan tampalasan.