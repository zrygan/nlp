1: Makosog na minaapod ako sa Dios;
: minaapod nin makosog tanganing himateon niya ako.
2: Sa aldaw nin sakong kasakitan hinahanap ko an Kagurangnan;
: magdamlag na iniitaas ko an sakong mga kamot sa pagpamibi,
: alagad daing nakukuang karangahan an sakong kalag.
3: Kun iniisip ko an Dios, ako nag-aagrangay;
: kun ako naghohorophorop, nanluluya an sakong boot.
4: Bilog na banggi dai niya ako pinakatorog;
: nahahandal ako nin marahay, kaya dai ako nakakataram.
5: Iniisip-isip ko an nakaaging mga aldaw,
: naroromdoman ko an nakaaging mga taon.
6: Bilog na banggi hinohorophorop ko sa sakong puso,
: iniisip-isip ko asin hinahapot an sadiri
7: Isisikwal daw kita nin Kagurangnan sagkod pa man?
: Dai na daw niya kita mawiwilihan?
8: Napara na daw sagkod pa man an danay niyang pagkamoot?
: Natapos na daw an saiyang mga panuga?
9: Nalingawan na daw nin Dios na siya maugayon?
: Sa kaanggotan, pinupugol na daw niya an saiyang pagkaherak?
10: Dangan nagsabi ako, An nakakakulog kan sakong boot iyo ini
: na an Dios bako nang mapangyari.
11: Gigiromdomon ko an mga gibo nin Kagurangnan ;
: gigiromdomon ko an saimong mga ngangalasan kaidto.
12: Iisipon ko an gabos mong gibo;
: hohorophoropon ko an dakulang mga bagay na ginibo mo.
13: Banal, O Dios, an saimong mga gibo.
: Mayo nin dios na siring kadakula saimo.
14: Ika an Dios na naggigibo nin mga ngangalasan;
: an saimong kosog ipinahiling mo sa mga banwaan.
15: Huli kan saimong kapangyarihan ilinigtas mo an saimong banwaan,
: an kapagarakian ni Jacob asin ni Jose.
16: Kan nahiling ka kan mga tubig, O Dios, sinda nagkatarakot,
: asin an mga kairaroman nagtarakig.
17: Uran inula kan mga panganoron;
: nagpaluwas nin mga daguldol an kalangitan;
: asin an kikilat naglaad sa gabos na direksyon.
18: An ribok kan saimong daguldol yaon sa buhawi;
: an saimong kikilat nag-ilaw sa kinaban;
: an daga naglinog asin tinakigan.
19: An mga alon saimong linakawan;
: inibong mo an hararom na dagat,
: alagad mayong nakahiling kan saimong inagihan.
20: Siring sa sarong pastor, pinangenotan mo an saimong banwaan,
: sa pamamahala ni Moises saka ni Aaron.