1: Alagad ngunyan, pinag-oolog-olog ako
: kan mga lalaking mas aki pa ki sa sako!
: An saindang mga ama, danay na mayo nin halaga
: kaya dai ko sinda tinugotan na makaiba kan sakong mga ayam sa pagbantay kan sakong mga karnero.
2: Ano an sakong pakinabang sa saindang kosog,
: sinda na mga maluya na ngunyan?
3: Huli sa kadukhaan asin makuring gutom,
: rinarangot ninda an mga alang na gamot.
4: Binubulnot ninda an mga tanom sa kalangtadan dangan saindang kinakakan,
: maski an mayong namit na gamot nin sarong kahoy!
5: Pinapalayas sinda sa tahaw nin katawohan;
: kinukurahawan sinda siring sa mga mahabon.
6: Kaipuhan na mag-erok sinda sa mga lungib
: sa mga labot na kinalot sa mga tampi nin mga ampas.
7: Sa tahaw nin kalangtadan, garong mga hayop sindang nag-uungal;
: sa irarom nin katonokan duman sinda nagsusurosoan.
8: Sinda sarong grupo nin mayong halaga na mga tawo,
: na pinalayas sa daga.
9: Ngunyan, ako an saindang nginingisihan,
: ako an ginibo nindang subahan.
10: Nauuyam asin naghaharayo sinda sako;
: mayong pagduwa-duwang minakuspa pakahiling sako.
11: Huli ta pinaluya ako nin Dios dangan ibinaba,
: dai na sinda nag-aalangan sa sakong atubang.
12: Sa too ko nagtitindog an grupong ini;
: pinapalayas ninda ako; inaandam ninda an huri nindang salakay.
13: Inaabongan ninda an gabos kong dulagan asin hinihingowa nindang gadanon ako;
: mayo nin siisay man na makapugol sainda.
14: Minadatong sinda na garong nag-aagi sa mahiwas na labot sa kudal;
: sa tahaw kan linagabong padagos sindang minadatong.
15: Nadadaog ako kan mga kahandalan;
: arog sa doros na nag-agi an sakong onra,
: asin garo sarong panganoron na nawara an sakong kauswagan.
16: Ngunyan madali na akong magadan;
: mayo nin ranga para sa sakong kasakitan.
17: Pagkabanggi, nagkukulog an gabos kong tolang;
: an kulog na nagpapasakit sako dai nag-oontok.
18: Pinupugol ako nin Dios sa sakong kwelyo;
: asin ginugurumos an mga gubing ko.
19: Itinatapok niya ako sa laboy
: asin ako nagin arog sa alpog saka abo.
20: Nag-aagrangay ako saimo, O Dios, alagad dai mo ako sinisimbag;
: asin kun ako namimibi, dai mo ako hinihinanyog.
21: Nagin makuri ka sa sako;
: sa paagi kan mapangyari mong kamot pinapasakitan mo ako.
22: Tinutugotan mong ipadpad ako kan doros; pinapalunad mo ako diyan,
: asin itinatapok mo sa tahaw kan makosog na bagyo.
23: Aram kong dadarahon mo ako sa sakong kagadanan,
: an huring padudumanan kan gabos na nabubuhay.
24: Alagad, an yaon sa tambak nin mga gaba dai daw maitaas kan saiyang kamot,
: asin sa saiyang kasakitan maghagad nin tabang?
25: Dai daw ako naghibi para sa tawong nasasakitan?
: Dai daw ako nagmondo para sa mga mayong sukat?
26: Alagad kan maghanap ako kan marahay, nagdatong an karatan;
: asin kan maghalat ako kan liwanag nag-abot an kadikloman.
27: An sakong puso nariribong, asin dai nanggad natotoninong;
: an mga aldaw nin kasakitan nagdadangadang sa pagsabat sako.
28: Naglalakaw akong mamondo, asin mayong kaalingan;
: nagtitindog ako sa tahaw nin katiriponan tanganing maghagad nin tabang.
29: Ako tugang na lalaki kan mga lalaw na ayam,
: asin danay na kaibahan kan mga darakulang gamgam.
30: Malalata na an sakong kublit; halangkaw nin marahay an sakong kalentura.
31: Kun kaidto nadadangog ko an maoogmang musika,
: ngunyan, pagmomondo asin pagtatangis an nadadangog ko na sana.