1: Kagurangnan , giromdoma si David
: asin an gabos na sakit na saiyang tinios.
2: Giromdoma, Kagurangnan , an saiyang sumpa,
: an panuga na ginibo niya saimo, Makakamhan na Dios ni Jacob.
3: Dai ako mapuli sa sakong harong ni mapahingalo sa sakong higdaan;
4: dai ako mapahingalo o makatorog,
5: sagkod na makakua ako nin lugar para sa Kagurangnan ,
: sarong harong para sa Makakamhan na Dios ni Jacob.
6: Sa Betlehem nabaretaan mi an manongod sa Kaban nin Tipan,
: asin nakua mi ini sa kaomahan nin Jearim.
7: Kami nagsabi, Dumuman kita sa harong nin Kagurangnan ;
: magsamba kita sa atubangan kan saiyang trono.
8: Kagurangnan , lumaog ka sa lugar na saimong pinagpapahingaloan, kaiba an Kaban nin Tipan,
: na tanda kan saimong kapangyarihan.
9: An saimong mga padi magubingan logod nin katanosan;
: an saimong mga banal magkurahaw logod sa kaogmahan!
10: Huli ki David na saimong sorogoon
: hare pagsikwalan an hade na saimong linahidan.
11: Sarong panuga an ginibo mo ki David
: panuga na dai mo babawion
: Saro sa mga aki mo an gigibohon kong hade;
: siya maghahade bilang kasalihid mo.
12: Kun otobon kan mga aki mo an sakuyang tipan,
: asin an mga pagboot na itatao ko sainda,
: an saindang mga aki matukaw man sa saimong trono sagkod pa man.
13: Huli ta an Sion pinili nin Kagurangnan ;
: minawot niyang ini an magin saiyang erokan
14: Ini iyo an sakuyang pahingaloan sagkod pa man;
: digdi ako maerok, huli ta ini an sakong kamawotan.
15: Dakulang bendisyon an itatao ko sa Sion,
: an saiyang mga dukha babasogon ko sa kakanon.
16: An saiyang mga padi gugubingan ko nin kaligtasan,
: asin an saiyang mga banal makurahaw sa kaogmahan.
17: Saro sa mga aki ni David an gigibohon kong dakulang hade sa Sion;
: papadanayon ko digdi an pagkanihade kan sakong pinili.
18: An mga kaiwal niya gugubingan ko nin kasopogan,
: alagad sa saiyang payo, an saiyang korona magkikinang.