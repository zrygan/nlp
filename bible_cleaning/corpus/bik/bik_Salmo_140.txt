1: Ligtasan ako, Kagurangnan ,
: sa mga maraot na tawo;
: ingati ako sa mga tulisan.
2: Danay sindang nag-iisip nin karatan,
: danay na nagpopoon nin iriwal.
3: Matarom an saindang dila siring kan sa halas;
: marara an saindang tataramon siring sa kamandag kan kobra.
4: Likayan ako, Kagurangnan , sa kamot kan mga tampalasan;
: ingati ako sa mga tulisan
: na naghuhumot na ako mapadungkal.
5: Mga mapaabaw-abaw nagbugtak nin litag para sako;
: nagbugtak sinda nin mga siod
: sa dalan na sakong aagihan.
6: Nagsabi ako sa Kagurangnan , Ika an sakuyang Dios.
: Kagurangnan , dangoga an tingog nin sakong pakimaherak!
7: Kagurangnan , sakong Kagurangnan, makosog na paraligtas!
: Sinurog mo ako sa aldaw nin pakilaban.
8: Kagurangnan , hare pagtawan an mga kamawotan kan mga tampalasan;
: hare papangyariha an saindang kaisipan.
9: Dai man logod manggana an sakong mga kaiwal;
: humugpa logod sainda an karatan na saindang itinaram.
10: Mga nagkakalayong baga humugpa logod sainda;
: mahulog logod sinda sa kalot asin dai na makahawas.
11: An paralibak dai logod mapamugtak sa daga;
: abotan logod nin karatan asin magadan an mga tulisan.
12: Kagurangnan , aram kong tinatabangan mo an mga nasasakitan;
: asin an mga daing sukat tinatawan mo nin katanosan.
13: Oomawon nanggad kan mga matanos an saimong ngaran;
: asin mag-eerok sinda sa saimong atubang.