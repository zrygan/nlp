1: Tinaraman ako nin Kagurangnan na maglakaw saka magbakal nin habay na lino, dangan ihagkos ko iyan, alagad tinaraman niya ako na dai ko iyan pagdumogon.
2: Kaya nagbakal ako nin habay saka ihinagkos ko.
3: Dangan kinaolay giraray ako nin Kagurangnan . Nagsabi siya,
4: Magduman ka sa Salog nin Eufrates asin itago mo an habay sa sarong labot sa kagapoan.
5: Kaya nagduman ako saka itinago ko an habay harani sa Eufrates.
6: Pakalihis nin nagkapirang aldaw tinaraman ako nin Kagurangnan na magbalik sa Eufrates saka kuahon an habay.
7: Kaya nagbalik ako sa Eufrates, dangan kan makua ko an lugar na pinagtagoan ko kan habay, nahiling ko na raot na an habay saka dai na pwedeng pakinabangan.
8: Kinaolay giraray ako nin Kagurangnan . An sabi niya,
9: Siring kaiyan an gigibohon kong paglaglag sa kapalangkawan nin Juda asin sa dakulang kapalangkawan nin Jerusalem.
10: An mga maraot na tawong ini habong magkuyog sako. Orog sindang nagmatagas saka orog na nagin maraot. Nagsamba sinda saka naglingkod sa mga dios-dios. Kaya makakaarog sinda sa habay na mayo na nin pakinabang.
11: Siring kan habay na minahusto sa habayan, binoot kong maigot na mamugol sako an mga taga Israel saka an mga taga Juda. Ginibo ko ini tanganing sinda magin sakong banwaan saka magdara sinda nin kaomawan asin kamurawayan sa sakong ngaran; alagad habo ninda akong kuyogon.
12: Tinaraman ako nin Kagurangnan Dios, Jeremias, sabihan mo an banwaan nin Israel na an lambang tapayan dapat na panoon nin arak. Masimbag sindang aram ninda na an lambang tapayan para sa arak dapat panoon nin arak.
13: Dangan sabihan mo sinda na ako, an Kagurangnan , an mapano sa gabos na nag-eerok sa dagang ini nin arak sagkod na maburat sinda; sa mga hade, na mga kapagarakian ni David, sa mga padi, sa mga propeta, saka sa gabos na taga Jerusalem.
14: Dangan pagtatarangkoon ko sinda na garo mga tapayan sagkod na maronot sinda gabos, gurang man o aki. Dai ako maheherak sainda maski kadikit.
15: Banwaan nin Israel, nagtaram an Kagurangnan !
: Magpakumbaba ka asin maghinanyog saiya.
16: Omawon nindo an Kagurangnan na saindong Dios,
: bago niya darahon an kadikloman,
: asin madapa kamo sa kabubuldan;
: bago niya gibohon na mahibog na kadikloman
: an liwanag na saindong pinaglalaoman.
17: Alagad kun dai kamo maghinanyog,
: hilom akong magtatangis huli kan saindong kapalangkawan;
: mapait na matangis ako, asin mabulos an sakong luha
: huli ta nabihag an banwaan nin Kagurangnan .
18: Tinaraman ako nin Kagurangnan , Sabihan mo an hade asin an saiyang ina na bumaba sa saindang trono, huli ta nahale na sa saindang payo an magagayon nindang korona.
19: An mga banwa sa habagat na parte nin Juda napapalibotan na; mayo na nin makakalaog duman. Dinarang bihag an gabos na taga Juda tanganing itapok.
20: Hilinga, Jerusalem! Nagdadangadang na an saimong mga kaiwal hale sa amihan! Haen na an mga tawong ipinapaniwala saimo, an banwaan na ipinag-orgulyo mo?
21: Ano an sasabihon mo kun sakopon ka saka pinaghadean kan mga tawong pinaghohona mong mga katood? Makukulogan ka arog sa sarong babaeng nangangaki.
22: Kun maghapot ka kun tadaw ta nangyari ini saimokun tadaw ta ginirisi an saimong gubing asin linupigan kaini huli kan magabat mong kasalan.
23: Maliliwat daw nin sarong maitom na lalaki an kolor kan saiyang kublit o nin leopardo an saiyang patak-patak? Kun mahimo ninda iyan, makakanood na man ika na maggibo nin matanos, ika na mayong ibang aram na gibo kundi karatan.
24: Iwawarak ka nin Kagurangnan arog kan dagami na ipinapalid kan doros na hale sa desyerto.
25: Sinabi niya na iyan an saimong aabotan. Gigibohon niya iyan saimo huli ta liningawan mo siya asin nagsarig ka sa bakong totoong mga dios.
26: An Kagurangnan mismo an magisi kan saimong gubing asin mahayag saimo sa kasosopgan.
27: Nahiling niya na ginigibo mo an mga bagay na kinakaongisan niya. Nahiling niya na nagduduman ka sa kabubuldan asin sa kaomahan sa pagsunod sa mga paganong dios-dios, arog sa sarong lalaki na nagmamawot sa agom kan saiyang kapwa, patin arog sa sarong lalaking kabayo na naghihirihiri kun nahihiling an babaeng kabayo. Herak man saimo, Jerusalem! Nuarin ka magigin malinig nanggad?