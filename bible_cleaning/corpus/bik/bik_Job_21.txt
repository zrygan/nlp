1: Dangan nagsimbag si Job
2: Dangoga an sakong sasabihon;
: iyan sana an karangahan na hinahagad ko saindo.
3: Tawe ako nin panahon na makapagtaram,
: dangan pakatapos, tuyatuyaon na ako nindo kun boot nindo.
4: Dai man ako nagrereklamo laban sa tawo;
: igwa ako nin dahelan kun tadaw ta dai ako nakakatios.
5: Hilinga nindo ako. Bakong an nahihiling nindo tama nang magpangalas saindo?
6: Kun iniisip ko iyan, nanluluya an sakong boot,
: asin tinatakigan an sakong laman.
7: Tadaw ta itinutugot nin Dios na mabuhay an mga maraot,
: maggurang saka mag-uswag sa kapangyarihan?
8: Nagkakaigwa sinda nin mga aki saka makoapo,
: na saindang namamasdan na nagdadarakula.
9: An saindang mga harong ligtas sa katakotan,
: asin mayo diyan an padusa nin Dios.
10: An saindang mga torong baka nakakamaro asin
: an saindang mga babaeng baka dai nadidipisilan sa pag-ogbon.
11: An saindang mga aki nagdadaralagan saka nagkakarawat na garo mga kordero;
12: maogmang nagsasayaw sinda sa tugtog nin mga plauta.
13: Namumuhay sinda sa kauswagan
: asin matoninong na nagagadan.
14: Sinasabihan ninda an Dios, Humale ka samo.
: Dai nyamo mawot na maaraman an saimong kabotan.
15: Ano an Makakamhan, ta samo siyang paglingkodan?
: Ano an pakinabang nyamo kun siya samong pagpamibian?
16: Naghohona sinda na nag-uswag sinda huli kan saindang kapagalan,
: alagad dai ko maaako an saindang kaisipan.
17: Pirang beses nang pinalsok an ilaw kan maraot?
: May napahamak na daw maski saro sainda?
: Pinadusahan na daw nin Dios sa saiyang kaanggotan an mga maraot,
18: asin hinayop sinda paharayo arog sa dagaming pinapadpad kan doros,
: o arog sa ata na dinadara kan bagyo?
19: Sinasabi nindong pinapadusahan nin Dios an aki huli kan kasalan kan saiyang ama.
: Dai! Dapat padusahan nin Dios an mga nagkasala mismo;
: dapat na ipahiling niya na ginigibo niya iyan huli kan saindang mga kasalan.
20: Dapat pasanon kan mga nagkasala an saindang padusa;
: dapat na mamatean ninda an kaanggotan kan Makakamhan na Dios.
21: Huli ta ano pa an pakilabot ninda sa saindang mga pamilya kun sinda magadan na?
22: Pwede daw tukdoan nin sarong tawo an Dios,
: na naghuhukom maski kaidtong mga nasa halangkaw na mga lugar?
2324: May mga tawong dai naghehelang sagkod sa aldaw na sinda magadan;
: nagagadan sindang maogma saka mayong kahandalan,
: an saindang mga hawak nagpapatunay na dakul sindang pagkakan.
25: An iba nagagadan na may kapaitan sa saindang kalag,
: na dai lamang nakanamit nin kaogmahan.
26: Alagad an gabos nagagadan dangan ilinulubong;
: tinatahoban sinda nin mga ulod.
27: Uya, aram ko an saindong mga iniisip, asin an saindong mga plano sa pagpakaraot sako.
28: Naghahapot kamo, Haen na ngunyan an harong kan dakulang tawo,
: an tawong naggibo nin karatan?
29: Dai kamo naghapot sa mga tawong nagbabaklay?
: Dai nindo aram an mga baretang dara ninda pagbalik?
30: Sa aldaw na anggot an Dios asin nagpapadusa,
: an mga maraot an danay na nakakaligtas.
31: Mayong siisay man na masumbong laban sa tawong maraot,
: o mabalos saiya huli kan saiyang ginibo.
32: Kun siya dinadara na sa lulubngan,
: sa saiyang pantyon igwa nin bantay.
33: Kadakul na tawo an nakikipaglubong,
: asin maski an daga luway-luway na minatahob kan saiyang bangkay.
34: Kun siring, paano nindo ako mararanga kan mga tataramon na mayo nin kahulogan?
: An lambang simbag na itinatao nindo gabos kaputikan!