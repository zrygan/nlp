1: Hinanyoga an pag-apod kan kadonongan
: asin an pagkurahaw kan pakasabot.
2: Nagtitindog an kadonongan sa alitoktok
: kan kabubuldan sa may tinampo, asin sa mga pinagsasangahan kan dalan.
3: Sa may palaog kan syudad, sa kataed kan mga
: trangkahan, nag-aapod an kadonongan
4: O mga tawo, inaapodan ko kamo!
: Inaapodan ko an lambang tawo sa kinaban.
5: Kamong mga mangmang, saboton nindo an marahay na hatol;
: kamong mga lolong, adalan nindo an marahay na kaisipan.
6: Paghinanyog kamo, huli ta mahalagang bagay an itinataram ko;
: an gabos kong sinasabi saindo matanos.
7: Katotoohan an sinasabi ko;
: an kaputikan ikinakauyam ko.
8: An lambang tataramon ko totoo;
: mayo ini nin sala, mayo nin minadara sa maraot.
9: Malinaw ini para sa tawong may pakasabot;
: sa madonong, tama ini gabos.
10: Pilion nindo an sakong katukdoan embes na plata;
: an pakasabot ki sa pinong bulawan.
11: Ako, an kadonongan, orog na marahay ki sa mga alahas;
: mayo kamo nin mamawoton na pwedeng ikapantay sako.
12: Ako, an kadonongan, igwa nin pakasabot;
: igwa ako nin pakaaram saka marahay na hatol.
13: An pagkatakot sa Kagurangnan iyo an pagkaongis sa karatan;
: ikinakaongis ko an kapalangkawan asin an kapaabaw-abawan,
: an mga karatan saka an mga bikong tataramon.
14: Minaplano ako saka ginigibo ko iyan.
: Igwa ako nin pakasabot asin kosog.
15: Tinatabangan ko an mga hade
: sa saindang mga palakaw asin an mga pamayo sa paggibo nin tamang mga pagboot.
16: An lambang pamayo sa kinaban namamahala huli kan sakong tabang,
: siring man an mga gobernador saka an mga ginagalangan na tawo.
17: Namomotan ko an namomoot sako;
: an naghahanap sako nakakanumpong sako.
18: Yaon sako an kayamanan asin an kaomawan, nagdadanay na kayamanan asin kauswagan.
19: An bunga ko mas marahay ki sa bulawan, mas marahay ki sa pinong bulawan,
: mas marahay ki sa pinakapiling plata.
20: Naglalakaw ako sa dalan nin katanosan;
: sinusunod ko an mga agihan nin hustisya.
21: Tinatawan ko nin kayamanan an mga namomoot sako;
: pinapano ko nin kayamanan an saindang harong.
22: Ako an enot na linalang nin Kagurangnan ,
: an enot sa mga ginibo niya kaidtong panahon.
23: Linalang niya ako sa kapinonan,
: sa kaenot-enote, bago nagpoon an kinaban.
24: Namundag ako kan mayo pa an kadagatan,
: kan mayo pa an mga burabod nin tubig.
25: Namundag ako bago an kabukidan,
: bago ibinugtak sa tamang lugar an kabubuldan,
26: bago ginibo nin Dios an daga asin an kaomahan kaiyan;
: enot ako maski sa naenot na alpog kan kinaban.
27: Idtoon ako duman kan lalangon niya an kalangitan,
: kan palibotan niya nin orisonte an ibabaw kan dagat.
28: Idtoon ako kan an mga panganoron ibinugtak niya sa langit,
: kan bukasan niya an mga burabod kan kairaroman,
29: kan itao niya sa dagat an pagdolonan kaiyan,
: tanganing an katubigan dai maglapas sa saiyang pagboot,
: kan ibugtak niya an pundasyon kan daga.
30: Nasa kataed niya ako, arog sa sarong arkitekto.
: Ako an kaogmahan niya aroaldaw,
: asin sa atubang niya, ako danay na nag-oogma
31: nag-oogma sa saiyang kinaban,
: asin nawiwili sa katawohan.
32: Kaya ngunyan, mga aki ko, hinanyoga nindo ako.
: Giboha nindo an sinasabi ko, asin magigin maogma kamo.
33: Maghinanyog kamo sa katukdoan, asin magigin madonong kamo;
: dai nindo pagpabayaan an katukdoan.
34: Paladan an tawong naghihinanyog sako,
: na aroaldaw nagbabantay sa sakuyang mga trangkahan,
: na naghahalat sa may pintoan kan sakong harong.
35: Huli ta an nakakakua sako, nakakakua nin buhay,
: asin nawiwilihan siya nin Kagurangnan .
36: An dai nakakakua sako, nagkukulog sa sadiri;
: an naoongis sako, namomoot sa kagadanan.