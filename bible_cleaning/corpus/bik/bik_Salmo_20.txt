1: Simbagon ka logod nin Kagurangnan sa aldaw nin kahorasaan!
: Surogon ka logod kan Dios ni Jacob!
2: Tabang ipadara niya logod saimo hale sa saiyang Templo,
: asin pagsurog hale sa Sion itao saimo!
3: Giromdomon niya logod an gabos mong dolot
: asin mawilihan niya an saimong mga tinutong na atang.
4: Itao niya logod saimo an minamawot kan saimong puso,
: asin otobon an gabos mong plano.
5: Maogmang magkurahaw logod kita sa saimong panggana,
: asin sa ngaran kan satong Dios patindogon ta an satong mga bandera!
: Simbagon logod nin Kagurangnan an gabos mong kahagadan!
6: Ngunyan aram kong tatabangan nin Kagurangnan an saiyang linahidan;
: sisimbagon niya siya hale sa saiyang banal na langit;
: tatawan nin dakul na kapangganahan huli kan saiyang toong kamot.
7: May nagsasarig sa mga karwahe;
: may nagsasarig sa mga kabayo;
: alagad nagsasarig kami sa ngaran nin Kagurangnan na samong Dios.
8: Luluyahon sinda asin matutumba,
: alagad mabangon kami asin pusog na matindog.
9: Itao mo sa hade an kapangganahan,
: O Kagurangnan ;
: simbaga kami kun kami mag-apod.