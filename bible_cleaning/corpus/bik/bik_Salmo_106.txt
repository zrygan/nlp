1: Omawon an Kagurangnan !
: Magpasalamat kamo sa Kagurangnan , huli ta siya marahayon;
: huli ta an danay niyang pagkamoot mayo nin kasagkoran!
2: Siisay an makakabilang kan dakulang mga bagay na saiyang ginibo?
: Siisay an makakatao saiya kan
: maninigong kaomawan?
3: Paladan an mga nag-ootob kan saiyang kabotan,
: an danay na naggigibo nin katanosan.
4: Giromdoma ako, Kagurangnan , kun tinatabangan mo an saimong banwaan.
: Ibahan ako kun sinda tinatawan mo nin kaligtasan.
5: Mahiling ko logod an pag-uswag kan saimong mga pinili,
: tanganing makahiras ako sa kaogmahan kan saimong nasyon,
: tanganing magmuraway ako kaiba kan saimong pamana.
6: Nagkasala kami arog kan samong mga ginikanan;
: nagsombikal kami, guminibo nin karatan.
7: Kan an samong ginikanan yaon duman sa Egipto,
: dai ninda nasabotan an mga makangangalas mong gibo.
: Nalingawan ninda an yaman kan danay na pagkamoot mo;
: asin nagsombikal sa Makakamhan duman sa Dagat na Pula.
8: Alagad ilinigtas niya sinda huli kan saiyang ngaran,
: tanganing ipamidbid niya an saiyang kapangyarihan.
9: Pinagbotan niya an Dagat na Pula,
: kaya ini nagin mamara.
: Pinangenotan niya sinda sa paglakaw sa kairaroman,
: na garo naglalakaw sa desyerto.
10: Kaya ilinigtas niya sinda sa kamot kan kaiwal,
: ilinigtas sa kapangyarihan kan kalaban.
11: Nalamos sa katubigan an mga kaiwal;
: mayo nin natada maski saro lamang.
12: Saka sinda nagtubod sa tataramon niya,
: asin nag-awit nin pag-omaw saiya.
13: Alagad nalingawan tolos ninda an saiyang mga gibo;
: dai na hinalat an saiyang hatol.
14: Sa kalangtadan nagkaigwa sinda nin ngana-nganang kamawotan;
: asin sa desyerto an Dios saindang pinagsugotan.
15: Itinao niya an saindang hinagad,
: alagad pinadarahan man sinda nin mangirhat na helang.
16: Duman sa kampo, kan naori sinda ki Moises
: asin ki Aaron, an banal na sorogoon nin Kagurangnan ,
17: buminuka an daga dangan hinalon si Datan;
: ilinubong si Abiram asin an saiyang mga kaibahan.
18: Naghilig an kalayo sa saindang mga kaibahan,
: asin tinutong idtong mga tawong masombikal.
19: Duman sa Sinai guminibo sinda nin estatwa nin baka,
: sarong dios-dios na saindang sinamba.
20: Ladawan nin baka na doot an kinakakan
: an isinangle ninda sa kamurawayan nin Dios.
21: Nalingawan ninda an Dios, an saindang Paraligtas,
: na naggibo nin dakulang mga bagay duman sa Egipto,
22: mga ngangalasan na ginibo niya duman,
: mga mangirhat na bagay sa Dagat na Pula.
23: Kan siya magtaram na tutunawon niya an saiyang banwaan,
: si Moises na saiyang pinili nagtindog sa saiyang atubang,
: nakimaherak na dai sinda tunawon kan saiyang kaanggotan.
24: Dangan hinaboan ninda an mayaman na daga;
: dai sinda nagtubod sa saiyang panuga.
25: Nagngorob-ngurob sa laog kan saindang mga tolda,
: asin dai dinangog an tingog nin Kagurangnan .
26: Kaya nagnumpa siya asin sinda pinatanidan
: na magkakagaradan sinda sa kalangtadan,
27: na magkakawararak sa mga nasyon an saindang kapagarakian,
: asin magkakagaradan sa mga daga kan dayuhan.
28: Dangan nagsamba sinda ki Baal duman sa Peor;
: nagkakan kan mga atang para sa gadan.
29: Huli kan saindang mga gibo, pinaanggot ninda an Kagurangnan ;
: kaya uminabot sainda an mangirhat na helang.
30: Nagtindog si Finehas saka nakimaherak,
: kaya naontok an mangirhat na helang.
31: Nabantog siya huli kan saiyang katanosan,
: poon kaidto asin sagkod pa man.
32: An Kagurangnan pinaanggot ninda sa katubigan nin Meriba;
: asin naparaot si Moises huli sa sainda.
33: Pinangagin nindang mapait an puso ni Moises,
: kaya dai na inisip kaini an tataramon na minaluwas sa ngoso.
34: Dai ninda rinonot an mga banwaan,
: siring sa ipinagboot sainda nin Kagurangnan ;
35: kundi nakipag-agoman sinda sa mga pagano,
: asin inarog an saindang mga gibo.
36: Mga dios-dios kan mga pagano sinamba ninda,
: na nagin siod para sainda.
37: Mga aking lalaki saka babae saindang inatang
: sa mga dios-dios nin Canaan.
38: Ginadan ninda idtong mga inosenteng kaakian,
: kaya an daga nadigtaan nin dugo kan siring na panggagadan.
39: Nagin maati sinda huli kan saindang mga gibo,
: asin nagtalikod sinda sa Dios.
40: Kaya naglaad an kaanggotan nin Dios sa saiyang banwaan;
: asin nabaldi sa saiyang pamana.
41: Sa kamot kan mga pagano itinao niya sinda,
: kaya nasakop kan mga anggot sainda.
42: Inapi sinda kan mga kaiwal;
: nagin sakop kan saindang kapangyarihan.
43: Dakul na beses ilinigtas sinda nin Kagurangnan ,
: alagad pinili ninda an magsombikal,
: asin orog sindang nalunod sa kasalan.
44: Alagad hiniling nin Kagurangnan an saindang kasakitan,
: asin dinangog an saindang inagrangay.
45: Huli sainda giniromdom niya an saiyang tipan;
: asin sa kadakulaan kan danay niyang pagkamoot, naglumoy an saiyang boot.
46: Pinangagin niyang maherakan sinda
: kan mga nagsakop sa sainda.
47: Ligtasan kami, Kagurangnan nyamong Dios,
: asin tipona kami hale sa mga nasyon,
: tanganing pasalamatan mi an saimong banal na ngaran
: saka magmuraway sa saimong kaomawan.
48: Pag-omawon an Kagurangnan , an Dios nin Israel,
: ngunyan asin sagkod pa man!
: Gabos na banwaan magsabing, Amen!
: Omawon an Kagurangnan !