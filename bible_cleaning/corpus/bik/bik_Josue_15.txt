1: An mga pamilya kan tribu ni Juda nag-ako kan kahirasan na daga na ilinaladawan siring kaini
: An daga minapasiring sa habagat sa pinakaporo kan kalangtadan nin Zin, sa pagdolonan kan Edom.
2: An pagdolonan na ini sa habagat minapoon sa poro kan Gadan na Dagat,
3: minapadagos sa Dalan nin Akrabim sagkod sa Zin. Minapasiring sa habagat kan Kades-barnea, dangan sa Hezron saka sa Addar; minaliko pasiring sa Karka,
4: padagos sa Asmon, asin minasunod sa sapa na nasa pagdolonan nin Egipto dangan minatapos sa Dagat nin Mediteraneo. Iyo ini an pagdolonan sa habagat kan daga ni Juda.
5: An pagdolonan kan daga sa sirangan iyo an Gadan na Dagat sagkod sa sadit na sapa na binubulosan kan Salog nin Jordan.
: An pagdolonan kan daga sa amihan minapoon sa sadit na sapa,
6: padagos sa Bet-hogla, asin minaagi sa amihan kan Bet-Araba. Dangan minatukad sa Gapo ni Bohan si Bohan sarong aki ni Ruben;
7: hale sa Kapantayan nin Acor minapasiring sa Debir, dangan minaliko paamihan pasiring sa Gilgal, na kahampang kan Dalan nin Adummim sa habagat na parte kan kapantayan. An pagdolonan minaabot sa mga burabod nin En-semes, asin minatapos sa En-rogel;
8: dangan minatukad sa may Kapantayan nin Hinnom, na nasa habagat kan bulod na pinatindogan kan Jerusalem, an Jebuseong syudad. Dangan minadagos an pagdolonan sa alitoktok kan bulod na nasa solnopan kan Kapantayan nin Hinnom, sa amihan na poro kan Kapantayan nin Refaim.
9: Hale duman, minadagos iyan sa mga burabod nin Neftoa asin sa mga syudad na harani sa Bukid nin Efron. Dangan minaliko iyan pasiring sa Baala o Kiriat-jearim,
10: saen minalibot pasolnopan kan Baala pasiring sa mabulod na daga nin Edom, minaagi sa amihan na parte kan Bukid nin Jearim o Kesalon, dangan minababa pasiring sa Bet-semes, asin minalampas sa Timna.
11: Dangan an pagdolonan minapasiring sa bulod sa amihan kan Ekron, minaliko pasiring sa Sikkeron, minaagi sa Bukid nin Baala, padagos sa Jamnia, sagkod sa Dagat nin Mediteraneo,
12: na iyo an pagdolonan sa solnopan.
: Sa laog kan mga pagdolonan na ini nag-erok an mga pamilya kan tribu ni Juda.
13: Siring sa ipinagboot nin Kagurangnan ki Josue, sarong parte kan daga ni Juda an itinao ki Caleb na aki ni Jefunne, na gikan sa tribu ni Juda. Napasaiya an Hebron, an syudad na sadiri ni Arba na ama ni Anak.
14: Pinahale ni Caleb sa syudad an tolong aking lalaki ni Anak: si Sesai, Ahiman, asin Talmai.
15: Hale duman, sinalakay niya an mga tawo na nag-erok sa Debir. Kaidto an syudad na ini inapod Kiriat-sefer.
16: Nagsabi si Caleb, Ipapakasal ko an aki kong si Acsa sa lalaking makakasakop kan Kiriat-sefer.
17: Si Otniel, na aki ni Kenaz na tugang ni Caleb, iyo an nakasakop kan syudad kaya ipinakasal ni Caleb si Acsa ki Otniel.
18: Sa aldaw kan kasal, sinabihan ni Otniel si Acsa na maghagad sa saiyang ama nin sarong oma. Nagbaba si Acsa sa asnong nalulunadan niya kaya hinapot siya ni Caleb kun ano an kaipuhan.
19: Nagsimbag si Acsa, Boot kong magkaigwa nin mga burabod nin tubig. An dagang itinao mo sako yaon sa habagat na parte kan Canaan. Kaya itinao saiya ni Caleb an mga burabod sa itaas asin sa ibaba.
20: Ini an kahirasan na daga kan mga pamilya kan tribu ni Juda.
21: An mga syudad na nasa porong habagat na sadiri ninda, idtong nasa harani kan pagdolonan nin Edom iyo an Kabzeel, Eder, Jagur,
22: Kina, Dimona, Adada,
23: Kedes, Hazor, Itnan,
24: Zif, Telem, Bealot,
25: Hazor-hadatta, Keriot-hezron o Hazor,
26: Amam, Sema, Molada,
27: Hazar-gadda, Hesmon, Bet-pelet,
28: Hazar-sual, Beer-sheba, Biziotia,
29: Baala, Iim, Ezem,
30: Eltolad, Kesil, Horma,
31: Ziklag, Madmanna, Sansanna,
32: Lebaot, Silhim, Ain, saka Rimmon; beynte y nuebeng syudad gabos, kaiba an mga banwa sa palibot kan mga iyan.
33: An mga syudad sa kababan iyo an Estaol, Zora, Asna,
34: Zanoa, Engannim, Tappua, Enam,
35: Jarmut, Adullam, Soco, Azeka,
36: Saaraim, Aditaim, Gedera, asin Gederotaim: katorseng syudad gabos, kaiba an mga banwa sa palibot kan mga iyan.
37: Kairiba pa kan mga ini iyo an Zenan, Hadasa, Migdalgad,
38: Dilean, Mizpa, Jokteel,
39: Lakis, Bozkat, Eglon,
40: Cabbon, Lamam, Kitlis,
41: Gederot, Bet-dagon, Naama, asin Makkeda: dyes y seis na syudad gabos, kaiba an mga banwa sa palibot kan mga iyan.
42: Kairiba pa kan mga ini iyo an Libna, Eter, Asan,
43: Ifta, Asna, Nezib,
44: Keila, Aczib, asin Maresa: siyam na syudad gabos, kaiba an mga banwa sa palibot kan mga iyan.
45: Kaiba man an Ekron, dangan an mga banwa saka an mga baryo kaiyan,
46: asin an gabos na syudad saka mga banwa na harani sa Asdod, magpoon sa Ekron sagkod sa Dagat nin Mediteraneo.
47: Kairiba man an Asdod saka Gaza, dangan an mga banwa asin an mga baryo na abot sa sapa na nasa pagdolonan kan Egipto sagkod sa baybayon kan dagat nin Mediteraneo.
48: Sa mga syudad sa mabulod na daga, kairiba an Samir, Jattir, Soco,
49: Danna, Kiriat-sefer o Debir,
50: Anab, Estemoa, Anim,
51: Gosen, Holon, asin Gilo: onseng syudad gabos, kaiba an mga banwa sa palibot kan mga iyan.
52: Kairiba pa kan mga ini iyo an Arab, Duma, Esan,
53: Janim, Bet-tappua, Afeka,
54: Humta, Hebron, asin Zior: siyam na syudad gabos, kaiba an mga banwa sa palibot kan mga iyan.
55: Kairiba man an Maon, Carmelo, Zif, Jutta,
56: Jezreel, Jokdeam, Zanoa,
57: Kain, Gibea, asin Timna: sampolong syudad gabos, kaiba an mga banwa sa palibot kan mga iyan.
58: Kairiba pa an Halhul, Bet-zur, Gedor,
59: Maarat, Bet-anot, asin Eltekon: anom na syudad gabos, kaiba an mga banwa sa palibot kan mga iyan.
60: Kairiba man an Kiriat-baal o Kiriat-jearim asin an Rabba: duwang syudad, kaiba an mga banwa sa palibot kan mga iyan.
61: Sa kalangtadan, nakaiba an Bet-araba, Middin, Secaca,
62: Nibsan, an Syudad nin Asin, saka an Engedi: anom na syudad gabos, kaiba an mga banwa sa palibot kan mga iyan.
63: Alagad dai napahale kan banwaan nin Juda an mga Jebuseo na nag-eerok sa Jerusalem. Sagkod ngunyan duman sinda nag-erok kaiba an mga tawo na gikan sa tribu ni Juda.