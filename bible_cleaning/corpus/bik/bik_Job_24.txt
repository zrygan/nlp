1: Tadaw ta dai magtalaan an
: Dios nin panahon sa paghukom,
: sarong aldaw nin katanosan para sa mga naglilingkod saiya?
2: Hinihiro nin mga tawo an mga muhon tanganing magdakula an saindang daga;
: hinahabon ninda an karnero nin ibang tawo asin inaayon sa mga hayop ninda.
3: Kinukua ninda an mga asno kan mga ilo,
: asin kinukua ninda an baka kan babaeng balo, sagkod na mabayadan kaini an utang.
4: Inoolang ninda an mga dukha sa saindang mga deretso;
: kaya nagtarago gabos an mga mayong sukat.
5: Arog sa mga lalaw na asno, an mga dukha naghahanap nin pagkakan sa kalangtadan;
: mayo sinda nin ibang lugar na makukuahan nin pagkakan para sa saindang kaakian.
6: Kaipuhan makiani sinda sa mga oma na bako ninda,
: asin gumuno nin mga ubas sa ubasan nin mga maraot na tawo.
7: Nagkakatorog sinda sa bilog na banggi na mayo nin gubing,
: mayo nin tamong para sa lipot.
8: Nadudumog sinda kan uran na minahugpa sa kabukidan,
: asin minapaili sa sirong kan kagapoan.
9: May mga tawong minaagaw kan mga ilo sa ama sa daghan kan saindang ina;
: kinukua ninda bilang kabayadan nin utang an mga aki kan mga mayong sukat.
10: Minalakaw na huba, mayong gubing an mga dukha;
: nagugutom, mantang an inaning trigo pasan ninda.
11: Sa mga kaolibahan kan mga maraot nagigibo sinda nin lana;
: nagpupuga sinda kan mga ubas, alagad nagtitios sinda nin paha.
12: Hale sa mga syudad, nag-aagrangay an mga nalugadan asin naghihingagdan,
: alagad dai dinadangog nin Dios an saindang mga pamibi.
13: May mga tawong minasikwal sa liwanag;
: dai ninda iyan nasasabotan asin dai naglalakaw sa dalan na itinutukdo kaiyan.
14: Pagkaaga, minabangon an paragadan
: tanganing gadanon an dukha saka mayong sukat;
: pagkabanggi, nakakaagid siya sa sarong mahabon.
15: An lalaking paradorog sa bako niyang agom naghahalat kan pagdiklom,
: nagsasabing, Mayo nin makakahiling sako; asin tinatahoban an saiyang lalawogon.
16: Kun banggi, an mga parahabon minalaog sa mga harong
: kun aldaw, nagtatago sinda asin linilikayan an liwanag.
17: Huli ta an banggi aldaw para sa sainda gabos;
: katood sinda kan mga kinatatakotan sa kadikloman.
18: Sinasabi mo, Inaanod kan baha an mga maraot,
: minamaldisyon an saindang kahirasan digdi sa daga;
: dai na siya nagtatrabaho sa saiyang ubasan.
19: Siring na an nyebe pinapara kan init,
: siring man an parakasala pinapara sa daga kan mga buhay.
20: Maski an sadiri niyang ina dai na nakakagiromdom saiya ngunyan;
: kinakakan siya kan mga ulod asin rinoronot siring sa sarong kahoy na napukan.
21: Nangyari iyan huli ta dai niya ginalangan an mga babaeng balo,
: asin dai niya naherakan an mga babaeng baog.
22: Alagad rinaraot nin Dios an buhay kan mga mapangyari huli kan saiyang kapangyarihan;
: minahiro an Diosasin nagagadan an tampalasan.
23: Pwedeng tugotan nin Dios na mabuhay sindang matiwasay,
: alagad an saiyang mga mata nasa pagmasid kan saindang mga dalan.
24: Ilinalangkaw sinda sa halipot na panahon, dangan nawawara;
: naluluyos sinda asin nawawara siring sa mga doot,
: siring sa ohoy nin trigo na pinutol.
25: Kun bako iyan totoo, siisay an mapatunay na nagpuputik ako,
: asin siisay an makakapahayag na mayo nin kahulogan an sinasabi ko?