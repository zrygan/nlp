1: Dangan nagsimbag si Job
2: Kun an sakong mga kasakitan saka kamondoan titimbangon,
3: magigin orog pa sa mga baybay kan dagat an timbang kaiyan;
: kaya mayong kanultolan an sakong mga tataramon.
4: Pinana ako kan Makakamhan na Dios,
: asin naglalakop an kamandag kan pana sa sakong hawak.
: Tinalay nin Dios an saiyang kangirhatan laban sako.
5: Minaungal daw an asno kun igwa nin kakanon
: o an baka kun may sabsabon?
6: An kakanon na mayong namit pwede daw makakan kun mayo nin asin?
: Ano an namit na yaon sa kaputian kan sugok?
7: Mayo akong gana sa pagkakan kan siring na kakanon;
: nararaot an sakong tulak kan gabos kong kinakakan.
8: Tadaw ta dai sako itinatao nin Dios an sakong hinahagad?
: Tadaw ta dai niya sinisimbag an sakong pamibi?
9: Dai na logod siya mag-abala sa paggadan sako!
10: Kun mangyari iyan, malukso ako sa kaogmahan,
: maski makuring gayo an titioson kong kulog.
: Aram kong banal an Dios;
: dai ko pa linapas an saiyang mga ipagboboot.
11: Ano pang kosog an uya sako tanganing padagos na mabuhay?
: Tadaw ta padagos pa akong mabubuhay kun mayo na akong paglaom?
12: Arog daw sa gapo an sakong kosog, o sa bronse an sakong hawak?
13: Mayo na akong kosog tanganing ikaligtas ko an sakong sadiri;
: mayo na ako nin madudumanan tanganing magpatabang.
14: Sa siring na kasakitan, maimbod na mga katood an kaipuhan ko
: tinalikodan ko man an Dios o dai.
15: Alagad dinaya nindo ako mga tugang,
: kamo na siring sa mga sapa na minamara kun mayo nin uran;
16: mga sapa na pinopoot kan nyebe asin kan yelo,
17: alagad nawawara sa panahon nin tig-init;
: kun mainit na, nawawara sinda sa saindang namumugtakan.
18: Sa paghanap nin tubig, nalalagalag an parabaklay;
: nalalagalag sinda dangan nagagadan sa kalangtadan.
19: Naghahanap an mga parabaklay hale sa Sheba asin Tema,
20: alagad sa kataed nin mamarang mga sapa an saindang paglaom nagagadan.
21: Arog kaiyan an paghiling ko saindo;
: nahihiling nindo an nangyari sako, asin sa takot minasibog kamo.
22: Hinagadan ko daw kamo nin regalo o pinagbotan na
: suholan an sarong tawo para sako?
23: O nagpaligtas sa nagkapirang
: kaiwal o nang-aapi?
24: Tukdoe ako asin ako mag-aalo;
: pasabotan sako kun paano ako nasala.
25: Makosog na gayo an mga tataramon na totoo!
: Alagad mayong halaga an sinasabi nindo.
26: Naghohona kamo na mayo akong sinasabi kundi doros;
: alagad tadaw ta sinisimbag nindo an sakong mga pahayag nin kawaraan nin paglaom?
27: Riniripahan pa nindo an mga oripon na ilo
: asin nagpapayaman kamo huli sa saindong mga katood!
28: Hilinga ako nindo sa lalawogon. Dai ako maputik saindo.
29: Nakikimaherak ako, magbago na kamo.
: Hare ako nindo pagkondenara.
: Nasa katanosan ako.
30: Alagad naghohona kamong nagpuputik ako
: nag-iisip kamong dai ako tatao
: kun ano an tama asin sala.