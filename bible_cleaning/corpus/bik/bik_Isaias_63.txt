1: Siisay ining nagdadangadang hale sa syudad nin Bozra sa Edom? Siisay ining nakasulot nin magayon na gubing na pula na nagmamartsa na may kapangyarihan saka kakosogan?
: Siya an Kagurangnan , an mapangyari sa pagligtas, na nagdadangadang sa pagpahayag kan saiyang kapangganahan.
2: Tadaw ta mapula nin marahay an saiyang gubing, arog kan gubing nin sarong lalaki na nagtimaktimak nin mga ubas tanganing gibohon na arak?
3: Nagsisimbag an Kagurangnan , Siring sa mga ubas, tinimaktimakan ko an mga nasyon, asin mayo nin nagtabang sako. Tinimaktimakan ko an mga nasyon sa sakong kaanggotan, asin namantsahan kan saindang dugo an sakong gubing.
4: Napaghorophorop ko na duminatong na an panahon tanganing iligtas an sakong banwaan; panahon tanganing padusahan an saindang mga kaiwal.
5: Nagngalas ako kan sakong mahiling na mayo nin matabang sako, alagad pinakosog ako kan sakong kaanggotan, asin nanggana ako.
6: Sa labi-labi kong kaanggotan, tinimaktimakan ko an mga nasyon asin rinonot sinda. Inula ko an saindang dugo sa daga.
7: Ipapahayag ko an danay na pagkamoot nin Kagurangnan ;
: inoomaw ko siya huli kan gabos na ginibo niya para samo.
: Dakulang marahay an itinao niyang biyaya sa banwaan nin Israel
: huli kan saiyang pagkaherak asin danay na pagkamoot.
8: Nagsabi an Kagurangnan , Banwaan ko sinda; dai ninda ako dadayaon. Kaya ilinigtas niya sinda
9: sa saindang kasakitan. Bakong sarong anghel, kundi an Kagurangnan mismo an nagligtas sainda. Sa saiyang pagkamoot saka pagkaherak, tinubos niya sinda. Inataman na niya sinda kaidto pang panahon,
10: alagad nagrebelde sinda tumang saiya asin pinamondo ninda an saiyang espiritu. Kaya nagin kaiwal ninda an Kagurangnan asin linabanan niya sinda.
11: Alagad nagiromdoman ninda an nakaaging panahon, an panahon ni Moises, an sorogoon nin Kagurangnan , asin naghapot sinda, Haen na ngunyan an Kagurangnan , na nagligtas kan mga lider nin saiyang banwaan kan nag-agi sinda sa dagat? Haen na an Kagurangnan , na nagtao kan saiyang espiritu ki Moises?
1213: Haen na an Kagurangnan na sa paagi kan saiyang kapangyarihan, naggibo nin darakulang bagay huli ki Moises, na nagbanga kan tubig kan dagat asin nangenot sa saiyang banwaan sa hararom na tubig, saka nagkamit nin daing tapos na kabantogan?
: Sa pangenot nin Kagurangnan , maliksing naglakaw an mga Israelita siring sa mga maliksing lalaw na kabayo sa desyerto, asin dai sinda nagkaturumba.
14: Kun paano inaalaw an mga baka pasiring sa sarong matubang na kapantayan, siring man kun magtao an Kagurangnan nin kapahingaloan sa saiyang banwaan. Pinangenotan niya an saiyang banwaan asin iyan an nagdara nin kamurawayan sa saiyang ngaran.
15: Kagurangnan , dungawa kami hale sa langit, saen nag-eerok ka sa saimong kabanalan asin kamurawayan. Haen an saimong dakulang pagmakulog sa samo? Haen an saimong kapangyarihan? Haen an saimong pagkamoot asin pagkaherak? Hare kami pagpabayae.
16: Ika an samong ama. Dai kami minimidbid ni Abraham saka ni Jacob na samong ginikanan, alagad ika, Kagurangnan , na samong ama, iyo an danay na nagliligtas sa samo.
17: Tadaw ta itinugot mong maglagalag kami sa saimong mga dalan? Tadaw ta pinatagas mo an samong mga payo kun kaya nagtalikod kami saimo? Magbalik ka, huli na lamang sa mga tawong naglilingkod saimo, huli na lamang sa banwaan na danay na sadiri mo.
18: Kami, an saimong banal na banwaan, pinalayas sa kadikit na panahon kan samong mga kaiwal; tinimaktimakan ninda an saimong santwaryo.
19: Ibinilang mo kami siring sa mga tawong dai mo pinaghadean, siring sa bako mong banwaan.