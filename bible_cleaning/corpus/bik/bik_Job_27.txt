1: Dangan pinadagos ni Job an saiyang pagtaram
2: Siring na buhay an Makakamhan na Dios, na naghale kan sakong deretso,
: asin nagpapait kan sakong buhay
3: mantang igwa ako nin buhay, asin an hinangos nin Dios nasa sakong dungo;
4: an sakong mga ngabil dai masambit nin ano man na karatan,
: asin an sakong dila dai magsasabi nin kaputikan.
5: Dai man logod mangyari sako na ako magsabi na kamo tama;
: danay kong sasabihon na mayo akong sala sagkod sa aldaw na ako magadan.
6: Mamomogol ako sa sakong katanosan, asin dai ko iyan bubutasan;
: dai ako tutuyawon kan sakong konsyensya mantang ako nabubuhay.
7: Magin siring logod sa mga maraot an sakong kaiwal,
: asin sa bakong matanos an mga minatindog laban sako.
8: Huli ta ano an paglaom kan mga mayong Dios
: kun bawion na sainda nin Dios an saindang buhay?
9: Madadangog daw nin Dios an saindang inagrangay, kun dumatong sainda an kasakitan?
10: Mag-oogma daw sinda sa Makakamhan?
: Mag-aapod daw sinda sa Dios sa gabos na panahon?
11: Tutukdoan ko kamo kun gurano kadakula an kapangyarihan nin Dios,
: asin ipapaliwanag ko saindo an plano kan Makakamhan na Dios.
12: Uya, kamo gabos nakahiling na kaiyan;
: tadaw ta nagtataram kamo nin basang sana?
13: Siring kaini an pagpapadusa kan Makakamhan na Dios
: sa mga maraot, saka madadahas na tawo.
14: Kun magdakul an saiyang mga aking lalaki,
: magagadan sinda gabos sa gera;
: an saiyang mga aki magkukulang nin pagkakan.
15: An mga matada magagadan sa helang,
: asin dai sinda pagtatangisan kan saindang mga agom.
16: Maski magtambak pa an mga maraot nin plata siring sa tambak nin alpog,
: asin magkaigwa man nin mga gubing siring kadakul sa laboy;
17: alagad an matanos an masulot kaiyan,
: asin babangaon kan mga mayong sala an saindang plata.
18: An harong na saindang pinapatindog arog sa harong nin sarong lawa,
: siring sa payag na ginigibo nin parabantay sa oma.
19: Mayaman sindang minakatorog, alagad dai na iyan mangyayari giraray;
: sa saindang pagmata,
: mayo na an saindang kayamanan.
20: Maabot sainda an mga katakotan siring sa sarong baha;
: pagkabanggi, dadarahon sinda nin sarong aripuros.
21: Bubuhaton sinda kan amihan na doros asin mawawara sinda,
: sisighidon paluwas sa saindang harong.
22: Mayong herak na hohoyopon sinda kan doros
: mantang naghihingowa sindang makadulag.
23: Naghahagubohob sainda an doros mantang sinda nagdadaralagan,
: tinatakot sinda huli sa nakakagadan na kapangyarihan kaiyan.