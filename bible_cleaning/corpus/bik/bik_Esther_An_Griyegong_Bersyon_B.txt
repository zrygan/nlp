14: Saro ining kopya kan dekreto: An Dakulang Hade, na si Jerjes, nagpapadara kan minasunod na dekreto sa mga gobernador kan saiyang syento beynte y syeteng probinsya, magpoon sa India sagkod sa Etiopia, asin sa mga opisyal na nasasakopan ninda
15: Kan magin pamayo ako kan dakul na nasyon asin magin kagurangnan kan bilog na kinaban, nagmawot akong mamuhay sa katoninongan an sakong mga nasasakopan. Iyo ini an boot kong mangyari, bakong huli ta nagpapaabaw-abaw ako sa sakong kapangyarihan, kundi huli ta danay akong matanos saka maboot sa pamamahala sa sakong mga nasasakopan. Nagdesider akong bagohon an katoninongan na minamawot kan lambang saro saka gibohon an dapat sa pagmukna nin sarong mauswag na kahadean, saen ligtas an pagbyahe magpoon sa sarong pagdolonan sagkod sa ibong.
16: Hinapot ko an sakong mga parahatol kun paano gigibohon an bagay na ini, asin nagpahayag si Haman kan saiyang kaisipan. Sa samong pag-iriba, saro siyang lalaki na may dakulang kadonongan. Sa gabos na panahon nagpahiling siya nin pagmakulog sa ikakarahay kan kahadean. Huli kan saiyang kaimbodan, siya an ibinugtak sa ikaduwang pinakahalangkaw na katongdan sa imperyo.
17: Dai pa nahahaloy, sinabihan kami ni Haman dapit sa sarong pasaway na banwaan na nakawarak sa manlaen-laen na nasyon sa imperyo. Ipinaliwanag niya na an mga tawong ini igwa nin sadiring katogonan, na laban sinda sa ibang nasyon saka danay na salungat sa mga pagboot kan hade. Huli kan gawe nindang ini, dai mi namukna an pinagsarong gobyerno na iyo an maigot na minamawot nyamo para sa imperyo.
18: An mga tawong ini dai minaoyon sa satong gobyerno saka nagigibo kan mga makuring karatan na minapaluya kan imperyo. Sinusunod ninda an ibang mga kaugalean, kinukuyog an sadiring katogonan, asin linalabanan an gabos na tawo.
19: Huli kaini, ipinagboot nyamo na gadanon an mga tawong sinasabi ni Haman, na satong pangenot na ministro. An gabos dapat gadanon, kaiba an mga babae saka mga aki; mayo nin paliligtason sainda. Mga kaiwal nyato sinda; dai ta sinda pagpahilingan nin pagkaherak. An pagboot na ini gibohon nindo sa ikakatorseng aldaw kan bulan na Adar, an ikadoseng bulan kan taon na ini.
20: An mga tawong ini na haloy nang nagpaparibok, gabos magagadan sa sarong madahas na kagadanan sa saro sanang aldaw. Dangan magigin matiwasay saka pusog an satong gobyerno.