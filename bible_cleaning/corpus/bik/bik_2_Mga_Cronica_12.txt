1: Kan mapatindog asin mapapusog na ni Rehoboam an saiyang kapangyarihan bilang hade, tinalikodan niya asin kan bilog na Israel an katogonan nin Kagurangnan .
2: Huli ta dai sinda nagin maimbod, pinadusahan sinda nin Kagurangnan kan ikalimang taon nin paghahade ni Rehoboam. An Jerusalem sinalakay ni Sisak na hade nin Egipto,
3: kaiba an mil dos syentos na mga karwahe, sesenta mil na nakakabayong mga soldados asin dai mabilang na mga soldados kaiba an mga taga Libya, Sukkim saka Etiopia.
4: Nasakop niya an makokosog na mga syudad nin Juda asin nakaabot siya sa Jerusalem.
5: An propetang si Semaias nagduman ki Hadeng Rehoboam asin sa mga lider nin Juda na nagtiripon sa Jerusalem sa pagdulag ki Sisak. Sinabihan niya sinda, Nagtaram an Kagurangnan , Tinalikodan nindo ako, kaya papabayaan ko kamo sa kapangyarihan ni Sisak.
6: Dangan nagpakumbaba an hade saka an mga lider nin Israel asin nagsarabi, Matanos an Kagurangnan .
7: Kan mahiling nin Kagurangnan na nagpakumbaba sinda, nagsabi siya ki Semaias, Nagpakumbaba na sinda; dai ko na sinda gagadanon. Masalakay si Sisak alagad makakaligtas sinda, asin an Jerusalem dai makakamate kan tunay na gabat kan sakong kaanggotan.
8: Alagad mabibihag sinda ni Sisak tanganing maaraman ninda an kalaenan kan paglingkod sako ki sa paglingkod sa daganon na mga hade.
9: Nag-abot si Hadeng Sisak sa Jerusalem asin kinua niya an mga kayamanan sa Templo saka sa palasyo. Kinua niya an gabos sagkod an mga kalasag na bulawan na ipinagibo ni Solomon.
10: Bilang karibay kan mga ini, nagpagibo si Hadeng Rehoboam nin mga kalasag na bronse asin pinaingatan sa mga opisyal na nagbabantay kan mga trangkahan kan palasyo.
11: Sa lambang paglaog kan hade sa Templo, dinadara kan mga bantay an mga kalasag dangan ibinabalik ninda giraray sa saindang kwarto.
12: Huli ta nagpakumbaba si Rehoboam, nahale an kaanggotan saiya nin Kagurangnan . Dai na ipinadagos an pagtunaw saiya asin nagin marahay an kamugtakan kan gabos na bagay sa Juda.
13: Naghade si Rehoboam sa Jerusalem asin nagdakula an saiyang kapangyarihan bilang hade. Kwarenta y uno na an edad ni Rehoboam kan siya magin hade, asin dyes y syeteng taon siyang naghade sa Jerusalem, an syudad na pinili nin Kagurangnan sa gabos na tribu nin Israel bilang lugar na pagsasambahan saiya. An ina ni Rehoboam iyo si Naama na sarong Ammonita.
14: Naggibo si Rehoboam nin maraot huli ta dai niya kinuyog an kabotan nin Kagurangnan .
15: An mga gibo ni Rehoboam, magpoon sa kapinonan, nasusurat sa An Kasaysayan ni Semaias na Propeta asin sa An Kasaysayan ni Iddo na Propeta . Danay na naglalaban si Rehoboam saka si Jeroboam.
16: Nagadan si Rehoboam asin ilinubong sa lugar na pinaglubongan kan saiyang mga ginikanan, duman sa Syudad ni David. An aki niyang lalaki na si Abias iyo an nagsalihid saiya bilang hade.