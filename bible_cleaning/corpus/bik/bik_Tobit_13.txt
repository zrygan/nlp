1: Dangan namibi si Tobit
: Omawon an Dios na nabubuhay sagkod pa man,
: asin omawon an saiyang kahadean.
2: Nagpapadusa siya; dangan nagpapahiling nin pagkaherak.
: Pinapalusad niya kita sa kinaban kan mga gadan;
: dangan hinahawas niya giraray.
: Mayo nin makakadulag sa saiyang kapangyarihan.
3: Banwaan nin Israel, midbidon nindo siya sa atubang nin mga nasyon,
: na pinagwarakan niya saindo.
4: Ipahayag nindo duman an saiyang kadakulaan,
: asin omawon nindo siya sa atubang nin gabos,
: huli ta an Kagurangnan iyo an satong Dios asin
: an satong Ama sagkod pa man.
5: Maski padusahan niya kita huli kan satong kasombikalan,
: ipapahiling niya giraray an saiyang pagkaherak,
: asin titiponon niya kita hale sa mga nasyon, na pinagwarakan niya sato.
6: Magbalik kamo saiya sa bilog nindong puso asin kalag;
: mamuhay kamong makinuyog-kuyog saiya.
: Dangan mabalik siya saindo sa pagtabang
: asin dai nanggad siya matalikod saindo.
: Giromdoma an ginibo niya para saindo,
: asin magpasalamat kamo saiya sa bilog nindong puso.
: Omawon nindo an Kagurangnan nin katanosan;
: pamurawayon nindo an daing kataposan na Hade.
: Maski nabubuhay ako bilang sarong itinapok sa dayuhan na daga,
: magpapasalamat ako sa Kagurangnan
: asin ipapahayag ko an saiyang kapangyarihan saka kamurawayan sa sarong nasyon nin mga parakasala.
: Magtalikod kamo sa saindong mga kasalan,
: asin giboha an matanos sa atubang nin Dios!
: Tibaad akoon niya kamo asin maherakan.
7: Inoomaw ko an sakong Dios
: asin ikinakaogma ko an saiyang kadakulaan;
: an sakong kalag nag-oomaw sa Hade nin langit.
8: An gabos na tawo kaipuhan magpahayag kan saiyang kadakulaan,
: asin magpasalamat saiya sa Jerusalem.
9: O Jerusalem, Banal na Syudad nin samuyang Dios,
: papadusahan ka niya huli sa kasalan kan saimong namamanwaan,
: alagad maheherak siya sa gabos na naggigibo nin matanos.
10: Kaya magpasalamat ka sa Kagurangnan, huli ta siya marahayon.
: Omawon an daing kataposan na Hade.
: An saimong Templo ipapatugdok giraray,
: asin magigin maogma liwat an saimong banwaan.
: Paogmahon logod nin Kagurangnan an mga itinapok mong namamanwaan,
: atamanon logod niya an mga nasasakitan
: sagkod sa kataposan kan panahon.
11: Jerusalem, an saimong ilaw
: magliliwanag nin marahay para sa bilog na kinaban,
: asin hale sa harayo, dakul na nasyon an madolok saimo.
: An saindang namamanwaan madatong sa pag-omaw sa Kagurangnan na saimong Dios;
: madara sinda nin mga regalo para sa Hade nin Langit.
: Dakul na henerasyon an maawit saimo nin maogmang kaomawan sa saimong mga tinampo.
12: Mamaldisyonon an gabos na naoongis saimo;
: bebendisyonan sagkod pa man an gabos na namomoot saimo.
13: Jerusalem, pag-ogma huli kan matanos mong mga namamanwaan;
: huli ta titiriponon sinda hale sa pagkatapokan
: tanganing mag-omaw sa Kagurangnan kan mga matanos.
14: Paladan an mga namomoot saimo!
: Mag-oogma sinda sa saimong katoninongan.
: Paladan an mga nagmomondo sa gabos mong kasakitan;
: huli ta maoogma sinda sagkod pa man kun mahiling na ninda an saimong kamurawayan.
15: Inoomaw ko an Dios, an dakulang Hade.
16: Itutugdok giraray an Jerusalem asin iyo an saiyang magigin erokan sagkod pa man.
: Jerusalem, magigin maogma ako kun an saimong kamurawayan mahiling kan sakong mga kapagarakian
: asin magpasalamat sa Hade nin Langit.
: Safiro saka esmeralda an gagamiton sa pagtugdok kan saimong mga trangkahan;
: mahalagang mga bato an gagamiton sa saimong mga kudal.
: Bulawan an gagamiton sa saimong mga tore,
: asin purong bulawan, sa saimong mga bantayan.
17: An saimong mga tinampo tatampokan nin mga rubi, berilo asin mahalagang mga alahas.
18: An saimong mga agihan makurahaw nin Aleluya!
: asin matao saimo nin kaomawan na masabi,
: Pag-omawon an Dios, na nagpamuraway saimo sagkod pa man.
: Sa mga tataramon na ini tinapos ni Tobit an saiyang awit nin pag-omaw.