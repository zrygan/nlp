1: Pasasalamatan taka, Kagurangnan , sa bilog kong puso;
: ibabalangibog ko an gabos mong ngangalas na gibo.
2: Huli saimo, mag-aawit ako sa kaogmahan.
: Mag-aawit ako nin pag-omaw saimo, O Dios na Makakamhan.
3: Kan mag-abot ka, nagdurulag an sakong mga kaiwal;
: nagkaturumba sinda saka nagkagaradan.
4: Marahayon ka asin matanos sa saimong mga paghatol;
: sinurog mo ako kan ika maghukom.
5: Sinagwe mo an mga nasyon, rinonot mo an mga maraot;
: pinara mo an saindang ngaran sagkod lamang.
6: Napara sagkod lamang an satong mga kaiwal;
: rinumpag mo an saindang mga syudad;
: dai na sinda nagigiromdoman.
7: Alagad an Kagurangnan hade sagkod lamang;
: pinatindog niya an saiyang trono sa paghukom.
8: Pinaghahadean niya an kinaban sa katanosan;
: an mga banwaan matanos niyang hinuhukoman.
9: An Kagurangnan sarong pailihan para sa mga inaapi;
: sarong pailihan sa panahon nin kasakitan.
10: An mga nakakamidbid saimo, Kagurangnan , magsasarig saimo;
: huli ta dai mo binabayaan an mga naghahanap saimo.
11: Mag-awit kamo nin pag-omaw sa Kagurangnan , na naghahade sa Sion!
: An mga ginibo niya ibareta nindo sa lambang nasyon!
12: Ginigiromdom nin Dios an mga nagtitios;
: dai niya nalilingawan an saindang inagrangay,
: asin an naggigibo sainda nin maraot saiyang pinapadusahan.
13: Maherak ka sako, O Kagurangnan !
: Hilinga an sakong mga kasakitan na gibo kan sakong mga kaiwal!
: Ligtasan ako sa kagadanan, O Kagurangnan ,
14: tanganing ipahayag ko an saimong mga kaomawan,
: tanganing sa atubang kan mga taga Jerusalem, mag-ogma ako sa saimong kaligtasan.
15: An mga pagano nahulog sa kalot na saindang ginibo;
: an saindang bitis nasiod sa hikot na saindang tinago.
16: Nagpamidbid an Kagurangnan huli kan saiyang mga matanos na hatol;
: an mga maraot nagkasiriod kan sadiri nindang gibo.
17: An kagadanan iyo an padudumanan kan gabos na maraot,
: kan gabos na nakakalingaw sa Dios.
18: An mga daing sukat bakong danay na lilingawan;
: an paglaom kan mga dukha dai mawawara sagkod lamang.
19: Madya, Kagurangnan !
: Hare pagtugot na magtumang saimo an mga tawo!
: Daraha sa atubang mo an mga pagano asin sinda hukoman mo.
20: Gibohang matakot sinda, Kagurangnan ;
: pasabota sinda na sinda tawo lamang.