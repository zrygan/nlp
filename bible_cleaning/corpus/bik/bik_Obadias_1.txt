1: Iyo ini an propesiya ni Obadiasan itinaram nin Kagurangnan Dios manongod sa nasyon nin Edom.
: Ipinadara nin Kagurangnan an saiyang sugo sa mga nasyon,
: asin nadangog mi an saiyang mensahe
: Pag-andam! Makigera kita sa Edom!
2: Tinataraman nin Kagurangnan an Edom,
: Gigibohon takang pinakamaluyang nasyon asin pag-oolog-ologon ka kan gabos.
3: Dinaya ka kan saimong kapalangkawan.
: An pangenot mong syudad sarong bantayan na gapo;
: an saimong erokan nasa halangkaw na lugar sa kabukidan,
: kaya nagsasaboot kang,
: Siisay an makakapababa sako?
4: Maski siring kahalangkaw kan salagan nin agila an saimong harong;
: maski pa iyan kapantay kan mga bitoon,
: alagad guguyodon taka paibaba.
5: Kun minadatong sa banggi an mga parahabon,
: kinukua sana ninda an magustohan ninda.
: Kun minaguno nin mga ubas an mga tawo,
: minatada sinda nin dikit na bunga.
: Alagad pinara ka nanggad kan saimong mga kawal.
6: Mga kapagarakian ni Esau, sinamsam an mga kayamanan nindo.
7: Dinaya kamo kan saindong mga kaalyansa;
: pinahale kamo ninda sa sadiri nindong daga.
: Nasakop kamo ngunyan kan saindong mga katood.
: An mga katood na nagkakan sa kaibahan nindo iyo an nagsiod saindo.
: Nagsabi sinda, Haen an saindang katusohan?
8: Sa aldaw na padusahan ko an Edom,
: gagadanon ko an saiyang mga madonong,
: asin paparaon ko an gabos nindang kadonongan.
9: An makokosog na lalaki nin Teman magkakatarakot,
: asin an lambang soldados nin Edom magagadan.
10: Huli ta hinabonan mo asin ginadan an mga tugang mong lalaki, an mga kapagarakian ni Jacob,
: gagadanon ka asin sosopogon sagkod lamang.
11: Naghiling ka sana kan laogon nin mga dayuhan an saindang mga trangkahan.
: Maraot ka siring kan mga dayuhan na nagsamsam kan mga kayamanan nin Jerusalem,
: dangan nagparanga kaiyan.
12: Dai ka kutana nag-ogma sa kasakitan kan mga tugang mong lalaki sa Juda.
: Dai ka kutana nag-ogma
: sa aldaw kan saindang pagkarumpag.
: Dai ka kutana nagngisi
: sa aldaw nin saindang kasakitan.
13: Dai ka kutana naglaog sa syudad nin sakuyang banwaan,
: tanganing pagngisihan an saindang pagtios,
: asin tanganing habonon an saindang mga kayamanan
: sa aldaw nin saindang kasakitan.
14: Dai ka kutana nagtindog sa pinagsasangahan kan dalan
: tanganing dakopon an mga nagdudulag mong mga tugang.
: Dai mo kutana sinda itinao sa mga kaiwal
: sa aldaw nin saindang kasakitan.
15: Harani na an aldaw na ako, an Kagurangnan ,
: mahukom sa mga nasyon.
: Edom, an ginibo mo
: iyo man an gigibohon saimo.
: Ibabalik saimo an itinao mo.
16: Ininom kan sakuyang banwaan an mapait na kalis nin padusa sa sakong banal na bulod.
: Alagad an gabos na nasyon sa palibot mainom kan orog pang mapait na kalis nin padusa;
: iinomon ninda iyan gabos asin mapapara sinda.
17: Alagad may nagkapirang makakadulag pasiring sa Bukid nin Sion,
: asin iyan magigin sarong banal na lugar.
: Masasadirihan giraray kan banwaan ni Jacob an daga na talagang pagsadiri ninda.
18: An banwaan ni Jacob saka ni Jose magigin arog sa kalayo;
: tutunawon ninda an banwaan ni Esau,
: siring kan pagsulo sa dagami.
: Mayong matatada sa mga kapagarakian ni Esau.
: Ako, an Kagurangnan , an nagtaram.
19: Masasadirihan kan mga hale an habagat nin Juda an daga nin Edom;
: asin sasakopon kan mga hale sa pamitisan kan kabubuldan sa solnopan an Filistia.
: Sasadirihon kan mga Israelita an teritoryo nin Efraim saka Samaria;
: asin kukuahon kan mga taga Benjamin an Gilead.
20: An hukbo nin mga itinapok hale sa amihan nin Israel
: mabalik asin sasakopon an Fenicia sagkod sa Sarefat sa amihan.
: An mga taga Jerusalem na itinapok sa Sardis
: iyo an masakop kan mga banwa sa habagat nin Juda.
21: An mga mapangganang mga lalaki nin Jerusalem
: masalakay sa Edom saka mamamayo duman,
: dangan an Kagurangnan mismo iyo an magigin Hade.