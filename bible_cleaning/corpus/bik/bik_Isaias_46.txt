1: Iyo ini an kataposan kan mga dios-dios nin Babilon!
: Sinamba kaidto si Bel saka si Nebo,
: alagad ngunyan isinasakay na sinda sa mga asno,
: sarong kagabatan sa likod kan pagal na mga hayop.
2: Dai ikinakaligtas kan mga ladawan an saindang sadiri;
: sinakop sinda saka binihag.
: Iyo ini an kataposan kan mga dios-dios nin Babilon!
3: Dangoga nindo ako, mga kapagarakian ni Jacob,
: gabos na natada sa sakong banwaan.
: Inataman ko kamo poon kan kamo mamundag.
4: Ako an saindong Dios asin aatamanon ko kamo
: sagkod na kamo maggurang saka magputi an saindong buhok.
: Ako an naggibo saindo asin ako an maataman saindo;
: tatabangan ko kamo asin ililigtas ko kamo.
5: Sa kiisay nindo ako ibabaing? an hapot nin Kagurangnan .
: Igwa daw nin saro na makakaarog sa sako?
6: Binubukasan kan mga tawo an saindang mga supot dangan inuula an bulawan;
: minatimbang sinda nin plata sa mga timbangan.
: Minatandan sinda nin alahero tanganing maggibo nin sarong dios;
: dangan minaluhod sinda asin sinasamba iyan.
7: Ibinubugtak ninda iyan sa saindang mga abaga asin dinadara;
: ibinubugtak ninda iyan sa sadiring lugar asin duman sana iyan nagtitindog,
: dai nakakahiro sa namumugtakan.
: Kun igwang mamibi diyan, dai iyan nakakasimbag
: o nakakaligtas saiya sa panahon nin kasakitan.
8: Giromdoma nindo ini, kamo na mga parakasala;
: isipa nindo an sakong ginibo.
9: Giromdoma kun ano an nangyari kaidtong panahon;
: akoa nindo na ako sana an Dios
: asin pwera sako mayo na nin ibang dios;
: mayo na nin ibang arog sako.
10: Poon sa kapinonan ipinahayag ko an kataposan;
: haloy nang panahon na naghula ako kan mangyayari.
: Nasambit kong mangyayari an sakong mga plano
: asin ootobon ko an gabos kong katuyohan.
11: Inaapod ko an sarong lalaki na magdigdi hale sa sirangan;
: mananaklot siya siring sa sarong agila
: asin ootobon niya an sakong katuyohan.
: Ako an nagtaram, asin mangyayari iyan.
12: Dangoga nindo ako, mga tawong matagas an payo,
: na nag-iisip na harayo pa an kapangganahan.
13: Irinarani ko an aldaw nin kapangganahan
: bako na harayo iyan.
: Dai na mahahaloy an sakong kapangganahan.
: Ililigtas ko an Jerusalem
: asin an Israel dadarahan ko duman nin kamurawayan.