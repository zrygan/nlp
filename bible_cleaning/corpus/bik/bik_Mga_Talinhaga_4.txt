1: Hinanyoga nindo, mga aki, an katukdoan kan saindong ama. Danay na maghinanyog kamo sainda tanganing magtalubo kamo sa pakasabot.
2: An itinutukdo ko saindo marahay, kaya giromdoma nindo ini gabos.
3: Bugtong na aking lalaki ako kan sakong mga magurang, asin kan ako aki pa,
4: tinukdoan ako kan sakong ama. An sabi niya, Magdanay logod sa saimong puso an sakong mga tataramon; kuyoga an sakong mga togon, asin mabubuhay ka.
5: Dai mo paglingawan o pagtalikodan an sakong mga tataramon. Hanapon mo an kadonongan asin an pakaaram.
6: Dai mo pagpabayaan an kadonongan asin iingatan ka niya; kamotan mo siya, asin babantayan ka niya.
7: An pakakua nin kadonongan iyo an pinakamahalaga. Maski ano pa an makua mo, pakaaram an saimong kuahon.
8: Pahalagahan mo an kadonongan asin ilalangkaw ka niya; tatawan ka niya nin kaomawan kun kugoson mo siya.
9: Samno nin kamurawayan an ibubugtak niya sa saimong payo; magayon na korona an itatao niya saimo.
10: Magdangog ka, aki ko, asin akoa an sakong mga tataramon, tanganing mabuhay ka sa halawig na panahon.
11: Tinukdoan taka kan dalan nin kadonongan; pinangenotan taka sa mga agihan nin katanosan.
12: Kun ika maglakaw, dai oolangon an saimong lakad; kun ika magdalagan, dai ka matutumba.
13: Pugolan mo an katukdoan, asin dai mo pagbutasan; bantayan mo siya, huli ta siya an saimong buhay.
14: Dai ka maglakaw sa dalan kan tampalasan, ni magtungtong sa inaagihan kan mga maraot na tawo.
15: Likayan mo iyan! Dai ka mag-agi diyan! Magliklik ka asin magpadagos ka sa saimong paglakaw.
16: Huli ta an mga tampalasan dai nangangatorog kun dai nakakagibo nin maraot, asin kun mayo sinda nin nakukulogan.
17: Huli ta kinakakan ninda an tinapay nin karatan asin ininom an arak nin kadahasan.
18: Alagad an dalan kan matanos arog kan liwanag nin kaagahon, na minaorog mantang nag-iitaas an aldaw.
19: An dalan kan mga tampalasan madiklom siring sa banggi. Natutumba sinda alagad dai ninda nahihiling kun ano an saindang nasingkogan.
20: Aki ko, himatea nin marahay an sakong itinataram. Dangoga an sakong mga tataramon.
21: Dai mo pagpabayaan na mawara ini saimo; saraya ini sa saimong puso.
22: Ini an nagtataong buhay asin marahay na hawak sa kiisay man na nakakasabot kaini.
23: Ingatan mo an saimong kaisipan, huli ta minabulos hale diyan an mga burabod nin buhay.
24: Halea sa ngoso mo an kaputikan; likayan mo an madayang tataramon.
25: Ituruhok mo an saimong mga mata sa enotan; tanawa an saimong padudumanan.
26: Isipa nin marahay an anoman na gigibohon mo, asin magigin magayon an bunga kaiyan.
27: Likayan mo an karatan asin magpadagos ka sa matanos na paglakaw. Dai ka magliko sa wala o sa too.