1: An kamurawayan nin Dios ibinabareta kan kalangitan!
: An saiyang gibo irinurukyaw kan kaitaasan!
2: An lambang aldaw minapahayag kaini sa masunod na aldaw;
: an lambang banggi minapahayag man kaini sa masunod na banggi.
3: Mayo nin diskurso o tataramon na ginagamit;
: mayo nin tingog na nadadangog;
4: alagad nakakalakop sa bilog na kinaban an saindang tingog,
: sagkod sa mga poro kan daga iyan nadadangog.
: An Dios naggibo nin tolda sa langit para sa aldaw;
5: ini minaluwas pagkaaga siring sa nobyong maogma,
: siring sa paradalagan na andam sa karera.
6: Minasirang an aldaw sa sarong poro kan kalangitan,
: dangan minasolnop sa ibong na poro.
: Mayo nin makakatago sa saiyang init.
7: An Katogonan nin Kagurangnan mayo nin kulang;
: nagtataong buhay sa kalag.
: An mga pagboot nin Kagurangnan masasarigan,
: nagtataong kadonongan sa mangmang.
8: Matanos gabos an mga togon nin Kagurangnan ,
: sa puso nagtatao nin kaogmahan.
: An mga pagboot nin Kagurangnan dalisay,
: minatao nin liwanag sa isip.
9: Marahay an paggalang sa Kagurangnan ;
: magdadanay iyan sagkod lamang.
: Totoo an mga hatol nin Kagurangnan ;
: matanos an gabos na iyan.
10: Orog pang minamawot ki sa bulawan, ki sa purong bulawan;
: orog na mahamis ki sa dugos, asin sa mga tagdo nin anira.
11: Huli kan saimong mga pagboot, an saimong sorogoon napapatanidan;
: igwa nin dakulang balos an pagkuyog kan mga iyan.
12: Alagad siisay an nakakasabot kan sadiring mga kasalan?
: Linigi ako sa mga hilom na karatan!
13: Ligtasan man ako, sa mga tuyong kasalan;
: hare pagtugot na maghade sako an mga iyan.
: Dangan ako magigin dalisay
: asin ligtas sa karatan nin kasalan.
14: An mga itinaram nin sakong ngoso asin an kaisipan kan sakong puso maako mo logod,
: O Kagurangnan , sakuyang pailihan, asin sakuyang paratubos!