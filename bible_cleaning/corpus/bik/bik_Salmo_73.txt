1: Marahayon nanggad an Dios sa mga matanos,
: sa mga tawong malinig an puso.
2: Alagad dikit nang mawara an sakong pagsarig;
: dikit nang mawara an sakong pagtubod,
3: huli ta naara ako sa mga mapaabaw-abaw,
: kan mahiling ko an kauswagan kan tampalasan.
4: Dai sinda nagtitios;
: an saindang hawak marahay asin makosog.
5: Dai sinda nagtitios arog kan ibang tawo;
: mayo sinda nin problema arog kan iba.
6: Kaya kapaabaw-abawan an saindang kulintas,
: asin dahas an saindang gubing.
7: An saindang mga mata minaoldot sa katabaan
: asin an saindang mga puso nagsusupay sa kalolongan.
8: Nag-oolog-olog sinda, nagtataram nin maraot;
: mapaabaw-abaw na nag-iisip nin pang-aapi.
9: Nagtataram sinda nin maraot tumang sa Dios sa langit,
: mga tawo pinagbobotan ninda sa bilog na daga.
10: Kaya minadolok sainda maski an banwaan nin Dios,
: asin madaling magtubod sa saindang sinasabi.
11: Minasabi sinda, Dai ini maaaraman nin Dios;
: dai ini maiisihan kan Kahorohalangkawe.
12: Siring kaiyan an mga tampalasan;
: trangkilo an buhay asin padagos na nagyayaman.
13: Kun siring, mayo daw nin kahulogan an sakong pagkamalinig,
: asin an dai ko paggibo nin kasalan?
14: O Dios, pinapagtios mo ako sa bilog na aldaw;
: aga-aga, pinapadusahan mo ako.
15: Kun nagtaram ako nin siring kaiyan,
: dai kutana ako nagin maimbod sa saimong banwaan.
16: Alagad kan isipon ko kun paano an pagsabot kaiyan,
: namatean kong masakit na marahay iyan para sako
17: sagkod na naglaog ako sa saimong Templo;
: dangan ko nasabotan an mangyayari sa mga maraot.
18: Sa katotoohan, ibinubugtak mo sinda sa mahahalnas na lugar,
: asin ginigibo mong mahulog sinda sa saindang kagadanan!
19: Tolos sinda nagkagaradan;
: mangirhat an saindang nagin kataposan.
20: Arog sinda sa sarong pangatorogan na nawawara pagkaaga;
: pagmata mo, Kagurangnan , nagkakawarara sinda.
21: Kan nasa kapaitan an sakuyang kalag,
: kan nakulogan an sakuyang puso,
22: ako nagin mangmang asin dai nakasabot;
: sa atubang mo, ako nagin siring sa sarong hayop.
23: Alagad padagos akong nasa kaibahan mo,
: asin kinaptan mo an too kong kamot.
24: Pinapangenotan mo ako huli kan saimong mga hatol,
: asin ngapit aakoon mo ako sa kamurawayan.
25: Ano pa an yaon sako sa kalangitan kundi ika?
: Mayo akong minamawot sa daga kundi ika.
26: Pwedeng panluyahon an sakong isip asin hawak,
: alagad an Dios iyo an sakong kosog;
: siya sana an kaipuhan ko sagkod lamang.
27: Magagadan nanggad an mga harayo saimo;
: ginagadan mo an mga bakong maimbod saimo.
28: Alagad para sako, mas marahay an magin harani sa Dios;
: an Kagurangnan Dios an ginibo kong pailihan,
: tanganing sakong irukyaw an gabos niyang ginibohan!