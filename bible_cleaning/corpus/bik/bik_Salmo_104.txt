1: Kalag ko, mag-omaw ka sa Kagurangnan !
: O Kagurangnan na sakong Dios, ika tunay na dakula!
: Nagugubingan ka nin kamurawayan asin kamahalan;
2: natatahoban ka nin kaliwanagan.
: An kalangitan biniklad mo arog sa sarong tolda.
3: Itinugdok mo an saimong harong sa ibabaw kan katubigan sa itaas.
: Ginamit mo an mga panganoron bilang karwahe,
: asin naglulunad ka sa mga pakpak kan doros.
4: Ginagamit mo an mga doros bilang saimong mga sugo;
: an nagsisilyab na kikilat bilang saimong mga sorogoon.
5: An daga masarig na pinatindog mo sa saiyang pundasyon,
: tanganing dai nanggad matanyog.
6: Tinahoban mo ini kan dagat siring sa gubing;
: an mga tubig nakalabaw sa kabukidan.
7: Sa pagsagwe mo an mga tubig duminurulag;
: nagharale pakadangog kan saimong daguldol.
8: Buminulos sinda sa mga bukid asin sa mga kapantayan,
: pasiring sa lugar na itinalaan mo para sainda.
9: Nagbugtak ka nin kasagkoran na dai nanggad ninda pwedeng lampasan,
: nganing an daga dai na ninda giraray malantopan.
10: An mga burabod pinabulos mo sa mga kapantayan;
: asin an mga salog, sa pagultanan kan kabubuldan.
11: Tinatawan ninda nin inomon an gabos na hayop sa oma;
: an mga lalaw na asno sa saindang pagkapaha.
12: Sa mga kahoy na harani sainda,
: naggigibo nin salagan an mga gamgam asin nag-aawit sa kaogmahan.
13: Hale sa langit binabaribi mo an mga bulod;
: napapano an daga kan saimong mga balaog.
14: An doot pinapatalubo mo para sa mga baka,
: an tinanom para sa mga kaipuhan nin tawo,
: nganing magkaigwa siya nin kakanon hale sa daga,
15: asin arak para sa kaogmahan nin saiyang puso,
: lana sa pagpakintab kan saiyang lalawogon,
: asin tinapay sa pagpakosog saiya.
16: Dakul na uran minabaribi sa mga kahoy nin Kagurangnan ;
: sa mga sedro na saiyang itinanom sa Lebanon.
17: Duman minagibo nin salagan an mga gamgam;
: sa kahoy na aguho igwa nin harong an kalaw.
18: An haralangkaw na bukid para sa mga lalaw na kanding;
: an kagapoan sarong pailihan para sa mga kuneho.
19: An bulan ginibo mong tanda para sa mga panahon;
: aram kan aldaw an oras nin saiyang pagsolnop.
20: Ginibo mo an banggi, asin sa kadikloman
: minaluwas an gabos na hayop sa kadlagan.
21: Nag-uurungal an mga ogbon na leon
: mantang naghahanap kan kakanon na hale sa Dios.
22: Pagsirang kan aldaw sinda minabalik
: asin minapahingalo sa saindang mga lungib.
23: An tawo minaluwas sa pagtrabaho asin minatrabaho siya sagkod magbanggi.
24: Kagurangnan , kadakul an saimong mga gibo!
: Sa kadonongan, iyan gabos ginibo mo!
: An daga pano kan saimong mga linalang.
25: Yaon an dagat, dakula asin mahiwas, pano nin dai mabilang na linalang,
: nin mga bagay na buhay, sadit asin dakula.
26: Sa ibabaw kan dagat naglalayag an mga sakayan,
: mantang sa irarom nagkakawat an Leviatan na saimong linalang.
27: Sinda gabos minasarig saimo,
: na tawan mo nin kakanon sa tamang panahon.
28: Kun tinatawan mo sinda, ini saindang inaako;
: kun binubuksan mo an saimong palad, napapano sinda nin mga marahay na bagay.
29: Kun minatalikod ka, nahahandal sinda;
: kun hinahale mo an saindang hinangos, nagagadan sinda
: asin minabalik sa alpog na saindang ginikanan.
30: Alagad kun isinusubol mo an saimong Espiritu, sinda nagkakaburuhay;
: binabago mo an lalawogon nin kinaban.
31: Magdanay logod sagkod lamang an kamurawayan nin Kagurangnan !
: An saiyang mga gibo ipag-ogma logod nin Kagurangnan !
32: Hinihiling niya an daga, asin ini tinatakigan;
: dinudutaan niya an mga bukid, asin ini minaaso.
33: Aawitan ko an Kagurangnan sa bilog kong buhay;
: oomawon ko an sakong Dios mantang ako buhay.
34: Mawilihan niya logod an sakong awit,
: huli ta yaon saiya an sakong kaogmahan.
35: Mapara logod sa daga an mga parakasala;
: magadan logod an mga maraot.
: Kalag ko, mag-omaw ka sa Kagurangnan !
: Omawa an Kagurangnan !