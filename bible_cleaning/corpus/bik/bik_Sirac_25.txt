1: Igwa nin tolong bagay na sakong nawiwilihanmga bagay na magayon para sa Kagurangnan asin sa tawo man
: an pagkakaoroyon nin magturugang,
: an pagkakatood nin magkanaratad,
: asin an mag-agom na maogma sa
: saindang pamumuhay.
2: Igwang tolong klase nin tawo na sakong nauuyaman, na an gawe dai ko nagugustohan
: an dukhang mapalangkaw,
: an mayaman na nagpuputik, asin an lolong na gurang na lalaki na nakikidorog sa bako niyang agom.
3: Kun mayo kang nanodan mantang aki ka pa, dai ka nanggad magigin madonong paggurang mo.
4: An matanos na hatol, an marahay na hulit, saka an maputing buhok magayon kun nagkakasarabay.
5: An kadonongan, an pakasabot, saka an matanos na hatol maninigo sa tawong may edad na saka ginagalangan.
6: An mga gurang nagsusulot kan korona nin dakul na eksperyensya, asin ipinag-oorgulyo ninda an saindang pagkaigwa nin takot sa Kagurangnan.
7: Sasabihan ko kamo dapit sa sampolong klase nin tawo na nagkapalad akong mamidbidan, orog na an ikasampolo
: an tawong naoogma sa saiyang kaakian
: an tawong bago nagadan nakahiling
: ngona kan pagbagsak kan saiyang mga kaiwal,
8: an paladan na tawo na nagkaigwa nin agom na nakakasabot,
: an mag-agom na magkabagay nanggad,
: an tawong dai nagkakasala huli sa pagtaram,
: an tawong dai naglilingkod sa sarong lalaki na menos ki sa saiya,
9: an tawong mapalad sa pagkakaigwa nin tunay na katood,
: an tawong ikinakaogmang
: pagdangogon kan mga tawo,
10: asin an dakula sa gabos: an tawong madonong.
: Alagad an pinakadakula sa gabos na ini iyo an tawong may pagkatakot sa Kagurangnan.
11: An siring na tawo mayo nin kabaing, huli ta an pagkatakot sa Kagurangnan iyo an pinakamahalagang bagay sa kinaban.
13: Mayo nin lugad na maorog pa sa lugad nin pagkamoot. Mayo nin kasakitan na maorog pa sa kasakitan na mga babae an dahelan.
14: Mayong pagtios na maorog pa sa pagtios na hatod kan mga tawong naoongis saimo. Mayong balos na maorog pa sa balos na gibo nin sarong kaiwal.
15: Mayo nin hudong na nakakagadan na maorog pa sa hudong kan halas, asin mayo nang kaanggotan na maorog pa sa kaanggotan nin sarong babae.
16: Mas boot ko pang mag-erok sa kaibahan nin sarong leon o sarong dragon ki sa sarong maraot na agom.
17: An karatan nin sarong agom na babae an minaliwat kan saiyang lalawogon sagkod na makaarog siya sa sarong anggot na oso.
18: An saiyang agom kaipuhan na magduman saka magkakan sa kaibahan kan mga kanatad, saen ilinuluwas niya an saiyang mga hinanakit.
19: An arin man na kasakitan mayo nin halaga kun ibabaing sa kasakitan na dara nin sarong babae. Mamatean logod kan siring na babae an palad kan mga parakasala!
20: An sarong bakong matinaram na lalaki na nag-eerok sa kaibahan kan maribok niyang agom nakakaagid sa sarong gurang na lalaki na nagsasakat sa mabaybay na bulod.
21: Dai ka magpadagka sa kagayonan nin sarong babae, asin dai ka magmawot nin sarong babae huli ta mayaman siya.
22: Kun an agom na babae an nagbubuhay sa agom niyang lalaki, yaon diyan an kaanggotan, an kapalangkawan, asin an kasosopgan.
23: An maraot na agom na babae iyo an mapamondo, mapadiklom kan lalawogon asin maronot kan puso nin saiyang agom. Pahilingan sako an sarong masosopgon na agom na lalaki, na danay na nagduduwa-duwa, asin papahilingan taka nin agom na babae na dai nakakapaogma sa saiyang agom.
24: An kasalan nagpoon sa babae, asin kaipuhan na magadan kita huli sa saiya.
25: Hare pagtugot na maotob kan maraot na agom na babae an lambang mawoton niya, siring na dai mo itutugot na magtagdo an tubig hale sa dulay.
26: Kun dai siya magsunod sa sinasabi mo, suhayan mo siya.