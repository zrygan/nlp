1: Hade an Kagurangnan ; mag-ogma logod an daga!
: Mag-ogma logod an mga baybayon kan dagat!
2: Panganoron asin kadikloman an nasa palibot niya;
: katanosan asin hustisya an mga pundasyon kan saiyang trono.
3: Kalayo an nangengenot sa atubang niya
: asin sinusulo an saiyang mga kaiwal sa palibot niya.
4: An saiyang kikilat nagtatao nin liwanag sa kinaban;
: nahihiling ini kan daga asin tinatakigan.
5: An mga bukid natutunaw siring sa taro sa atubang nin Kagurangnan ,
: sa atubang nin Kagurangnan kan bilog na daga.
6: An kalangitan nagbabareta kan saiyang katanosan,
: asin an gabos na nasyon nakakahiling kan saiyang kamurawayan.
7: Sinosopog an gabos na nagsasamba sa mga ladawan,
: na naghahambog kan saindang mga dios na mayo nin halaga;
: gabos na dios minaduko sa atubang niya.
8: Naghihimate an banwaan nin Sion asin naoogma;
: naoogma an mga aking babae ni Juda
: huli kan saimong mga paghukom, O Dios.
9: Huli ta ika, Kagurangnan , an pinakahalangkaw sa bilog na daga;
: orog na dakula ki sa gabos na mga dios.
10: Namomotan nin Kagurangnan an naoongis sa karatan;
: inaataman niya an buhay kan saiyang mga banal;
: iliniligtas niya sinda sa kamot kan mga tampalasan.
11: Ilaw minaliwanag sa mga matanos
: asin kaogmahan sa mga malinig an puso.
12: Kamong mga matanos, mag-ogma sa Kagurangnan ;
: asin magpasalamat sa banal niyang ngaran!