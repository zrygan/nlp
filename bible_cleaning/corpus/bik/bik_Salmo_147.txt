1: Omawon an Kagurangnan !
: Marahay an mag-awit nin pag-omaw sa satong Dios;
: siya maugayon, kaya maninigong omawon.
2: Pinapatindog nin Kagurangnan an Jerusalem;
: ibinabalik niya an mga nabihag na Israelita.
3: Binobolong niya an mga pusong naraot,
: an mga lugad ninda saiyang binubugkos.
4: Aram niya an bilang kan mga bitoon,
: lambang saro inaapod niya sa sadiring ngaran.
5: An satong Kagurangnan dakula asin makakamhan;
: dai masusukol an saiyang kadonongan.
6: Binabangon nin Kagurangnan an mga dukha,
: alagad an tampalasan rinoronot niya sa daga.
7: Mga awit nin pasalamat awiton sa Kagurangnan ;
: tumugtog sa lira para sa satuyang Dios.
8: An langit tinatahoban niya nin mga panganoron,
: inaandam niya an uran para sa daga,
: pinapatalubo niya an mga doot sa kabubuldan.
9: Kakanon itinatao niya sa mga hayop
: asin sa mga ogbon na uwak na minaapod saiya.
10: An saiyang kaogmahan dai nasa makosog na mga kabayo,
: ni sa maisog na mga soldados;
11: kundi nawiwilihan nin Kagurangnan an mga may pagkatakot saiya,
: an mga minasarig sa danay niyang pagkamoot.
12: Omawon mo an Kagurangnan , O Jerusalem!
: Omawon mo an saimong Dios, O Sion!
13: Huli ta pinapakosog niya an mga trangkahan mo;
: benebendisyonan niya an mga kaakian mo.
14: Pinapatoninong niya an mga pagdolonan mo;
: marahay na trigo an ipinapakakan niya saimo.
15: Minatao siya nin pagboot sa daga,
: asin an saiyang tataramon tolos sinusunod.
16: Nyebeng arog kan lana an itinatao niya;
: ambon siring sa abo na iwinawarak niya.
17: Pinapauran niya an mga yelo na arog kan mga graba;
: siisay an makakatagal sa lipot na saiyang ipinapadara?
18: Dangan minatao siya nin pagboot asin an yelo natutunaw;
: ipinapadara niya an doros, asin an tubig minabulos.
19: An saiyang tataramon ipinapahayag niya ki Jacob,
: ki Israel an saiyang mga togon asin pagboot.
20: Dai niya iyan ginigibo sa ibang nasyon;
: an mga ini mayo nin pakaisi kan saiyang kabotan.
: Omawon an Kagurangnan !