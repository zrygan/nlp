1: Oomawon taka, sakuyang Dios asin hade;
: magpapasalamat ako saimo sagkod pa man.
2: Magpapasalamat ako saimo aroaldaw;
: an saimong ngaran oomawon ko sagkod pa man.
3: An Kagurangnan dakula asin maninigong omawon;
: daing sukol an saiyang kadakulaan.
4: Oomawon kan sarong henerasyon sa masunod na henerasyon an mga gibo mo,
: ibabalangibog ninda an dakula mong mga gibo.
5: Ibabareta ninda an kamurawayan asin kamahalan mo;
: mga gibo mong ngangalasan hohorophoropon ko.
6: Ibabareta kan mga tawo an mangirhat mong mga gibo;
: an saimong kadakulaan irurukyaw ko.
7: Ioosip ninda an gabos mong karahayan,
: aawiton ninda an saimong katanosan.
8: An Kagurangnan maugayon asin maheherakon,
: maluya sa pag-anggot asin mayaman sa pagkamoot.
9: Siya marahayon sa gabos
: asin maheherakon sa gabos niyang linalang.
10: An gabos mong linalang magpapasalamat saimo, Kagurangnan ,
: asin mag-oomaw saimo an saimong mga banal.
11: Ibabareta ninda an kamurawayan nin saimong kahadean,
: asin ioosip ninda an saimong kapangyarihan,
12: nganing an lambang saro makaaram kan saimong mga gibo,
: asin kan kamurawayan kan kahadean mo.
13: An kahadean mo mayo nin kapinonan asin mayo nin kataposan,
: maghahade ka sagkod pa man.
: An Kagurangnan maimbod sa gabos niyang tataramon,
: asin maugayon sa gabos niyang gibo.
14: Tinatabangan niya an gabos na nasasakitan;
: binabangon niya an gabos na napapadungkal.
15: Gabos na may buhay minalaom saimo;
: tinatawan mo sinda nin kakanon kun sinda nangangaipo.
16: Tinatawan mo sinda kan maninigo;
: itinatao mo an mga kaipuhan kan gabos.
17: An Kagurangnan matanos sa gabos niyang mga palakaw,
: maheherakon sa gabos niyang gibo.
18: Harani siya sa gabos na minaapod saiya;
: sa gabos na minaapod saiya nin tudok sa puso.
19: Itinatao niya an kamawotan kan mga natatakot saiya;
: dinadangog niya an agrangay ninda asin iliniligtas niya.
20: Sinusurog nin Kagurangnan an gabos na namomoot saiya;
: alagad gagadanon niya an gabos na tampalasan.
21: An sakong ngoso maomaw sa Kagurangnan ,
: an saiyang banal na ngaran omawon logod kan gabos na linalang sa panahon na daing kasagkoran.