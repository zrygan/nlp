1: Andam an puso ko, O Dios, andam an puso ko,
: sa pag-awit asin pag-omaw saimo!
: Pagmata, O kalag ko!
2: Pagmata, sakong arpa asin lira!
: Pupukawon ko an kaagahon.
3: Magpapasalamat ako saimo, Kagurangnan , sa tahaw kan mga banwaan;
: sa tahaw nin mga nasyon ika sakong oomawon.
4: An danay mong pagkamoot nakakaabot sa kalangitan;
: an saimong pagkamaimbod abot sa kaitaasan.
5: O Dios, ipahiling mo sa kalangitan an saimong kadakulaan;
: asin sa bilog na daga an saimong kamurawayan.
6: Huli kan saimong kosog, kami saimong ligtasan;
: simbaga an sakong pamibi, tanganing makaligtas an banwaan na saimong namomotan.
7: Nanuga an Dios hale sa saiyang santwaryo,
: Sa kaogmahan, an Shekem babangaon ko,
: an Kapantayan nin Sukkot hihirason ko.
8: Sakuya an Gilead, sakuya an Manases;
: an Efraim iyo an sakuyang helmet,
: an Juda iyo an sakong setro.
9: An Moab gagamiton kong hanawan;
: itatapok ko sa Edom an sandalyas ko,
: bilang tanda na iyan nasasadirihan ko.
: Ako makurahaw ta dinaog ko an mga Filisteo.
10: Siisay an madara sako sa pinapusog na syudad?
: Siisay an magiya sako sa Edom?
11: Isinikwal mo na daw kami, O Dios?
: Dai ka na daw maiba sa samong mga hukbo?
12: Tabang tumang sa kaiwal itao mo samo,
: huli ta mayong halaga an tabang nin tawo.
13: Kun kaiba nyato an Dios, kita manggagana;
: siya an maronot kan mga kaiwal ta.