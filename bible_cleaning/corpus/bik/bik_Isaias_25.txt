1: Kagurangnan , ika an sakuyang Dios;
: gagalangan taka asin oomawon ko an saimong ngaran.
: Huli ta naggibo ka nin makangangalas na mga bagay;
: maimbod mong pinapangyari an mga plano
: na minukna mo kaidto pang panahon.
2: Ginaraba mo an mga syudad
: asin rinaot mo an mga pampapusog kaiyan.
: Mayo na an mga palasyo na itinugdok kan samong mga kaiwal;
: dai na nanggad iyan hihirahayon.
3: Kaya oomawon ka kan mga nag-eerok sa mapangyaring mga nasyon;
: katatakotan ka sa mga syudad nin makuring mga nasyon.
4: Huli ta nagin bantayan ka para sa mga dukha saka sa mga nangangaipo;
: limpoy sa init asin pailihan sa bagyo.
: Siring sa sarong bagyo na minatama sa lanob
: an pagsalakay kan mga makuring tawo,
5: siring sa init sa mamarang lugar.
: Alagad ika, Kagurangnan , an nagpaalo kan samong mga kaiwal;
: pinaontok mo an kinurahaw nin mga makuring tawo,
: siring na an init nin aldaw pinapalipot kan panganoron.
6: Digdi sa Bukid nin Sion, maandam nin bangkete an Kagurangnan nin mga hukbo para sa gabos na nasyon kan kinabansarong bangkete nin masiram na mga pagkakan asin managom na mga arak.
7: Madali niyang hahaleon an dampog nin kamondoan sa bukid na inian dampog na nakakatahob sa gabos na nasyon.
8: Hahalonon nin Kagurangnan Dios an kagadanan sagkod pa man, asin papahidon niya an mga luha sa gabos na lalawogon patin hahaleon niya an kasosopgan na tinios kan saiyang banwaan sa bilog na kinaban. An Kagurangnan an nagtaram!
9: Kun mangyari na ini, masabi an gabos, Siya an samong Dios! Ibinugtak mi sa saiya an samong pagsarig, asin ilinigtas niya kami. Siya an Kagurangnan ! Ibinugtak mi sa saiya an samong pagsarig, asin maogma kami saka magayagaya huli ta ilinigtas niya kami.
10: Susurogon nin Kagurangnan an Bukid nin Sion, alagad titimaktimakan niya an mga taga Moab, siring kan pagtimaktimak sa dagami sa tapokan nin odo.
11: Uunaton ninda an saindang mga kamot na garo naghihingowang maglangoy, alagad sosopogon sinda nin Dios, asin mag-iirarom an saindang mga kamot.
12: Raraoton nin Dios an mga bantayan nin Moab kaiba kan mga halangkaw na kudal kaini asin tutumbahon niya an mga iyan sa daga.