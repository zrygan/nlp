1: Dangan nagsimbag si Elifaz na Temanita
2: Pwede daw na magkaigwa nin pakinabang an Dios sa tawo?
: An sarong madonong may pakinabang sa saiya man sana.
3: Kaogmahan daw kan Makakamhan kun ika matanos,
: o may pakinabang daw siya kun gibohon mong matanos an saimong buhay?
4: Huli daw ta natatakot ka saiya, kun kaya ka niya sinasagwe, asin dinadara sa hukoman?
5: Bakong dakula nin marahay an saimong karatan?
: Mayo nin kataposan an saimong mga kasalan.
6: Hinubaan mo nin gubing an saimong tugang
: bilang kabayadan ninda saimo kan kwartang inutang.
7: Dai mo pinainom nin tubig an mga napapagal,
: asin dai mo pinakakan an mga nagugutom.
8: Ginamit mo an saimong kapangyarihan asin katongdan
: tanganing masakop an bilog na daga.
9: Isinubol mong mayo nin dara an mga babaeng balo,
: asin hinabonan saka inapi mo an mga ilo.
10: Kaya ngunyan mga siod an nasa palibot mo,
: dangan bigla na sanang minaabot an takot saimo;
11: nagdiklom an saimong ilaw, kaya dai ka na nakakahiling,
: asin nalalantopan ka nin baha.
12: Bakong an Dios nasa itaas kan kalangitan
: asin pinagdudungawan an mga bitoon, maski ngani an mga ini haralangkaw?
13: Alagad minahapot ka, Ano an naaaraman nin Dios?
: Natatahoban siya kan mga panganoronpaano siya makakahukom sato?
14: Naghohona kang huli sa mahibog na mga panganoron, dai na siya makakahiling,
: mantang naglalakaw siya sa pagultanan kan daga saka langit.
15: Magpapadagos ka daw sa paglakaw sa daan na dalan
: na linakawan kan mga maraot na tawo?
16: Bago nag-abot an saindang panahon,
: inanod sinda kan sarong baha.
17: Iyo ini an mga tawong nagsikwal sa Dios
: asin nagtubod na mayo siyang magigibo sainda.
18: Alagad an Dios an nagpayaman sainda
: dai ko nanggad malaladop an kasisipan kan mga maraot.
19: Naoogma an mga matanos asin nagngingisi an mga mayong sala
: kun nahihiling nindang pinapadusahan an mga maraot.
20: Rinaraot an gabos na pagsadiri kan mga maraot
: asin an anoman na matada sinusulo kan kalayo.
21: Makipag-oyon ka sa Dios, asin makipagtoninong;
: sa siring na paagi maabot saimo an karahayan.
22: Akoa an itinatao niyang katukdoan;
: rimposa sa saimong puso an saiyang mga tataramon.
23: Kaipuhan na magbalik ka sa Dios sa kapakumbabaan
: asin ontokon mo an gabos na karatan
: na ginigibo sa saimong harong.
24: Tapokan an saimong bulawan;
: an bulawan nin Ofir iula mo sa nagmarang salog.
25: An Makakamhan na Dios iyo logod an magin bulawan mo
: saka mahalaga mong plata.
26: Dangan danay kang mananarig sa Dios
: asin maaaraman mong siya an ginigikanan kan saimong kaogmahan.
27: Kun ika mamibi, masimbag siya saimo,
: dangan ootobon mo an mga panugang saimong ginibo.
28: Sa gabos mong gibo, magkakaigwa ka nin kauswagan,
: asin magliliwanag an ilaw sa saimong dalan.
29: Ibinababa nin Dios an mga mapalangkaw
: alagad iliniligtas niya an mga mapakumbaba.
30: Ililigtas ka niya kun ika mayong sala,
: kun matanos an saimong ginigibo.