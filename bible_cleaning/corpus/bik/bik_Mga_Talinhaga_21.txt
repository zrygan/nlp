1: An isip kan hade sarong sapa nin tubig sa kamot nin Kagurangnan ; siya an nagboboot kan direksyon kaiyan.
2: An paghona kan tawo tama an gabos niyang gibo, alagad an Kagurangnan an naghuhukom kan nasa saiyang puso.
3: An paggibo kan matanos asin hustisya orog na nawiwilihan nin Kagurangnan ki sa mga sakripisyo.
4: Pagkamoot sa sadiri asin kapaabaw-abawaniyo an tanda kan maraot saka iyan kasalan.
5: An mga plano kan mahigos nagbubunga sa kaginhawahan, alagad an naghihidali matatapos sa kadukhaan.
6: An kayamanan na nakukua sa pandadaya sarong ambon na madaling mapara asin litag nin kagadanan.
7: Napapahamak an mga tampalasan huli kan sadiri nindang kadahasan; isinisikwal ninda an paggibo kan matanos.
8: Naglalakaw sa tikong dalan an tampalasan, alagad matanos an gawe kan mayong kasalan.
9: Mas marahay pang mag-erok sa sarong gilid sa ibabaw kan bubong kan harong ki sa laog kaini na an kaibahan sarong maribok na babae.
10: Danay na karatan na iniisip kan tampalasan; mayo siya nin pagkaherak sa kiisay man.
11: Kun pinapadusahan an paraolog-olog, an mangmang nagigin madonong; kun tukdoan mo an madonong, minaorog an saiyang pakaaram.
12: Aram kan banal na Dios an nangyayari sa laog kan harong kan mga maraot, asin dadarahon niya sinda sa kapahamakan.
13: An dai nagdadangog sa inagrangay nin dukha, mag-aagrangay man, alagad mayo saiya nin mahinanyog.
14: Hilom na regalohan mo an anggot saimo asin mahahale an saiyang kaanggotan.
15: Kun nangyayari an hustisya, naoogma an matanos, alagad namomondo an mga tawong naggigibo nin maraot.
16: An kagadanan naghahalat sa kiisay man na minaharayo sa dalan nin pakasabot.
17: An tawong maluho magigin dukha; an mahilig sa arak asin sa masiram na kakanon dai nanggad mayaman.
18: Minabalik sa tampalasan an kasakitan na saiyang pinaplano laban sa mga matanos.
19: Mas marahay pang mamuhay sa desyerto ki sa makiiba sa babaeng maribok saka mareneklamo.
20: Nagdadanay an mahalagang kayamanan sa laog kan harong kan madonong, alagad madali sanang mawara an kwarta kan lolong.
21: An namumuhay na matanos saka maboot mahalawig an buhay asin oomawon.
22: Masasakop kan madonong na heneral an syudad na may makokosog na bantay, asin magagaba niya an mga kudal na saindang sinasarigan.
23: Kun boot mong makalikay sa ribok, mag-ingat ka sa pagtaram.
24: Itukdo mo sako an mahambog na tawo asin itutukdo ko man saimo an tawong mapaabaw-abaw, mapalangkaw saka dai nag-iisip kan karahayan nin iba.
25: Ginagadan nin tawong hugakon an saiyang sadiri huli ta habo niyang magtrabaho;
26: mayo siya nin ginigibo kundi an mag-isip dapit sa mga bagay na boot niyang mapasaiya. Alagad an matanos maogmang nakakapagtao.
27: Ikinakauyam nin Kagurangnan an sakripisyo kan tampalasan, orog na kun an katuyohan kaini maraot.
28: An patotoo nin putikon dai pinapaniwalaan, alagad inaako an tataramon kan tataong maghiling kan katotoohan.
29: Midbid kan matanos an saiyang sadiri, alagad an tampalasan kaipuhan pang magsagin-sagin.
30: An kadonongan, pakasabot asin hatol nin tawo dai makakatabang kun an Kagurangnan laban saimo.
31: Pwedeng iandam an mga kabayo para sa ralaban, alagad an Kagurangnan iyo an minatao nin kapangganahan.