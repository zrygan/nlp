1: An arak mayo nin karahayan na itinatao sa tawo; asin kamangmangan an magpakaburat sa arak.
2: An kaanggotan nin hade garo ungal kan leon; an minapaanggot saiya nawawaraan kan sadiring buhay.
3: Kaomawan para sa tawo an paglikay sa iriwal; alagad an mga lolong mag-iiriwal.
4: An sarong paraoma na habong mag-arado sa tamang panahon mayo nin aanihon.
5: Arog sa tubig na hararom an kaisipan nin tawo, alagad malaladop iyan nin sarong madonong.
6: Dakul na tawo an nagpapahayag kan saindang kaimbodan, alagad may makukua pa daw na maimbod na tawo?
7: Paladan an mga aki na igwa nin ama na onesto saka matanos.
8: Kun an hade magtukaw sa paghukom, mayo nin karatan na makakalampas sa saiyang panhiling.
9: Siisay an makakasabi na malinig an saiyang puso, asin mayo siya nin kasalan?
10: Naoongisan nin Kagurangnan an mga tawong naggagamit nin may dayang timbangan saka sukolan.
11: Maski an aki namimidbid huli sa saiyang gibo; maaaraman mo sa saiyang gibo kun siya marahay asin onesto.
12: Parehong ginibo nin Kagurangnan an talingang nakakadangog saka an matang nakakahiling.
13: Kun uboson mo an saimong panahon sa pagkatorog, magigin dukha ka. Alagad magmahigos ka asin magkakaigwa ka nin dakul na kakanon.
14: Minasabi an parabakal, Halangkaw an saimong presyo. Alagad paghale niya, ipinaghahambog niya na nakabakal siya sa hababang presyo.
15: Kadakul kan bulawan asin kan mamahalon na mga bato, alagad an tataramon na may kadonongan sarong pambihirang kayamanan.
16: An tawong minaako kan utang nin iba, dapat na kuahan nin rogaring bilang garantiya.
17: An anoman na nakua sa daya garo masiram na kakanon para sa sarong tawo, alagad maabot an panahon na garo iyan baybay sa saiyang ngoso.
18: Maootob an mga plano kun may matanos na hatol; makigera kun igwa nin matanos na plano.
19: An tsismoso dai nakakatago nin sekreto. Maglikay sa tawong matabil.
20: An magmaldisyon sa magurang, matatapos an buhay na garo pinalsok na ilawan sa kadikloman.
21: An kayamanan na dai pinagpagalan, kadikit an itataong karahayan.
22: Dai ka mag-isip na balosan nin maraot an maraot; halaton mo an Kagurangnan , asin tatabangan ka niya.
23: Naoongisan nin Kagurangnan an mga tawong naggagamit nin salang timbangan asin sukolan.
24: Itinalaan nin Kagurangnan an mga lakad kan tawo kaya paano masasabotan nin siisay man an dalan na saiyang linalakawan?
25: Isipa ngona nin marahay bago ka manuga nin dolot sa Dios. Tibaad magbasol ka ngapit.
26: Aram kan hadeng madonong an naggigibo nin karatan, asin mayo nin pagkaherak na papadusahan niya an siring na tawo.
27: Tinawan kita kan Kagurangnan nin isip saka konsyensya, kaya dai ta madadaya an satong sadiri.
28: Magdadanay na pusog an trono kan hade kun maghahade siya sa katotoohan, kaimbodan, asin sa katanosan.
29: An kamurawayan kan mga hoben iyo an saindang kosog, alagad an kagayonan kan mga gurang iyo an saindang puting buhok.
30: Kun minsan kaipuhan na makulogan an sarong tawo tanganing maaraman an sala niyang gibo.