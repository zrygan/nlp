1: O Dios, dai ka mag-alo; dai magsa-daing labot,
: magsa-daing pagmakulog.
2: Uya, nagriribok an saimong mga kaiwal;
: nagrerebelde an mga naoongis saimo.
3: Nagpaplano sinda nin karatan tumang sa saimong banwaan;
: nagtitiripon tumang sa saimong mga iniingatan.
4: Olay ninda, Madya, puhoon ta an saindang nasyon,
: tanganing an Israel dai na nanggad giromdomon.
5: Nagkakaoroyon sinda sa saindang plano;
: naggigibo nin tipan tumang saimo;
6: an mga taga Edom saka mga Ismaelita;
: an mga taga Moab saka mga Agareno;
7: mga taga Gebal, Ammon asin Amalek;
: mga Filisteo asin an mga taga Tiro.
8: Nagsarabay man sainda an mga taga Asiria;
: makokosog sindang kaapil kan kapagarakian ni Lot.
9: Giboha sainda an ginibo mo sa mga Midianita;
: ki Sisera asin ki Jabin duman sa salog nin Kison.
10: Dinaog mo sinda duman sa Endor,
: asin an saindang mga bangkay nalapa sa daga.
11: An mga lider ninda iarog mo ki Oreb saka ki Zeeb;
: an mga prinsipe ninda iarog mo ki Zeba asin ki Zalmunna,
12: na nagsarabi, Satuyang sadirihon
: an mga pasabsaban nin Dios.
13: Dios ko, iwarak mo sinda siring sa alpog;
: siring sa ata na ipinapalid nin doros.
14: Siring sa kalayo na nakakatunaw sa kadlagan;
: siring sa kalayo na nakakaraot nin kabukidan;
15: lamaga sinda kan saimong aripuros;
: takota sinda kan makosog mong doros.
16: An saindang lalawogon panoa nin sopog, Kagurangnan ;
: tanganing apodon ninda an saimong ngaran.
17: Mapasopog logod sinda asin manluya sagkod pa man;
: magadan logod sinda sa kasopogan.
18: Masabotan logod ninda na ika sana an Kagurangnan ;
: na ika an orog kahalangkaw sa bilog na kinaban.