1: Madadakop mo daw an
: Leviatan sa paagi nin banwit
: o magagakodan nin pisi an saiyang dila?
2: Mabubugtakan mo daw nin salongasing an saiyang dungo
: o nin dakulang banwit an saiyang salang?
3: Makikimaherak daw siya saimo nganing butasan mo?
: Tataramon daw nin pakimaherak an madadangog mo?
4: Makikipagtipan daw siya saimo
: na sagkod pa man paglilingkodan ka niya?
5: Makikikawat ka daw saiya arog kan pakikawat mo sa sarong gamgam,
: o gagakodan mo siya para sa saimong mga babaeng sorogoon?
6: Tatawadan daw kan mga parabakal an saiyang halaga?
: Pepedasohon daw ninda siya tanganing ipabakal?
7: Mapapano mo daw nin mga garod an saiyang kublit,
: o mapapalagbasan nin mga bodyak an saiyang payo?
8: Dotdota siya kan saimong kamot; isipa an pakilaban; dai mo na
: giraray magigibo iyan!
9: An siisay man na nakakahiling sa Leviatan
: pinanluluya asin natutumba sa daga.
10: Kun siya naanggot, nagigin maringis siya;
: mayo nin siisay man na nangangahas na mag-atubang saiya.
11: Siisay an pwedeng magsalakay saiya asin magigin ligtas pa?
: Mayo nin siisay man sa bilog na kinaban na makakagibo kaiyan.
12: Isasaysay ko saimo an dapit sa mga bitis kan Leviatan
: asin ipapahayag ko saimo an kadakulaan saka kosog niya.
13: Siisay an makakahuba kan panluwas niyang gubing?
: Siisay an makakalabot kan sulot niyang gubing na panggera?
14: Siisay an makakapabuka kan saiyang mga salang,
: na napapalibotan nin makangingirhat na mga ngipon?
15: Gibo sa dakul na kalasag an saiyang likod,
: dukot-dukot na mga kalasag na matagas siring sa gapo.
16: An lambang saro haraning marahay sa saro,
: kaya mayong doros na nakakaagi sa pagultanan ninda.
17: Pusog an pagkadurukot kan mga kalasag
: kaya mayo nin makakatangkas sainda.
18: Kun siya minabahon, minasilyab an liwanag,
: asin an saiyang mga mata nakakaagid sa pirok nin kaagahon.
19: Hale sa saiyang ngoso nagluluwas an kalayo,
: asin naglulukso an mga silyab nin kalayo.
20: Hale sa saiyang dungo nagluluwas an aso,
: na garo aso kan nasusulong doot sa irarom nin sarong koron.
21: An saiyang hinangos nakakapalaad kan mga baga,
: asin minaluwas sa saiyang ngoso an kalayo.
22: Makosog nin marahay an saiyang liog,
: kaya gabos na nasasabat niya natatakot.
23: Mayo nin malumoy na kabtang sa saiyang kublit;
: garong lansang iyan sa tagas.
24: An saiyang puso matagas siring sa gapo,
: arog katagas kan gilingan na gapo.
25: Kun siya minabangon, natataranta maski an mga maiisog;
: mayo sindang nagiginibo huli sa takot.
26: Mayo nin espada na pwedeng lumugad saiya;
: mayong garod, bosog o bodyak na pwedeng makatadom saiya.
27: Ibinibilang niya na dagami an lansang,
: asin lapang kahoy an bronse.
28: Dai siya napapadulag kan mga pana;
: para saiya an mga gapo nin lagpitaw garo mga dagami.
29: Ibinibilang niyang dagami an mga pamukpok;
: minangisi siya sa ribok kan mga garod.
30: An mga kiskis sa saiyang tulak garo matarom na mga pedaso nin napasang koron;
: siring sa pakaras na linulugad kaiyan an malaboy na daga.
31: Pinapakalakaga niya an kaladman nin dagat;
: pinapasubo niya iyan arog kan lana sa koron.
32: An maagihan niya nagigin makinang na dalan,
: asin pinapangagi niyang maputing subo an dagat.
33: Mayo nin makakaarog saiya sa ibabaw nin daga;
: saro siyang linalang na mayong takot.
34: Maski an mga mapaabaw-abaw na hayop ibinilang niyang hababa ki sa saiya;
: siya an hade kan gabos na lalaw na hayop.