1: Dangoga an sakong pamibi, O Dios;
: dai mo pagtalikodan an sakong pakimaherak!
2: Himatea ako asin simbaga;
: pagal na ako huli kan sakong mga kahandalan.
3: Natatakot ako sa mga paghoma kan mga kaiwal;
: sa pang-aapi kan mga tampalasan.
: Dinadarahan ninda ako nin kasakitan,
: sa kaanggotan ako saindang linalabanan.
4: An sakuyang puso nakukulogan,
: minahugpa sako an mga hampak nin kagadanan.
5: Takot asin takig minaabot sako,
: makuring gayo an katakotan ko.
6: Ako minasabi, Kun igwa sana ako
: nin mga pakpak siring sa salampati!
: Malayog ako tanganing magpahingalo.
7: Malayog ako pasiring sa harayo,
: dangan maerok ako sa kalangtadan.
8: Hidali akong mahanap nin pailihan
: sa makosog na doros asin bagyo.
9: Raota an saindang mga plano, Kagurangnan ;
: libonga an saindang mga pagtaram;
: huli ta nahihiling ko sa syudad an kadahasan asin karibokan.
10: Aldaw-banggi napapalibotan iyan,
: sa laog pano nin karatan asin kasakitan.
11: Maski saen yaon an karatan;
: pang-aapi saka pandadaya dai nahahale sa saiyang mga dalan.
12: Matitios ko kuta
: kun ini gibo nin sarong kaiwal;
: kun karibal ko an naghahambog sako,
: siya matatagoan ko.
13: Alagad bakong sinda kundi ika, na danay kong kaiba,
: sakong kaapil asin namomotan na katood.
14: Kita dating nag-olay-olay;
: sabay na nagsamba sa harong nin Dios.
15: An kagadanan dumatong logod sa mga kaiwal;
: sa Sheol buhay pa sindang makaduman,
: huli ta yaon sa saindang mga harong an karatan,
: sa saindang mga puso siring man.
16: Alagad ako namimibi sa Dios;
: asin ililigtas ako nin Kagurangnan .
17: Aga, odto saka banggi ako minareklamo saka minaagrangay,
: asin dadangogon niya an sakuyang tingog.
18: Ililigtas niya ako
: sa sakong mga pakilaban,
: huli ta dakul an sakong mga kaiwal.
19: An Dios na naghahade na daing kataposan,
: mahimate sako asin madaog kan mga kaiwal;
: huli ta dai sinda nagbabago nin buhay,
: asin an Dios dai ninda natatakotan.
20: An sakong dating kaiba nagsalakay sa saiyang mga katood;
: dai niya inotob an saiyang tipan.
21: An saiyang mga tataramon mahalnas pa ki sa mantika,
: alagad gera an nasa puso niya;
: an saiyang mga tataramon malumoy pa ki sa lana,
: alagad matarom siring sa espada.
22: Iwalat nindo sa Kagurangnan an saindong mga kasakitan,
: asin susurogon niya kamo;
: dai siya matugot na matanyog an mga matanos.
23: Alagad an mga paragadan asin mga madaya isusubol nin Dios sa saindang lulubngan,
: bago magkabangaan an mga aldaw nin saindang buhay.
: Alagad ika an sakong sasarigan.