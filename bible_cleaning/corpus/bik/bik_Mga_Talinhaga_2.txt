1: Aki ko, akoon mo an gabos na itinukdo ko asin ingatan mo an mga pagboot ko.
2: Paghinanyog sa kadonongan asin hingowahon mong masabotan iyan.
3: Kun maghagad ka nin pakaaram asin makimaherak nin pakasabot,
4: kun hanapon mo ini arog kan paghanap nin tawo sa plata asin hanapon iyan siring sa paghanap sa natatagong kayamanan
5: dangan masasabotan mo kun ano an pagkatakot sa Kagurangnan , asin maaaraman mo an kahulogan kan pakamidbid sa Dios.
6: Huli ta an Kagurangnan iyo an nagtatao nin kadonongan; siya an nagtutukdo nin pakaaram asin pakasabot.
7: Siya an nagtatabang asin nag-iingat sa mga matanos saka onestong mga tawo.
8: Iniingatan niya an mga tawong marahay an pagtratar sa iba, asin binabantayan niya an mga maimbod saiya.
9: Kun maghinanyog ka sako, maaaraman mo kun ano an tama, matanos, saka dai nagpapalaen sa kapwa. Maaaraman mo kun ano an saimong gigibohon.
10: Magigin madonong ka, asin an saimong pakaaram iyo an matao saimo nin kaogmahan.
11: An pakaaram iyo an mag-iingat saimo; an pakasabot iyo an mabantay saimo.
12: Ililigtas ka niya sa maraot na gawe, sa mga tawong nagpaparibok huli kan saindang itinataram
13: mga tawong nagbabaya kan matanos na pamumuhay tanganing mamuhay sa kadikloman nin kasalan,
14: mga tawong naoogma sa paggibo nin maraot asin naggagayagaya sa bikong gibo,
15: mga tawong dai mapapaniwalaan asin mapapanarigan.
16: Makakalikay ka sa maraot na babae na madagka saimo huli kan saiyang mahamis na mga tataramon,
17: na bakong maimbod sa sadiri niyang agom, asin nakakalingaw kan saiyang banal na panuga.
18: Kun magduman ka sa saiyang harong, maglalakaw ka sa dalan pasiring sa kagadanan. An pagduman sa saiyang harong nangangahulogan nin pagharani sa kinaban kan mga gadan.
19: An minaduman saiya dai na nakakapuli; dai na nakakabalik sa dalan nin buhay.
20: Kaya maglakaw ka sa dalan kan mga marahay na tawo, asin magdanay ka sa mga agihan kan mga matanos.
21: Huli ta an mga matanos iyo an mag-eerok sa dagang ini asin an mga tawong mayo nin digta an mabubuhay diyan.
22: Alagad an mga tampalasan mawawara sa daga asin an mga madaya magagabot arog sa mga tinanom diyan.