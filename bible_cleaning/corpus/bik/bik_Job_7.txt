1: An buhay nin tawo nakakaarog sa pirit na paglingkod sa hukbo,
: arog sa buhay nin sarong parapatandan,
2: siring sa oripon na naghihidaw kan malipot na limpoy,
: arog sa parapatandan na naghahalat kan saiyang bayad.
3: Mayong halaga sa buhay ko an paglihis nin mga bulan;
: kamondoan an dara sako kan kabanggihon.
4: Kun ako naghihigda sa pagkatorog, garong daing kataposan an mga oras;
: bilog na banggi akong nag-aalimpasay asin naghihidaw kan kaagahon.
5: An sakong hawak pano nin mga ulod saka ati;
: minamara an sakong kublit;
: an nana nagdadalihig hale sa sakong mga gatok.
6: Mayong paglaom na minalihis an sakong mga aldaw,
: maliksing minaagi siring sa lansadera nin parahabol.
7: Giromdoma, O Dios, na saro sanang hinangos an sakong buhay;
: haloy nang natapos an sakong kaogmahan.
8: Dai mo na nanggad ako mahihiling arog kan pakahiling mo sako ngunyan.
: Kun hanapon mo ako, dai mo na ako makukua.
9: Siring na napapara asin nawawara na panganoron,
: an tawo nagagadan asin dai na nanggad minabalik;
10: dai na siya nakakabalik sa saiyang harong,
: ni nagigiromdoman kan lugar na saiyang dinakulaan.
11: Kaya dai ko pupugolon an sakong ngoso;
: sa kulog nin sakong hawak mataram ako;
: sa pait nin sakong kalag, ako mareklamo.
12: Tadaw ta pinapabantayan mo ako?
: Naghohona ka daw na ako sarong impakto sa dagat?
13: Minahigda ako tanganing magpahingalo;
: kaginhawahan an hanap sa kulog na namamatean.
14: Alagad ikapinupurisaw mo ako huli sa mga pangatorogan,
: asin tinatakot huli sa mga bisyon,
15: sagkod na ako magmawot na ako bitayon
: ki sa mabuhay sa hawak na ini na pano nin kasakitan.
16: Habo na ako; habo na akong mabuhay pa.
: Pabayae ako huli ta mayong kahulogan an sakong buhay.
17: Ano an tawo, ta pinapahalagahan mo nin marahay?
: Tadaw ta tinatawan mo nin halaga an mga ginigibo niya?
18: Dinadalaw mo siya aga-aga
: asin binabalo sa gabos na panahon.
19: Pwede daw na tumalikod ka ngona
: tanganing mahalon ko an sakong lutab?
20: Nauulakitan ka daw kan sakong kasalan, parabantay kan bilanggoan?
: Tadaw ta ako an ginigibo mong patamaan?
: Sarong dakulang pagabat daw ako saimo?
21: Dai mo na daw ako mapapatawad kan sakong kasalan?
: Dai mo na daw malilingawan an sala kong ginibo?
: Huli ta madali na akong magadan;
: hahanapon mo ako, alagad dai mo ako makukua.