1: Dangan nagsimbag si Job
2: Sagkod ngunyan, nagrerebelde ako asin nagrereklamo sa Dios;
: dai ko mapupugolan an sakong inagrangay.
3: Kun aram ko sana kun saen siya makukua,
: asin kun paano an pagduman saiya!
4: Ibubugtak ko an sakong kaso sa atubang niya
: dangan iluluwas ko an gabos na pahayag para sa sakong karahayan.
5: Boot kong manodan an isisimbag niya sako,
: asin masabotan an sasabihon niya sako.
6: Gamiton daw nin Dios an gabos niyang kapangyarihan laban sako?
: Dai, dadangogon niya ako.
7: Matanos ako; pwede akong makipag-olay saiya,
: asin pawawaraan niya nin sala sagkod pa man.
8: Hinanap ko an Dios sa sirangan, alagad mayo siya duman;
: dai ko man siya nakua kan hanapon ko siya sa solnopan.
9: Hinanap ko siya sa habagat asin sa amihan,
: alagad dai ko man siya nahiling duman.
10: Alagad aram niya an dalan na sakong linalakawan;
: kun baloon niya ako, makukua niya akong dalisay.
11: Maimbod kong sinunod an saiyang mga dalan;
: dai ako naglagalag sa ibang agihan.
12: Danay kong ginigibo an mga pagboot nin Dios;
: kinukuyog ko an saiyang kabotan, bakong an sakong mga kamawotan.
13: Alagad dai siya nagbabago. Siisay an makakatumang saiya?
: An saiyang mawoton, iyan ginigibo niya.
14: Huli ta saiyang tataposon an plinano niya para sako;
: asin kadakul na siring kaiyan an nasa isip niya.
15: Kaya tinatakigan ako sa saiyang atubang; kun iniisip ko ini inaabotan ako nin takot.
16: Pinaluya nin Dios an sakong puso; pinatakot ako kan Makakamhan;
17: huli ta napipiot ako kan kadikloman,
: asin natatahoban nin kadikloman an sakong lalawogon.