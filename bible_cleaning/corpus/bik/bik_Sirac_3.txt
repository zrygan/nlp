1: Mga kaakian, pagdangog kamo sa sako, na saindong ama. Sunoda nindo an sinasabi ko saindo asin magigin ligtas kamo,
2: huli ta an mga ama tinawan nin awtoridad kan Kagurangnan, asin an mga ina tinawan nin deretso sa saindang kaakian.
3: An siisay man na minagalang sa saiyang ama nagsosolsol na kan saiyang kasalan,
4: asin an siisay man na nagpapamuraway kan saiyang ina nakakaarog sa sarong tawo na nagtitipon nin kayamanan.
5: An siisay man na minagalang sa saiyang ama papaogmahon kan sadiri niyang kaakian; sisimbagon nin Kagurangnan an saiyang mga pamibi.
6: An siisay man na magkuyog sa Kagurangnan huli sa paggalang sa saiyang ama asin sa pagpaogma sa saiyang ina, magkakaigwa nin halawig na buhay.
7: Kuyoga nindo an saindong mga magurang na garo kamo mga oripon ninda.
8: Galangan nindo an saindong ama sa gabos nindong ginigibo asin sinasabi, tanganing mag-ako kamo kan saiyang bendisyon.
9: Kun minatao kan saindang bendisyon an mga magurang, pinapakosog ninda an mga pamilya kan saindang kaakian, alagad kun minamaldisyon ninda an saindang kaakian, rinaraot ninda an pinakapundasyon kan mga iyan.
10: Dai nindo paghanapon an sadiri nindong kamurawayan huli sa paghale kan dangog kan saindong ama; an pagkawara kan dangog nin saindong ama bakong kamurawayan para sa saindo.
11: An sadiri nindong dangog makukua sa paggalang nindo sa saindong ama. An mga aking dai minagalang sa saindang ina mayo man nin onra.
12: Aki kong lalaki, atamana an saimong ama paggurang niya; dai mo siya pagpamondoon mantang nabubuhay siya.
13: Magin matinios ka sa panahon na magluya na an saiyang isip; dai mo siya pagbasang-basangon huli ta makosog ka asin marahay an hawak mo.
14: Dai malilingawan nin Kagurangnan an marahay na boot na ipinapahiling nindo sa saindong ama; makakatabang iyan sa pagbayad nindo kan saindong mga kasalan.
15: Kun kamo nasa kasakitan, magigiromdoman nin Kagurangnan an saindong marahay na boot asin tatabangan niya kamo; an saindong mga kasalan matutunaw siring sa ambon sa mainit na saldang nin aldaw.
16: An siisay man na magpabaya sa saiyang mga magurang o magtao sa sainda nin dahelan tanganing maanggot, garo man sana nagmamaldisyon sa Kagurangnan; nasa irarom na siya kan maldisyon nin Kagurangnan.
17: Aki ko, magpakumbaba ka sa gabos mong gibo, asin orog pang maoogma an mga tawo huli kaiyan ki sa mga regalo.
18: Mantang nag-oorog an saimong kadakulaan, dapat mag-orog man an saimong kapakumbabaan; dangan mawiwilihan ka nin Kagurangnan.
20: Dakula an kapangyarihan nin Kagurangnan, asin ginagalangan siya kan mga mapakumbaba.
21: Dai ka maghingowang masabotan an mga bagay na labi kadipisil para saimo, ni magsiyasat kaidtong dai nasasakopan kan saimong pakasabot.
22: Horophoropa an Katogonan na itinao saimo. Dai mo na kaipuhan na maaraman pa an dapit sa mga bagay na dai ipinahayag nin Kagurangnan,
23: kaya dai mo na pakiaraman an mga bagay na iyan. Huli ta an mga bagay na ipinahiling saimo dai kayang saboton kan isip nin tawo.
24: Dakul nang tawo an nalagalag kan sadiri man sana nindang kaisipan; an sala nindang kaisipan iyo an nagpangurol kan saindang paghukom.
26: Sa kataposan an katagasan nin payo iyo an madara saimo sa kasakitan. An namomoot sa pag-alaman magagadan sa parehong dahelan.
27: An tawong matagas an payo magpapasan nin dakul na kasakitan. An parakasala danay na nagdadagdag nin kasalan sa tambak na niyang kasalan.
28: Mayo nin bolong an kasakitan kan mga mapaabaw-abaw, huli ta nakagamot na nin hararom sa sainda an karatan.
29: An mga madonong na tawo makakanood sa mga kasabihan saka mga parabola. Minahinanyog sinda nin marahay huli ta boot nindang makanood.
30: An pagtao sa mga dukha nakakabayad nin kasalan, siring na sinisigbo kan tubig an nagkakarabang kalayo.
31: An siisay man na minagibo nin karahayan sa iba nag-iisip kan maabot na panahon, huli ta makakakua siya nin tabang sa panahon nin saiyang pagbagsak.