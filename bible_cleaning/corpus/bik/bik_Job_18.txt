1: Dangan nagsimbag si Bildad na Suhita
2: Dai na daw maalo an mga tawong siring saimo, Job?
: Kun magdangog ka, pwede kitang mag-orolay.
3: Tadaw ta iniisip mong mga mangmang kami siring sa mga hayop?
4: Ika man sana an nakukulogan sa saimong kaanggotan.
: Mawawaraan daw nin mga nag-eerok an daga huli ta ika naaanggot?
: Hihiroon daw nin Dios an kabukidan huli sana saimo?
5: Papalsokon man giraray an ilaw kan maraot;
: an laad kan saiyang kalayo dai na magliliwanag.
6: Magdidiklom an ilawan sa saiyang tolda.
7: Pinahalipot an mga pusog niyang mga lakad
: asin an saiyang mga plano iyo an malampog saiya.
8: Huli ta dinadara siya sa hikot kan saiya man sanang bitis,
: asin naglalakaw siya pasiring sa kalot.
9: Matutongtongan niya an sarong litag,
: sarong siod an madakop saiya.
10: Sarong litag para saiya an tinago sa daga;
: sarong siod an ibinugtak sa saiyang agihan.
11: Sa palibot niya naghahalat an kahandalan;
: nagsusunod ini saiya saen man siya magduman.
12: Dati siyang mayaman, alagad nagugutom siya ngunyan;
: an kapahamakan danay na nakaamba asin naghahalat sa kataed niya.
13: Sarong nakakagadan na helang an naglalakop sa bilog niyang hawak,
: na nakakapalapa kan mga kamot saka mga bitis niya.
14: Hinale siya sa tolda na saiyang sinarigan,
: dangan dinara sa hade nin kahandalan.
15: Nag-eerok sa saiyang tolda an bako niyang kadugo
: pakatapos na mawirikan asin malinigan iyan nin asupre.
16: Naaalang an saiyang mga gamot, asin an saiyang mga sanga naluluyos.
17: Napapara sa kinaban an saiyang dangog,
: an saiyang ngaran dai na magigiromdoman.
18: Aalawon siya paluwas sa daga kan mga nabubuhay,
: aalawon hale sa liwanag pasiring sa kadikloman.
19: Mayo siya nin aki o kapagarakian sa tahaw nin saiyang banwaan;
: mayong natadang buhay sa dati niyang erokan.
20: Pinagtatarakigan an gabos na nakakadangog kan nangyari saiya,
: magpoon sa sirangan sagkod sa solnopan.
21: Iyan an nangyayari sa mga maraot,
: sa mga dai nagmimidbid sa Dios.