1: Dangan tinipon ni Solomon sa Jerusalem an kamagurangan nin Israel, an mga pamayo kan mga tribu asin mga lider kan mga kamaganakan kan banwaan nin Israel tanganing kuahon sa Sion, an syudad ni David, an Kaban nin Tipan nin Kagurangnan , dangan darahon sa Templo.
2: Nagtiripon sinda sa atubangan ni Hadeng Solomon kan Pyesta nin mga Harong-harong, kan bulan nin Etanim na iyo an ikapitong bulan.
3: Kan tiripon na an gabos na kamagurangan, binuhat kan mga padi an Kaban nin Tipan
4: saka dinara sa Templo. Dinara man kan mga Levita asin kan mga padi an Tabernakulo saka an gabos na banal na kagamitan sa Tabernakulo.
5: Nagtiripon sa atubang kan Kaban nin Tipab si Solomon pati an bilog na banwaan nin Israel, dangan nagdolot nin karnero saka baka, na dai mabilang sa kadakulan.
6: An Kaban nin Tipan ilinaog kan mga padi sa pinakalaog na santwaryo kan Templo, sa Kabanal-banaleng Lugar, sa irarom kan mga pakpak kan mga kerubin.
7: Natahoban kan nakaunat nindang mga pakpak an Kaban asin an mga pasanan kaini.
8: Haralaba an mga pasanan, kaya an mga poro kaini nahihiling sa Banal na Lugar, sa atubangan kan Kabanal-banaleng Lugar; alagad an mga ini dai pwedeng mahiling sa luwas. Yaon pa ini duman sagkod ngunyan.
9: Mayo nin ibang laog an Kaban kundi an duwang tablang gapo na ibinugtak duman ni Moises kan yaon siya sa Bukid nin Sinai, saen nakipagtipan an Kagurangnan sa banwaan nin Israel pakahale ninda sa Egipto.
10: Mantang nagluluwas an mga padi sa banal na lugar, napano nin panganoron an Templo, an harong nin Kagurangnan ,
11: kaya an mga padi dai nakatagal sa paglingkod sa laog kan Templo. Napano an Templo kan kamurawayan nin Kagurangnan .
12: Dangan namibi si Solomon,
: Kagurangnan , ika an nagbugtak kan aldaw sa kalangitan,
: alagad pinili mong mag-erok sa mahibog na kadikloman.
13: Itinugdok taka nin sarong magayon na Templo,
: sarong lugar na saimong erokan sagkod lamang.
14: Mantang nagtitirindog duman an mga tawo, nag-atubang sainda si Hadeng Solomon asin benendisyonan sinda.
15: Nagsabi siya, Pag-omawon an Kagurangnan Dios nin Israel! Inotob niya an saiyang panuga sa sakong ama kan siya magtaram,
16: Magpoon kan aldaw na iluwas ko sa Egipto an sakong banwaan, dai ako nagpili nin syudad sa gabos na tribu nin Israel tanganing tugdokan nin Templo na pagsasambahan sako. Alagad pinili taka David, na mamayo sa sakong banwaan.
17: Nagsabi pa si Solomon, Nagmawot an sakong ama na si David na matugdok nin sarong Templo para sa Kagurangnan , an Dios nin Israel.
18: Alagad tinaraman siya nin Kagurangnan , Marahay an saimong kamawotan na magtugdok nin Templo para sa sakong ngaran,
19: alagad bako ika an matugdok kan templo. An saimong aking lalaki iyo an matugdok kan sakong Templo.
20: Inotob ngunyan nin Kagurangnan an saiyang panuga. Nagin kasalihid ako kan sakong ama bilang hade nin Israel, asin itinugdok ko an Templo para sa Kagurangnan , an Dios nin Israel.
21: Nag-andam man ako nin sarong lugar sa Templo para sa Kaban na namumugtakan kan duwang tablang gapo kan tipan na ginibo nin Kagurangnan sa satong mga ginikanan kan iluwas niya sinda sa Egipto.
22: Dangan sa panhiling kan bilog na banwaan, nagtindog si Solomon sa atubangan kan altar; initaas niya an saiyang mga kamot
23: asin namibi, O Kagurangnan , Dios nin Israel, mayo nin Dios na arog saimo sa langit asin sa daga! Inootob mo an saimong tipan sa saimong banwaan asin ipinapahiling mo an danay mong pagkamoot sa mga sorogoon mong bilog na pusong nagkukuyog saimo.
24: Inotob mo an panuga na ginibo mo sa sakong ama na si David; naotob ngunyan an lambang tataramon.
25: Kaya ngunyan, O Kagurangnan , Dios nin Israel, otobon mo an ibang panuga na ginibo mo sa sakong ama kan taraman mo siya na danay na magkakaigwa siya nin kapagarakian na maghahade sa Israel, kun magkuyog sinda saimo siring kan ginibo niya.
26: Kaya ngunyan, O Dios nin Israel, patotoohan mo an saimong itinaram sa sakong ama na si David, na saimong sorogoon.
27: Alagad pwede daw na mag-erok sa daga an Dios? Kun an pinakahalangkaw na kalangitan dai ngani nagkakanigo saimo, gurano pa daw an Templong ini na sakuyang ipinatugdok?
28: Alagad hinanyoga an pamibi asin an pakimaherak kan saimong sorogoon, O Kagurangnan na sakong Dios; hinanyoga an sakong pamibi asin simbaga an kahagadan na ipinapahayag ko saimo ngunyan na aldaw.
29: Bantayan mo logod an Templong ini aldaw-banggi, an lugar na ini na saimong pinili na pagsasambahan saimo. Hinanyoga ako kun mag-atubang ako sa Templong ini asin mamibi.
30: Hinanyoga an saimong sorogoon asin an saimong banwaan sa Israel sa panahon na mamibi kamong arubang sa lugar na ini. Hinanyoga kami hale sa saimong erokan sa langit asin patawada kami.
31: Kun magkasala sa saiyang kapwa an sarong tawo asin pasumpaon siya sa atubangan kan saimong altar digdi sa Templo,
32: hinanyoga, Kagurangnan , dangan hukoman mo an saimong mga sorogoon. Padusahan mo an nagkasala asin ligtasan an matanos.
33: Kun madaog kan kaiwal an saimong banwaan nin Israel huli ta nagkasala sinda saimo; kun magbalik sinda saimo asin mamibi digdi sa Templo, mapakumbabang maghagad nin kapatawadan,
34: hinanyoga sinda hale sa langit saka patawada an kasalan kan saimong banwaan; ibalik mo sinda sa daga na itinao mo sa saindang mga ginikanan.
35: Kun serahan mo an langit asin dai mag-uran huli ta nagkasala sinda saimo; kun magsolsol sinda saka mag-atubang sa Templong ini, mapakumbaba na mamibi saimo,
36: hinanyoga sinda hale sa langit, saka patawada an mga kasalan kan hade asin kan banwaan nin Israel; tukdoan mo sinda sa paggibo nin matanos. Dangan, O Kagurangnan , tawe nin uran an saimong daga, an daga na itinao mo sa saimong banwaan bilang pamana.
37: Kun magkaigwa sa daga nin gutom o peste, o maraot an mga tanom huli sa doros, sa sobrang uran, sa mga doron, o kun salakayon kan mga kaiwal an saimong banwaan, o kun may mga helang na mag-abot sainda,
38: hinanyoga an saindang mga pamibi. Kun an siisay man sa saimong banwaan, mag-itaas kan saindang mga kamot pasiring sa Templong ini huli sa kamondoan tanganing makimaherak saimo,
39: hale sa langit na saimong erokan hinanyoga sinda saka patawada; itao mo an tamang balos sa saindang mga gibo, huli ta ika an nakakaaram kan nasa saindang puso,
40: tanganing mamuhay sinda na igwa nin takot saimo sa daga na itinao mo sa samong mga ginikanan.
4142: Kun an sarong dayuhan na nag-eerok sa harayong lugar makadangog kan saimong dakulang ngaran asin kan saimong makangangalas na mga gibo para sa saimong banwaan, dangan magdigdi tanganing magsamba saka mamibi sa Templong ini,
43: hinanyoga an saiyang pamibi. Hale sa langit na saimong erokan, hinanyoga siya asin giboha an hinahagad niya saimo, tanganing mamidbidan ka kan mga tawo sa kinaban dangan kuyogon ka ninda siring kan pagkuyog saimo kan banwaan nin Israel. Dangan maaaraman ninda na an Templong ini na ipinatugdok ko iyo an lugar na pagsasambahan saimo.
44: Kun makigera an saimong banwaan laban sa saindang kaiwal, saen man na lugar mo sinda isubol, dangan mamibi sinda saimo na nakaatubang sa syudad na pinili mo asin sa Templong ini na sakong itinugdok para saimo,
45: hale sa langit hinanyoga an saindang mga pamibi asin tawe sinda nin kapangganahan.
46: Kun magkasala sinda saimo, huli ta mayo nin tawo na dai nagkakasala, asin sa kaanggotan pabayaan mo sindang madaog saka mabihag kan saindang mga kaiwal sa harayo o haraning lugar,
47: hinanyoga an mga pamibi nin saimong banwaan. Kun sa dagang pinagdarahan sainda magsolsol saka mamibi sinda saimo, mag-ako kan saindang kasombikalan, hinanyoga an saindang mga pamibi, O Kagurangnan .
48: Kun magsolsol sinda sa bilog na puso asin isip duman sa daga kan saindang mga kaiwal na nagbihag sainda, asin mamibi saimo mantang nakaatubang sa dagang ini na itinao mo sa saindang mga ginikanan, sa syudad na ini na saimong pinili, asin sa Templong ini na itinugdok ko para saimo,
49: hale sa langit na saimong erokan, hinanyoga an saindang mga pamibi dangan maherak ka sainda.
50: Patawada sinda kan gabos nindang kasalan asin kasombikalan; ibugtak mo an pagkaherak sa puso kan mga nagbihag sainda tanganing maherakan sinda.
51: Sadiri mo an banwaan na ini na ilinuwas mo sa Egipto, idtong nagbabagang horno.
52: Kagurangnan Dios , danay logod na mawilihan mo an banwaan nin Israel asin an saindang hade; hinanyoga an saindang pamibi kun minaapod sinda saimo tanganing magpatabang.
53: Isiniblag mo sinda hale sa gabos na banwaan sa daga, tanganing magin pamana mo, siring kan ipinahayag mo huli ki Moises na saimong sorogoon kan iluwas mo sa Egipto an samong mga ginikanan.
54: Nakaluhod si Solomon sa atubangan kan altar asin nakaitaas an saiyang mga kamot mantang namimibi. Kan matapos an saiyang pamibi,
55: nagtindog siya asin sa makosog na tingog benendisyonan niya an gabos na tawong nagtiripon duman. Nagsabi siya,
56: Pag-omawon an Kagurangnan na nagtao sa Israel nin kapahingaloan, sosog sa gabos niyang panuga. Inotob niya an gabos na marahay na panuga na ginibo niya huli sa sorogoon niyang si Moises.
57: Ibahan logod kita nin Kagurangnan na satong Dios siring na inibahan niya kaidto an satong mga ginikanan; dai man logod niya kita pagbayaan o pagpabayaan;
58: gibohon niya logod na magin maimbod kita saiya, tanganing mamuhay kita sosog sa saiyang kabotan, magkuyog kan gabos na togon asin pagboot na itinao niya sa satong mga ginikanan.
59: An pamibi asin mga kahagadan kong ini magiromdoman logod nin Kagurangnan na satong Dios aldaw-banggi. Danay logod siyang maherak sa banwaan nin Israel asin sa saindang hade, sosog sa saindang pangangaipo sa aroaldaw,
60: tanganing maaraman kan gabos na nasyon sa kinaban na an Kagurangnan iyo sana an Dios; mayo na nin iba.
61: Kamo, na saiyang banwaan, magdanay logod na maimbod sa Kagurangnan na satong Dios, magkuyog kan gabos niyang togon asin pagboot arog ngunyan na aldaw.
62: Dangan si Hadeng Solomon asin an bilog na Israel nagdolot nin mga sakripisyo sa Kagurangnan .
63: Nagsakripisyo siya nin beynte y dos mil na baka asin syento beynte mil na karnero bilang dolot para sa katoninongan.
64: Kan aldaw man na iyan, kinonsagra kan hade an tahaw kan patyo na nasa atubangan kan Templo; idinolot niya duman an mga tinutong na atang, an dolot na pagkakan, asin an taba kan mga hayop bilang mga dolot para sa katoninongan. Duman niya ini ginibo huli ta an bronseng altar sadit nin marahay para sa gabos na dolot.
65: Duman sa Templo, si Solomon asin an bilog na banwaan nin Israel nagselebrar kan Pyesta nin mga Harong-harong sa laog nin pitong aldaw. Dakul nin marahay an tawo na nagtiripon duman na hale pa sa harayong Dalan nin Hamat sa amihan sagkod sa pagdolonan nin Egipto sa habagat.
66: Kan ikawalong aldaw pinapuli ni Solomon an mga tawo. Benendisyonan kan mga tawo si Solomon asin maogma sindang nagpuli huli kan gabos na bendisyon na itinao nin Kagurangnan sa saiyang sorogoon na si David sagkod sa banwaan nin Israel.