4: Dangan nagsabi si Mardokeo, Binoot nin Dios na mangyari an gabos na ini.
5: Naromdoman ko an sakong pangatorogan manongod kaini. Nagkatotoo an lambang detalye kan pangatorogan
6: an sadit na burabod na nagin sarong salog, an banaag na nagin liwanag kan aldaw, saka an dakul na tubig. An salog iyo si Esther, na inagom kan hade saka ginibong reyna.
7: An duwang dragon iyo si Haman saka ako.
8: An mga nasyon iyo an mga tawong nagtiripon tanganing tunawon an mga Judio.
9: An sakong nasyon iyo an Israel, na naghagad nin tabang sa Dios asin naligtas. Ilinigtas nin Kagurangnan an saiyang banwaan! Ilinigtas niya kami sa gabos na karatan na ini. Naggibo siya nin darakulang tanda saka ngangalasan na dai pa lamang nangyari sa ibang nasyon.
10: Nangyari iyan huli ta bakong pareho an palad na itinalaga nin Dios para sa saiyang banwaan saka para sa mga nasyon.
11: Dangan nag-abot an aldaw asin oras nin pagdesisyon sa duwang palad na ini; nag-abot an oras tanganing maghukom an Dios sa mga nasyon.
12: Naromdoman nin Dios an pinili niyang banwaan asin sinurog niya sinda.
13: Kaya lambang ikakatorse saka ikakinseng aldaw kan bulan nin Adar, magtitiripon an banwaan nin Dios sa atubangan niya saka magseselebrar na may kagayagayahan asin kaogmahan. Padagos na gigibohon ninda an pagselebrar na ini lambang taon, sa gabos na henerasyon.
14: Kan ikaapat na taon nin paghahade ni Tolomeo saka Cleopatra, sarong lalaki na an ngaran Dositeo na nagsabing saro siyang padi na Levita, an nagdara kan nasambit na surat manongod sa pyesta nin Purim. Kaiba niya an aki niyang lalaki na si Tolomeo, dangan ipinahayag ninda na totoo an surat saka itrinadusir ini ni Lisimaco na aking lalaki ni Tolomeo, na taga Jerusalem.