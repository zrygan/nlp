1: Dangoga kami, O Pastor nin Israel;
: himatea kami, ika na pamayo kan saimong mga karnero.
: Ika na nakatukaw sa trono sa ibabaw kan mga kerubin,
2: magpahiling ka sa mga tribu ni Efraim, Benjamin asin Manases.
: Ipahiling mo an saimong kosog,
: asin madya sa pagligtas samo.
3: O Dios, ibalik mo kami;
: pahilingan samo an saimong pagkaherak, asin kami makakaligtas.
4: O Kagurangnan , Dios nin mga hukbo,
: sagkod nuarin ka maaanggot sa pamibi kan saimong banwaan?
5: Pinakakan mo kami kan tinapay nin kamondoan;
: pinainom mo nin luha sa dakulang lalagan.
6: An samuyang daga pinag-iiwalan kan samong mga kataed,
: pinagngingisihan kami kan samong mga kalaban.
7: O Dios nin mga hukbo, ibalik mo kami;
: pahilingan samo an saimong pagkaherak, asin kami makakaligtas.
8: Sarong ubasan kinua mo hale sa Egipto;
: pinahale mo an mga nasyon asin itinanom idto.
9: Saimong hinawanan an lugar na tataluboan;
: kaya nakagamot asin nakalakop sa daga an ubasan.
10: Natahoban kan limpoy kaini an kabukidan;
: natahoban man kan saiyang mga sanga an darakulang mga sedro.
11: An mga sanga kaini nakaabot sa Dagat nin Mediteraneo;
: nakaabot man sagkod sa Salog nin Eufrates.
12: Tadaw ta rinumpag mo an saiyang mga kudal?
: Kaya ngunyan gabos na minaagi nagpupudo kan saiyang mga bunga.
13: Sinusungkal kan opon sa kadlagan,
: sinasabsab kan mga hayop sa kapatagan.
14: O Dios nin mga hukbo, kilingan mo kami!
: Dumungaw ka hale sa langit asin hilinga kami!
: Atamana ining ubasan,
15: an banwaan na itinanom kan saimong kamot,
: pinatalubo sagkod na pumusog.
16: Sinulo iyan nin mga kaiwal asin pinalod;
: hilinga sinda asin tunawa kan saimong kaanggotan.
17: Alagad suroga asin atamana an banwaan na pinili mo,
: an nasyon na pinakosog mong gayo.
18: Dai mi na nanggad ika tatalikdan.
: Tawe kami nin buhay, asin aapodon mi an saimong ngaran.
19: Kagurangnan , Dios nin mga hukbo, ibalik mo kami;
: pahilingan samo an saimong pagkaherak, asin kami makakaligtas.