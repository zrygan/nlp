1: Kamotan nindo an Kagurangnan na saindong Dios, asin danay na kuyogon nindo an saiyang mga togon saka mga pagboot.
2: Giromdoma nindo ngunyan an nanodan nindo manongod sa Kagurangnan , huli sa mga nangyari saindo. Kamo asin bako an saindong mga aki an nag-agi kan siring na mga eksperyensya. Nahiling nindo an kadakulaan nin Kagurangnan , an saiyang kapangyarihan asin kosog,
3: patin an saiyang mga gibong ngangalasan. Nahiling nindo an ginibo nin Kagurangnan sa hade nin Egipto asin sa bilog na daga nin Egipto;
4: an ginibo niya sa bilog na hukbo kan Egipto, kaiba an saindang mga kabayo saka mga karwahe, kan lamoson dangan gadanon sinda nin Kagurangnan sa Dagat na Pula, kan lamagon ninda kamo.
5: Aram nindo an ginibo para saindo nin Kagurangnan duman sa kalangtadan bago kamo nakaabot digdi.
6: Giromdoma nindo an ginibo niya ki Datan asin ki Abiram, an mga aking lalaki ni Eliab kan tribu ni Ruben; sa atubang kan gabos, buminuka an daga asin hinalon sinda gabos kaiba an saindang mga pamilya, mga tolda, mga oripon sagkod mga hayop.
7: Kamo an nakahiling kaining mga darakulang bagay na ginibo nin Kagurangnan .
8: Kuyogon nindo an gabos na togon na ipinagboot ko saindo ngunyan, tanganing makabalyo kamo sa salog saka masakop nindo an daga na saindong lalaogon,
9: tanganing maghalawig an saindong buhay duman sa dagang mayaman sa gabos na bagay, daga na ipinanuga nin Kagurangnan na itatao sa saindong mga ginikanan asin sa saindang mga kapagarakian.
10: An daga na saindong sasakopon iba man sa daga kan Egipto na saindong pinag-erokan. Sa pagtanom nindo nin banhi duman sa Egipto, kaipuhan magtrabaho kamo nin marahay tanganing matubigan an kaomahan;
11: alagad an daga na saindong lalaogon, sarong daga nin kabubuldan asin nin mga kapantayan na binabaribi nin uran.
12: Sa bilog na taon, an Kagurangnan na saindong Dios an nag-aataman asin nagbabantay kan dagang iyan.
13: Kaya kuyogon nanggad nindo an gabos na togon na itinao ko saindo ngunyan; kamotan nindo an Kagurangnan na saindong Dios asin paglingkodan nindo siya sa bilog nindong puso.
14: Kun gibohon nindo ini, papadarahan niya nin uran an saindong daga sa tamang panahon, tanganing magkaigwa kamo nin banhi, arak saka lana nin oliba,
15: asin doot para sa saindong mga hayop. Magkakaigwa kamo kan gabos na pagkakan na kaipuhan nindo.
16: Mag-ingat kamo tibaad madaya kamo asin talikodan nindo an Kagurangnan dangan magsamba kamo asin maglingkod sa mga dios-dios.
17: Kun gibohon nindo iyan, maaanggot saindo an Kagurangnan asin pupugolon niya an uran kaya dai matao nin bunga an daga. Magkakagaradan tolos kamo duman, maski ngani marahay an daga na itinatao niya saindo.
18: Kaya giromdoma nindo asin kamotan ining mga pagboot. Igakod nindo an mga iyan sa saindong mga kamot sagkod sa saindong mga angog bilang tanda.
19: Itukdo nindo an mga iyan sa saindong mga aki. Sambiton nindo iyan sainda kun kamo nagtutukaw sa harong o kun kamo nasa paglakaw; kun kamo nagpapahingalo o kun kamo nagtatrabaho.
20: Isurat nindo an mga iyan sa mga hamba kan pintoan nin saindong mga harong sagkod sa saindong mga trangkahan,
21: tanganing maghalawig an saindong buhay asin an buhay kan saindong kapagarakian duman sa daga na ipinanuga nin Kagurangnan na saindong Dios na itatao sa saindong mga ginikanan. Mag-eerok kamo duman sagkod na an kalangitan nasa itaas kan daga.
22: Maimbod na kuyogon nindo an gabos na ipinagboot ko: kamotan nindo an Kagurangnan na saindong Dios, gibohon nindo an gabos niyang ipinagboboot asin magmaimbod kamo saiya.
23: Dangan sa pagdangadang nindo, papahaleon niya an gabos na nasyon, tanganing masakop nindo an daga na sadiri kan mga nasyon na mas darakula asin mas mapangyari ki sa saindo.
24: Mapapasaindo an gabos na daga na mababatayan nindo. An pagsadiri nindo mapoon sa desyerto sa parteng habagat sagkod sa kabukidan nin Lebanon sa parteng amihan; mapoon sa Salog nin Eufrates sa parteng sirangan sagkod sa Dagat nin Mediteraneo sa parteng solnopan.
25: Saen man kamo magduman sa dagang idto, gigibohon nin Kagurangnan na saindong Dios na matakot saindo an mga tawo, siring sa ipinanuga niya, asin mayo nin siisay man na makakapugol saindo.
26: Ngunyan na aldaw magpili kamo sa duwang ini: sarong bendisyon o sarong maldisyon
27: sarong bendisyon kun kuyogon nindo an mga pagboot nin Kagurangnan na saindong Dios na itinatao ko saindo ngunyan;
28: alagad sarong maldisyon kun talikodan nindo an mga pagboot na ini asin magsamba kamo sa mga dios-dios na dai pa nindo sinamba kaidto.
29: Kun darahon na kamo nin Kagurangnan duman sa daga na masasadirihan nindo, sambiton nindo an bendisyon duman sa Bukid nin Gerizim, asin an maldisyon duman sa Bukid nin Ebal.
30: An duwang bukid na ini yaon sa solnopan kan Jordan, sa daga kan mga Cananeo na nag-eerok sa kapantayan kan Jordan. An mga bukid na ini nasa parteng solnopan, harani sa sagradong mga kahoy nin More, kataed kan Gilgal.
31: Madali na nindong balyohon an Salog nin Jordan asin sakopon an dagang itinatao saindo nin Kagurangnan na saindong Dios. Kun masadirihan na nindo an daga asin mag-erok na kamo duman,
32: kuyogon nanggad nindo an mga pagboot na itinatao ko saindo ngunyan na aldaw.