1: Kagurangnan , kun minareklamo ako saimo,
: pinapatotoohan mo na matanos ka.
: Alagad hahapoton taka manongod sa hustisya.
: Tadaw ta nag-uuswag an mga maraot na tawo?
: Tadaw ta minayaman an mga madaya?
2: Itinatanom mo sinda, dangan minagamot sinda,
: nagtatalubo saka nagbubunga.
: Magagayon an sinasabi ninda manongod saimo,
: alagad mayo sinda nin pagmakulog saimo.
3: Alagad midbid mo ako, O Kagurangnan ;
: nahihiling mo an ginigibo ko
: asin kun paano taka namomotan.
: Guyuda an mga tampalasan na ini arog sa karnerong bubunoon;
: isiblag mo sinda para sa aldaw nin paggadan sainda.
4: Sagkod nuarin magigin mamara an daga
: saka magigin alang an mga doot sa kabukidan?
: Naghihingagdan an mga hayop saka gamgam
: huli kan karatan kan samong banwaan,
: banwaan na nagsasabing, Dai nahihiling nin Dios an satong mga ginigibo.
5: Nagtaram an Kagurangnan ,
: Jeremias, kun dai ka makatagal sa daralagan na an kalaban tawo,
: paano ka makikilaban sa kabayo?
: Kun ika nadadapa sa patag na lugar,
: paano ka makakatagal sa kadlagan nin Jordan?
6: Pinasaluib ka maski kan mga tugang mong lalaki,
: na mga kaayon kan sadiri mong pamilya;
: kaiba sinda kan mga nagtataram tumang saimo.
: Dai ka magtubod sainda, maski
: magagayon an mga tinataram ninda.
7: An Kagurangnan nagsasabi,
: Binayaan ko an Israel;
: isinikwal ko an pinili kong nasyon.
: An mga tawong sakong namomotan
: itinao ko sa saindang mga kaiwal.
8: Nagtumang sako an nasyon na pinili ko;
: arog sa sarong leon sa kadlagan
: nginaroban ninda ako,
: kaya naoongis ako sainda.
9: An sakong piniling banwaan garo sarong gamgam
: na pinalibotan kan nagsasalakay na mga agila.
: Padigdiha an mga lalaw na hayop;
: tanganing magsabay sa pagkakan kan bangkay niya!
10: Rinaot kan dakul na pamayong dayuhan an sakong ubasan;
: tinimaktimakan ninda an sakong mga oma;
: ginibo nindang desyerto an sakong magayon na daga.
11: An daga ginibo nindang sarong kalangtadan;
: nagmomondo iyan sa sakong atubang.
: An bilog na daga nagin sarong desyerto
: asin mayong nagmamakulog na tawo.
12: Hale sa gabos na kalangkawan nin desyerto
: nag-abot an mga lalaking mananamsam.
: Nagpadara ako nin gera tanganing raoton an bilog na daga;
: mayong makakapamuhay na matoninong.
13: An sakong banwaan nagtanom nin trigo, alagad doot an inani;
: nagpagal sinda nin marahay, alagad dai sinda nagkinabang.
: Huli kan sakong labi-labing kaanggotan
: mayo sinda nin inani sa saindang mga tinanom.
14: Nagtataram an Kagurangnan , Igwa ako nin sasabihon manongod sa mga kataed nin Israel na nagraot kan daga na sakong itinao sa banwaan kong Israel. Hahaleon ko an mga maraot na tawong iyan sa sadiri nindang daga na garo ginabot na tinanom, asin ililigtas ko sa sainda an Juda.
15: Alagad pakatapos na haleon ko sinda, maheherakan ko giraray sinda; ibabalik ko an lambang nasyon sa sadiri niyang pamana saka daga.
16: Kun bilog na puso nindang aakoon an pagtubod kan sakong banwaan saka manumpa nin Siring na nabubuhay an Kagurangnan ,arog kan itinukdo ninda sa sakong banwaan na pagsumpa ki Baalmagigin kaayon sinda kan sakong banwaan saka magigin mauswag sinda.
17: Alagad an arin man na nasyon na dai magkuyog gagaboton ko saka raraoton. Ako, an Kagurangnan , an nagtaram.