1: Nagsasabi an Kagurangnan ,
: Sa paghona nindo sinuhayan ko an sakong banwaan
: siring sa pagsuhay nin sarong lalaki sa saiyang agom?
: Haen, kun siring, an mga kasuratan nin pagsuhay?
: Sa paghona nindo ipinabakal ko kamo sa kaoripnan
: arog sa pagpabakal nin sarong lalaki sa saiyang mga aki bilang mga oripon?
: Dai, nabihag kamo huli kan saindong mga kasalan;
: isinubol kamo sa harayo huli kan saindong mga kasombikalan.
2: Tadaw ta dai nakakasimbag an sakong banwaan
: kan dumanon ko sinda tanganing iligtas?
: Tadaw ta dai sinda nagsimbag kan ako nag-apod?
: Maluya daw ako kaya dai ko sinda kayang iligtas?
: Sa sarong pagboot mapapaalang ko an dagat.
: Magigibo kong desyerto an mga salog,
: tanganing an mga sira na yaon duman magadan sa paha.
3: Mapapadiklom ko an kalangitan,
: na garong nagmomondo iyan para sa gadan.
4: Tinukdoan ako nin Kagurangnan Dios kan sakong sasabihon,
: tanganing mapakosog ko an napapagal.
: Aga-aga, pinupukaw niya ako
: tanganing magdangog kan itutukdo niya.
5: An Kagurangnan Dios an nagtao sako nin pakasabot,
: asin dai ako nagrerebelde o nagtalikod sa saiya.
6: Hinubaan ko an sakong likod para sa mga parahampak.
: Dai ko sinda pinugol kan ako saindang pag-olog-ologon,
: kan an sakong barabas saindang rabnotan,
: asin kan pagkuspaan ninda an sakong lalawogon.
7: Alagad dai ako makukulogan kan saindang mga pag-olog-olog
: huli ta tinatabangan ako kan Kagurangnan Dios.
: Inaandam ko na an sakong sadiri sa pagtios kan mga iyan.
: Aram kong dai ako mapapasopog,
8: huli ta harani an Dios,
: asin patotoohan niyang mayo akong kasalan.
: Igwa daw nin mangangahas na magsumbong tumang sakuya?
: Duman kami maghilingan sa korte!
: Darahon niya an saiyang sumbong!
9: An Kagurangnan Dios mismo an nagsusurog sako
: siisay an makakapatotoo na may sala ako?
: Magkakawarara an gabos na nagsusumbong sako;
: mawawara sinda siring sa telang kinakan kan anay.
10: Kamo gabos na may pagkatakot sa Kagurangnan
: asin nagkukuyog sa tataramon kan saiyang sorogoon,
: madiklom man an dalan na saindong linalakawan,
: alagad magsarig kamo sa Kagurangnan , maglaom kamo sa Dios.
11: Kamo gabos na nagpaplano nin karatan para sa iba
: mapapahamak kan saindo man sanang plano.
: An Kagurangnan mismo an magibo kaiyan;
: magtitios kamo nin makuring kasakitan.