1: Dangan nagsimbag si Job
2: Natabangan mo nanggad an tawong mayo nin kapangyarihan!
: Linigtas mo an maluya!
3: Hinatolan mo an tawong mayo nin kadonongan,
: asin ipinahayag mo an tunay na pakaaram!
4: Siisay sa paghona mo an madangog kan saimong mga tataramon?
: Siisay an nagpasabong saimo na magtaram nin siring?
5: An espiritu kan mga gadan tinatakigan
: sa katubigan sa irarom kan daga.
6: An kinaban kan mga gadan huba sa atubang nin Dios;
: mayo nin nakakatahob kaiyan sa panhiling niya.
7: Biniklad nin Dios an langit sa amihan
: dangan saiyang binitay an daga sa tahaw kan kahiwasan.
8: Pinapano niya nin katubigan an mahibog na mga panganoron,
: asin dai ini nagigisi sa gabat kaiyan.
9: Tinatahoban niya an lalawogon kan bulan, asin sa ibabaw kaiyan binibiklad niya an panganoron.
10: Linaen niya an liwanag sa kadikloman
: huli sa sarong bilog na saiyang ginibo sa ibabaw kan katubigan.
11: Sa saiyang pagsagwe, an mga harigi nin kalangitan tinatakigan.
12: Huli kan saiyang kapangyarihan, napatoninong an dagat;
: huli kan saiyang pakasabot, an impaktong si Rahab nagadan.
13: An saiyang hinangos nakapalinaw kan kalangitan;
: ginadan kan kamot niya an nagdudulag na halas.
14: Alagad an mga ini sadit sanang kabtang kan saiyang kakayahan,
: mga hininghing sana na satong nadangog.
: Siisay an makakasabot kan kadakulaan kan saiyang kapangyarihan?