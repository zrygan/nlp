1: Iyo ini an mensahe dapit sa Nineve, an istorya kan sarong bisyon na nahiling ni Nahum, na taga Elkos.
2: Habo an Kagurangnan Dios nin mga karibal;
: pinapadusahan niya an mga tawong minasalungat saiya.
: Sa saiyang kaanggotan, binabalos niya sinda.
3: An Kagurangnan bakong madaling maanggot,
: alagad mapangyari siya asin pinapadusahan nanggad niya an may kasalan.
: Sa linalakawan nin Kagurangnan , minatunga an mga bagyo;
: an mga panganoron iyo an alpog na nasusudsod kan saiyang mga bitis!
4: Pinagbobotan niya an dagat, asin minamara iyan!
: Pinapamara niya an mga salog.
: Naluluyos an kaomahan nin Basan,
: an Bukid nin Carmelo siring man,
: asin nawawara an mga burak nin Lebanon.
5: Minalinog an kabukidan sa atubangan nin Kagurangnan ;
: natutunaw an kabubuldan.
: Kun minatunga an Kagurangnan tinatakigan an kinaban;
: minakubogkubog an daga asin an mga tawong nag-eerok diyan.
6: Siisay an mabubuhay kun siya naaanggot?
: Siisay an makakatagal sa labi-labi niyang kaanggotan?
: Saiyang inuula an nagkakalayo niyang kaanggotan;
: naroronot an mga gapo sa saiyang atubang.
7: Marahay an Kagurangnan ;
: sinusurog niya an saiyang banwaan sa panahon nin kasakitan;
: inaataman niya an mga tawong minapaili saiya.
8: Arog sa sarong masulog saka dakulang baha pinupuho niya an saiyang mga kaiwal;
: an mga minasalungat saiya isinusubol niya sa saindang kagadanan.
9: Ano an pinaplano nindo tumang sa Kagurangnan ?
: Gagadanon niya kamo.
: Mayo pa nin tawong nakatumang saiya nin makaduwang beses.
10: Arog sa nagkagurumos na mga tonok asin alang na dagami
: matututong kamo!
11: Hale saimo, Nineve, igwa nin nagtungang sarong tawo na pano nin maraot na mga plano, na nagplano tumang sa Kagurangnan .
12: Ini an sinasabi nin Kagurangnan sa saiyang banwaan na Israel: Maski makokosog saka dakul an mga taga Asiria, magagadan sinda asin mawawara. Banwaan ko, pinatios taka, alagad dai ko na iyan gigibohon giraray.
13: Babarion ko na an sakal na ibinugtak saimo kan Asiria asin puputolon ko na an kadenang iginapos saimo.
14: Iyo ini an ipinagboot nin Kagurangnan dapit sa mga taga Asiria: Dai sinda magkakaigwa nin kapagarakian na madara kan saindang ngaran. Raraoton ko an mga ladawan na nasa mga templo kan saindang mga dios. Nag-aandam ako nin lulubngan para sa mga taga Asiriadai sinda maninigong mabuhay!
15: Hilinga! Igwang sarong sugo na nagdadangadang sa kabukidan dara an marahay na bareta! Nagdadangadang siya tanganing ipahayag an kapangganahan! Banwaan nin Juda, selebraron mo an saimong mga pyesta asin itao mo sa Dios an ipinanuga mo saiya. Dai na nanggad sasalakayon kan mga maraot an saimong daga; nagkagaradan na sinda gabos!