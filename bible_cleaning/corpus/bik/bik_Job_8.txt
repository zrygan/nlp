1: Dangan nagsimbag si Bildad na Suhita
2: Tapos ka na daw kan saimong
: madoros na tataramon?
3: Binibiko daw nin Dios an hustisya?
: Nagkulang na daw an Makakamhan sa paggibo nin matanos?
4: Kun nagkasala an saimong mga aki tumang saiya,
: pinadusahan na niya sinda kan maninigo sainda.
5: Alagad kun magbalik ka asin makimaherak sa Makakamhan na Dios;
6: kun ika matanos asin malinig sa puso,
: madatong an Dios sa pagtabang saimo
: dangan ibabalik niya an saimong pamilya bilang balos.
7: Dai makakaagid an nawara mong kayamanan
: sa itatao saimo nin Dios.
8: Paghumapot, nakikimaherak ako saimo, dapit sa nakaaging panahon,
: asin siyasata an mga katotoohan na nanodan kan satong mga ginikanan.
9: Halipot an satong buhay, asin mayo kitang naaaraman;
: an satong mga aldaw sa kinaban nakakaagid sa sarong anino.
10: Alagad tugoteng tukdoan ka kan mga suanoy na madodonong na tawo;
: dangoga an saindang sasabihon
11: Dai matalubo an bariw sa lugar na mayo nin tubig;
: dai nanggad sinda makukua harayo sa matibo.
12: Sinda an enot na maaalang pagmara kan tubig,
: maski dai pa panahon na sinda putolon asin gamiton.
13: An mga bakong diosnon nakakaagid sa mga bariw;
: mayo na sindang paglaom, kan malingawan ninda an Dios.
14: Minasarig sinda sa lapat kan lawa.
15: Minasarig sinda sa harong kaini, alagad dai iyan minatagal;
: namumugol sinda sa lapat, alagad dai iyan nakakatabang na sinda makatindog.
16: Siring sa mga doot, an mga maraot minatalubo sa saldang nin aldaw,
: arog sa mga doot na nakakalakop sa bilog na tatamnan.
17: An saindang mga gamot minapuropot sa kagapoan
: asin nangangapot sa lambang gapo.
18: Alagad kun bulnoton mo sinda,
: mayo nin makakaaram na yaon sinda duman kaidto.
19: Iyo sana iyan an kaogmahan kan mga maraot;
: maabot an iba asin matalubo sa lugar ninda.
20: Alagad dai nanggad isisikwal nin Dios an maimbod,
: ni mataong tabang sa mga maraot.
21: Papanoon niya an saimong ngoso nin pagngisi,
: asin an saimong mga ngabil nin pagkurahaw.
22: Alagad gugubingan niya nin kasosopgan an mga naoongis saimo,
: asin mawawara an mga harong kan mga maraot.