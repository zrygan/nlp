1: Kan taon na magadan si Hadeng Uzzias, nahiling ko an Kagurangnan . Nagtutukaw siya sa saiyang trono, halangkaw saka mamuraway, asin an bilog na Templo napapano kan saiyang gubing.
2: Sa palibot niya nagtitindog an mga serafim; an lambang saro sainda igwa nin anom na pakpak: an duwa pantahob kan saindang lalawogon, an duwa pantahob kan saindang mga bitis, asin an duwa ginagamit ninda sa paglayog.
3: Nag-iinapodan sinda nin makusog
: Banal, banal, banal an Kagurangnan nin mga hukbo;
: an bilog na daga pano kan saiyang kamurawayan.
4: Natanyog an pundasyon kan Templo huli sa kosog kan saindang tingog asin napano nin aso an Templo.
5: Nagsabi ako, Herak man sako! Magagadan ako huli ta an lambang tataramon na nag-aagi sa sakong mga ngabil makasalan, asin nag-eerok ako sa tahaw nin mga banwaan na an lambang tataramon makasalan; huli ta nahiling ko an Hade, an Kagurangnan nin mga hukbo!
6: Dangan naglayog pasiring sakuya an sarong serafim. Igwa siyang darang naglalaad na baga na saiyang kinua sa altar sa paagi nin pansipit.
7: Dinutaan niya kan baga an sakong mga ngabil dangan nagsabi, Nadutaan na kaini an saimong mga ngabil; mayo na an saimong karatan, asin pinatawad na an saimong mga kasalan.
8: Dangan nadangog kong naghapot an Kagurangnan , Siisay an sakong susugoon? Siisay an satong magigin sugo?
: Nagsimbag ako, Uya ako! Ako an sugoa.
9: Nagsabi siya, Lakaw, asin sabihan mo kaining mensahe an mga tawo
: Magdangog kamong maigot asin dai kamo makakasabot;
: maghiling kamong marahay, asin dai kamo makakamidbid.
10: Pahiboga an puso kan banwaan na ini,
: pagabata an talinga ninda,
: asin taklobi an mga mata ninda,
: ta tibaad makahiling sinda asin makadangog patin
: makasabot dangan magbalik sako saka magpabolong.
11: Naghapot ako, Sagkod nuarin ini magigin siring, Kagurangnan ?
: Nagsimbag siya, Sagkod na magkararaot an mga syudad asin mayo nang mag-erok diyan, sagkod na an mga harong diyan mayo na nin nag-eeroksagkod na an daga dai na mapakinabangan.
12: Isusubol ko an mga tawo sa hararayong lugar asin mayo na nin mag-eerok sa bilog na daga.
13: Maski mawalat an saro sa sampolo katawo, magagadan man siya; makakaarog siya sa pungo kan pinulak na hamurawon.
: An pungo iyo an tanda kan bagong kapinonan para sa banwaan nin Dios.