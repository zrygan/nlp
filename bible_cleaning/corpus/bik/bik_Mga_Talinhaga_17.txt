1: Mas marahay an pagkakan nin matagas na tinapay na igwang katoninongan, ki sa magbangkete sa harong na pano nin kariribokan.
2: An tusong sorogoon pwedeng masakop an mayong pakinabang na aki kan saiyang amo asin mahirasan kan pamana bilang saro sa magturugang.
3: Binabalo sa kalayo an bulawan saka an plata, alagad an minabalo kan puso nin tawo iyo an Kagurangnan .
4: An tawong maraot naghihinanyog sa mga kaisipan na maraot, asin an putikon nagdadangog sa kaputikan.
5: An nagtutuyatuya sa dukha nag-iinsulto sa Dios na naglalang saiya. Papadusahan an nag-oogma sa maraot na palad nin iba.
6: Ipinag-oorgulyo kan mga lolo an saindang mga makoapo, siring na ipinag-oorgulyo kan mga aking lalaki an saindang mga ama.
7: An marahay na pagtaram dai makukua sa sarong lolong, ni an kaputikan sa sarong prinsipe.
8: May mga tawo na naghohona na an pagsuhol garo pagsalamangka; nagtutubod sinda na magigibo kaini an gabos na bagay.
9: Patawada an tawong nagkasala saimo kun boot mong magustohan ka nin tawo. An paggiromdom sa kasalan iyo an minatapos nin pagkakatood.
10: An sarong pagsagwe orog na minatadom sa sarong madonong ki sa sanggatos na hampak sa sarong lolong.
11: An tawong maraot mayo nin hinahanap kundi an pagrebelde, kaya sarong makuring sugo an ipapadara laban saiya.
12: Marahay pang magsabat sa babaeng oso na inagawan kan saiyang mga ogbon, ki sa sarong lolong sa saiyang kalolongan.
13: Kun karatan an ibabalos nin sarong tawo sa karahayan, an karatan dai mahahale sa saiyang harong.
14: An pagpoon nin ribok garo pagpabulos nin tubig; kaya ontokon iyan bago magdakula.
15: An minaoyon sa tampalasan asin an minapadusa sa matanos parehong ikinakaongis nin Kagurangnan .
16: Mayong karahayan na makukua an lolong maski maggasto man siya sa pag-aadal, huli ta mayo siya nin isip.
17: An katood namomoot sa gabos na panahon, asin tugang siyang minadamay sa oras nin kasakitan.
18: Lolong sana an minagarantiya sa pagkakautang nin iba.
19: An namomoot sa kasalan namomoot sa pakiiwal, asin an tawong mahambog naghahanap nin kapahamakan.
20: An may bikong kaisipan dai minauswag, asin an putikon nahuhulog sa karatan.
21: An aking mangmang kamondoan nin sarong ama; asin an ama nin sarong lolong mayo nin kaogmahan.
22: An magayagayang puso sarong marahay na bolong, alagad an mamondong espiritu minaubos kan kosog nin tawo.
23: An maraot na hukom hilom na minaako nin suhol, dangan binibiko niya an hustisya.
24: An kadonongan iyo an kamawotan kan tawong may pakasabot, alagad dakul an kamawotan kan sarong lolong.
25: An aking lolong kamondoan kan saiyang ama, asin kapaitan nin boot kan saiyang ina.
26: Bakong marahay an pagpadusa sa matanos, asin bakong tama na paghampakon an mga nobleng tawo.
27: Bakong matinaram an tawong may pakaaram. An tawong haloy maanggot igwa nin pakasabot.
28: Maski an lolong na nag-aalo ibinibilang na madonong; kun serado an saiyang ngoso hinohona na saro siyang may inadalan.