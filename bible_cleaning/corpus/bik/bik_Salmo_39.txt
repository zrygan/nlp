1: Ako nagsabi, Mamaanan ko an sakong mga gawe,
: tanganing dai magkasala an sakuyang dila.
: Pupugolon ko an sakuyang ngoso,
: mantang an mga maraot nasa atubang ko.
2: Siring sa pola, ako nag-alo,
: nasayang an pagtoninong ko;
: nag-orog logod an kasakitan ko,
3: asin nag-init sa kahandalan an sakuyang puso.
: Orog na naglaad, kan horophoropon ko;
: dangan nagpahayag an sakuyang ngoso
4: Kagurangnan , sagkod nuarin ako mabubuhay?
: Nuarin ako magagadan?
: Paaramon mo ako kan kataposan nin sakuyang buhay.
5: Ginibo mong halipot an sakuyang mga aldaw;
: sa mata mo mayong halaga an sakong buhay.
: Totoong an tawo kabaing sana sa sarong hinangos;
6: totoong an tawo arog sana sa sarong anino.
: Mayo nin halaga an saiyang mga gibo;
: mga sinaray niyang yaman dai niya aram kun siisay an makinabang.
7: Kagurangnan , ano an sakuyang hahalaton?
: Ika nanggad sana an sakong paglaom.
8: Ligtasan ako sa sakong mga kasalan,
: hare pagtugot na pagngisihan ako kan mga lolong.
9: Dai ako magirong, dai ako mataram;
: huli ta ika an kaggibo kaiyan.
10: Dai mo na ako pagpadusahan;
: sa saimong paghampak ako magagadan.
11: An kasalan nin tawo pinapadusahan mo huli sa pagsagwe mo.
: Siring sa sarong bokbok rinaraot mo an mahalaga para saiya.
: Totoong an tawo kabaing sa sarong hinangos.
12: Hinanyoga an sakuyang pamibi, Kagurangnan ,
: asin dangoga an sakuyang inagrangay;
: kun ako maghibi dumolok ka sa pagtabang.
: Ako saro sanang bisita, sarong dayuhan,
: arog kan sakong mga ginikanan.
13: Magtalikod ka sako, tanganing magkaigwa ako nin kaogmahan,
: bago ako maghale asin mawara sagkod lamang.