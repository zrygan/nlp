1: Hagad kamo nin uran sa Kagurangnan pakatapos kan tiglipot, bago mag-abot an tig-init, huli ta siya an naggigibo kan mga dampog, an nagtatao nin dakul na uran tanganing magin berde an kaomahan para sa gabos.
2: Nakikihumapot an mga tawo sa mga dios-dios saka sa mga parahula, alagad kaputikan asin mayong halagang mga simbag an saindang nakukua. An iba nagpapahayag nin mga pangatorogan, alagad linalagalag sana ninda kamo; mayo nin halaga an itinatao nindang karangahan. Kaya nagkakaralagalag an mga tawo arog sa nawawarang mga karnero. Nagtitios sinda huli ta mayo sinda nin pamayo.
3: Nagtataram an Kagurangnan , Naaanggot ako sa mga dayuhan na idto na namamayo sa sakong banwaan, kaya papadusahan ko sinda. Sadiri ko an banwaan nin Juda, asin ako, an Kagurangnan nin mga hukbo, an maataman sa sainda. Sinda an magigin mapangyari kong mga kabayong panggera.
4: Magikan sa sainda an mga pamayo, mga lider, saka mga paraboot tanganing mamahala sa sakong banwaan.
5: Magigin mapanggana an banwaan nin Juda arog sa mga soldados na nagtitimaktimak kan saindang mga kaiwal sa laboy kan mga tinampo. Makikilaban sinda huli ta kaiba ninda an Kagurangnan , asin dadaogon ninda maski an mga kaiwal nindang parakabayo.
6: Papakosogon ko an banwaan nin Juda;
: ililigtas ko an banwaan nin Israel.
: Maheherakan ko sinda
: asin ibabalik ko sinda sa saindang harong.
: Sinda magigin garo dai ko man sana tinalikodan.
: Ako an Kagurangnan na saindang Dios; sisimbagon ko an saindang mga pamibi.
7: Magigin makosog arog sa mga soldados an banwaan nin Israel,
: maogma, siring sa mga lalaking nakainom pa sana nin arak.
: An kapangganahan na ini magigiromdoman kan saindang mga kapagarakian
: asin maoogma sinda huli kan ginibo nin Kagurangnan .
8: Aapodon ko an sakong banwaan asin titiponon.
: Ililigtas ko sinda
: dangan papadakulon siring kaidto.
9: Maski iwinarak ko sinda sa mga nasyon,
: alagad sa mga harayong lugar magigiromdoman ninda ako.
: Makakaligtas sinda asin an saindang mga aki
: dangan sarabay na mapuruli sa saindang harong.
10: Ibabalik ko sinda hale sa Egipto asin sa Asiria
: dangan ibubugtak sa sadiri nindang daga.
: Papaerokon ko sinda sa Gilead asin sa Lebanon;
: an bilog na daga mapapano nin tawo.
11: Kun mag-agi na sinda sa saindang dagat nin kasakitan,
: hahampason ko an mga alon,
: asin mamarara an kairaroman kan Salog nin Nilo.
: An mapaabaw-abaw na Asiria mapapasopog, asin an mapangyaring Egipto mawawaraan nin kosog.
12: Papakosogon ko an sakong banwaan;
: sasambahon asin kukuyogon ninda ako.
: An Kagurangnan an nagtaram.