1: Saro sana akong burak nin Sharon,
: sarong lirio kan mga kapantayan.
2: Siring sa sarong lirio sa tahaw kan katonokan,
: an sakong namomotan sa tahaw kan kababaehan.
3: Siring sa kahoy na mansanas sa tahaw kan kakahoyan sa kadlagan,
: an sakong namomotan sa tahaw kan ibang kalalakihan.
: Boot kong danay na magtukaw sa lindong kaiyan,
: asin mahamis sa sakong pagnamit an bunga kaiyan.
4: Dinara niya ako sa lugar na pagbabangketehan
: asin initaas niya an bandera nin pagkamoot sa ibabaw ko.
5: Balikan an sakong kosog huli sa mga pasas;
: pakosoga ako huli sa mga mansanas!
: Nanluluya ako huli sa sobrang pagkamoot.
6: An wala niyang kamot nauulonan ko,
: asin nakukugos ako kan saiyang too.
7: Manuga kamo sako, mga babae nin Jerusalem;
: magsumpa kamo huli sa marikas na mga usa,
: na dai nindo oontokon an samong pagkamoot.
8: Nadadangog ko an tingog kan sakong namomotan.
: Nagdadangadang siyang nagdadalagan sa kabukidan,
: binabalyo an kabubuldan pasiring sako.
9: Arog sa usa an sakong namomotan,
: siring sa sarong hoben na usa.
: Duman siya nagtitindog sa kataed kan lanob.
: Minadungaw siya sa bintana
: asin minasirip sa mga rehas.
10: Nagtataram sako an sakong namomotan.
: Madya, sakong namomotan;
: sakong padangat, umiba ka sako.
11: Nakalihis na an tig-lipot; nag-ontok na an uran;
12: nagturunga na sa daga an mga burak.
: Iyo na ini an panahon nin pag-awit;
: nadadangog na sa kaomahan an awit kan mga salampati.
13: Naghihinog na an bunga kan higera;
: namumurak na an mga balagon, dara kan doros an saindang parong.
: Kaya madya, sakong namomotan;
: sakong padangat, umiba ka sako.
14: Nakakaagid ka sa salampating nagtatago sa gutak nin sarong gapo.
: Pahilingan sako an magayon mong lalawogon
: asin padangogan sako an nakakabihag mong tingog.
15: Dakopa an mga amid, an saradit na mga amid,
: bago ninda raoton an namumurak tang ubasan.
16: Sadiri ko an sakong namomotan, asin ako sadiri niya.
: Pinapasabsab niya an saiyang mga hayop sa tahaw kan mga lirio
17: sagkod na maghoyop an doros na makaaga
: asin mawara an mga anino.
: Magbalik ka, sakong namomotan, siring sa usa sa kabukidan nin Beter.