1: An mga talinhaga ni Solomon, na aking lalaki ni David asin hade nin Israel.
2: Uya an mga talinhaga na makakatabang saindo sa pagmidbid kan kadonongan saka marahay na hatol, asin sa pagsabot kan mga kasabihan na may hararom na kahulogan.
3: Tutukdoan kamo kaini kan matanos na paagi nin pamumuhay, pagigin onesto, matanos, asin mayong pagpapalaen sa kapwa.
4: Ginigibo kaining madonong an mayong eksperyensya asin tinutukdoan kaini an mga hoben kun paano an pagdesisyon nin tama.
5: An mga talinhagang ini makakadagdag sa naaaraman kan mga madonong asin makakagiya sa mga tawong may inadalan,
6: tanganing masabotan ninda an mga natatagong kahulogan kan mga talinhaga asin mga problemang ipinapahayag kan madodonong.
7: An pagkatakot sa Kagurangnan iyo an kapinonan nin pakaaram; an kadonongan asin katukdoan mayo nin halaga para sa mga lolong.
8: Aki ko, hinanyoga an hulit kan saimong ama, asin dai mo ipagsikwal an katukdoan kan saimong ina;
9: huli ta iyan nakakaagid sa sarong magayon na korona sa saimong payo asin kulintas sa saimong liog.
10: Aki ko, dai ka maghonod kun sugotan ka kan mga parakasala.
11: Kun magsabi sinda, Madya, maghipa kita nin tawong magagadan! Maski mayo nin dahelan, salakayon ta an tawong mayo nin kasalan.
12: Pwedeng buhay asin mabaskog sinda kun makua ta sinda, alagad magigin gadan sinda, pakatapos ta sainda!
13: Hanapon ta an gabos na klase nin kayamanan, dangan panoon ta nin sinamsaman an satong mga harong!
14: Madya, umiba ka samo asin barangaon ta an satong hinabonan.
15: Aki ko, dai ka maglakaw sa kaibahan ninda; likayan mo sinda.
16: An saindang mga bitis nagdadalagan sa paggibo nin karatan, naghihidali sinda sa panggagadan.
17: Mayo nin mangyayari sa pagbiklad mo nin hikot kun an gamgam na boot mong dakopon nagmamasid.
18: Alagad an mga tawong ini minabugtak nin litag para sa sadiri man sana ninda, litag na magagadanan ninda.
19: Siring kaiyan an nangyayari sa kiisay man na nabubuhay sa kadahasan; an panghahabon iyo an magadan sa mahabon.
20: An kadonongan makosog na nag-aapod sa tinampo asin sa mga saodan;
21: nagkukurahaw siya sa ibabaw kan mga kudal asin nagpapahayag sa trangkahan kan syudad
22: O mga lolong, kontento na daw kamo sa saindong pagkalolong? Sagkod nuarin nindo pag-oolog-ologon an pakaaram? Dai pa nanggad kamo nakakanood?
23: Kun hinanyogon nindo an sakong pagsagwe, itatao ko saindo an marahay na hatol asin ihihiras ko saindo an sakong naaaraman.
24: Alagad huli ta habo kamong magdangog kan ako nag-apod asin mayo nin nagdolok kan iunat ko an sakong kamot;
25: huli ta dai nindo pinahalagahan an sakong hatol asin dai nindo inako an sakong pagsagwe,
26: ngingisihan ko kamo sa saindong kasakitan asin tutuyatuyaon ko kamo kun abotan kamo nin takot
27: kun ini mag-abot saindo siring sa bagyo, na may darang doros nin kasakitan, asin kun kamo nakukulogan saka nagmomondo.
28: Dangan maapod kamo sako, alagad dai ako masimbag; hahanapon nindo ako, alagad dai nindo ako makukua.
29: Huli ta naongis kamo sa pakaaram asin dai nindo pinili an pagkatakot sa Kagurangnan ;
30: huli ta dai nindo inako an sakong hatol asin isinikwal nindo an sakong pagsagwe,
31: kakakanon nindo an bunga kan saindong gibo asin mababaldi kamo sa saindong mga plano.
32: An pagtalikod sa kadonongan iyo an minagadan sa mayong eksperyensya, asin an dai pakilabot kan mga lolong iyo an minaraot sainda.
33: Alagad an naghihinanyog sako mag-eerok sa katiwasayan asin mabubuhay sa katoninongan, na mayo nin natatakotan.