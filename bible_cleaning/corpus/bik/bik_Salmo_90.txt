1: Kagurangnan , ika an samuyang erokan sa gabos na henerasyon.
2: Bago lalangon an kabukidan,
: bago mahaman an daga asin an kinaban,
: ika Dios na mayong kapinonan
: asin mayong kataposan.
3: An tawo ibinabalik mo sa alpog;
: tinataraman mo, Bumalik kamo, mga aki nin tawo!
4: Sa saimong atubang, an sangribong taon
: garo sana sarong aldaw na nag-agi,
: o apat na oras nin pagpuka sa banggi.
5: Pinapara mo an tawo siring sa pangatorogan,
: garo doot na minatalubo pagkaaga
6: minatalubo pagkaaga asin minaburak;
: pagkabanggi naluluyos saka nagagadan.
7: Kami natutunaw huli sa saimong kaanggotan;
: kami natatakot huli sa saimong labi-labing kaanggotan.
8: Hayag sa atubang mo an samong mga kasalan;
: an mga hilom nyamong kasalan sa liwanag nin saimong lalawogon.
9: Sa saimong kaanggotan minahalipot an samuyang buhay;
: napapara ini na garo saro sanang inagrangay.
10: Setentang taon an lawig kan samuyang buhay,
: o gayod otsenta kun kami makosog.
: Alagad mga taon na nagdadara nin kasakitan asin kamondoan;
: gabos minaagi sana, dangan napapara an samuyang buhay.
11: Siisay an nakakasabot kan makuri mong kaanggotan?
: Siisay an nakakaaram kan takot na dara kan saimong kaanggotan?
12: Ipasabot mo samuya na bilang sana an samong mga aldaw,
: tanganing magkaigwa kami nin kadonongan.
13: Sagkod nuarin, Kagurangnan , an saimong kaanggotan?
: Kaheraki an saimong mga sorogoon.
14: Pagkaaga panoa kami kan danay mong pagkamoot,
: tanganing mag-awit kami asin mag-ogma sa bilog nyamong pagkabuhay.
15: Tawe kami nin kaogmahan na katimbang kan kamondoan na itinao mo samo,
: kan mga taon nin samuyang kasakitan.
16: An saimong mga gibo ipahiling mo sa saimong mga sorogoon;
: an saimong kapangyarihan ipahiling mo sa samong kapagarakian.
17: Kagurangnan nyamong Dios, mapasamuya an saimong mga biyaya;
: pauswaga an gabos ming mga gibo.