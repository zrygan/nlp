1: Nagpapasalamat kami saimo, O Dios,
: nagpapasalamat kami saimo!
: Inaapod mi an saimong ngaran,
: asin ibinabareta an mga gibo mong ngangalasan.
2: Nagtaram an Dios, Sa itinalaan kong panahon
: mahukom ako na may katanosan.
3: Maski magtakig an kinaban asin an gabos na yaon diyan,
: pupugolon ko an mga harigi kaiyan.
4: Tinataraman ko an mga mapaabaw-abaw na dai maghambog;
5: tinataraman ko an mga tampalasan na ontokon an saindang kahambogan.
6: An paghukom dai minagikan sa sirangan o sa solnopan,
: ni sa mga kalangtadan o kabukidan;
7: kundi sa Dios na iyo an hukom,
: an nagpapadusa sa saro asin nagpapatalingkas sa iba.
8: Kapot nin Kagurangnan an sarong kalis,
: pano nin maisog na arak nin saiyang kaanggotan.
: Iuula niya iyan, asin iinomon kan gabos na tampalasan;
: iinomon sagkod na maubos.
9: Alagad dai ako maontok sa pagrukyaw kan Dios ni Jacob;
: maawit ako nin kaomawan sa saiya.
10: Roronoton niya an kapangyarihan kan mga maraot,
: alagad dudugangan niya an kapangyarihan kan mga matanos.