1: Dangan nagsimbag si Job
2: Sa katotoohan, aram kong totoo iyan
: alagad paano magigin matanos an sarong tawo sa atubang nin Dios?
3: Paano an pakidiskutir sa saiya?
: Mahapot siya nin sangribong kahapotan
: asin mayo nin makakasimbag maski saro kaiyan.
4: An Dios madonong nin marahay asin mapangyari;
: mayo nin siisay man na makakatindog tumang saiya.
5: Mayong patanid na hinihiro niya an kabukidan
: asin sa kaanggotan, tinutunaw niya an mga iyan.
6: Minapadara an Dios nin linog asin tinatanyog an daga;
: saiyang yinuyugyog an mga harigi kan kinaban.
7: Inoontok niya an pagsirang kan aldaw,
: asin an pagliwanag kan mga bitoon kun banggi.
8: Siya sanang saro an nagbiklad kan kalangitan
: asin an nagtimaktimak kan likod kan dragon sa dagat.
9: An Dios an nagbitay kan mga bitoon sa langitan Oso,
: an Orion, an Pleiades, saka an mga bitoon sa habagat.
10: Dai ta masasabotan an dakulang mga bagay na saiyang ginigibo;
: dai ta mabibilang an saiyang mga milagro.
11: Minaagi an Dios sa kataed ko, alagad dai ko siya nahihiling.
12: Kinukua niya an saiyang mawoton, asin mayo nin nakakapugol saiya;
: mayo nin nangangahas na maghapot saiya, Ano an saimong ginigibo?
13: Danay an saiyang kaanggotan. Rinonot niya an saiyang mga kaiwal na nagtabang ki Rahab,
: an impakto na nagtumang saiya.
14: Kaya paano ko masisimbag an Dios?
: Anong mga tataramon an isisimbag ko saiya?
15: Maski mayo akong sala, mayo akong magigibo
: kundi an maghagad nin pagkaherak sa Dios na sakong hukom.
16: Kun apodon ko siya dangan magsimbag siya,
: dai ako matubod na dinadangog niya ako.
17: Huli ta rinoronot niya ako sa paagi kan bagyo,
: asin pinapadakul an sakong mga lugad na mayo nin dahelan.
18: Dai niya ako pinapahangos;
: pinano niya nin kapaitan an sakong buhay.
19: Kun kosog an sakong gamiton, mangyari daw iyan?
: Kun paatubangon ko siya sa hukoman, siisay an makakapaduman saiya?
20: Maski mayo akong sala, an sako man sanang ngoso an mahukom sako;
: maski mayo ako nin karatan, mapapatotoohan niyang ako maraot.
21: Mayo ako nin sala, alagad mayo na iyan nin halaga sa sako;
: naoongis na ako sa sakong buhay.
22: An gabos mayo nin halaga; kaya minasabi
: akong pareho niyang ginagadan an matanos asin an maraot.
23: Kun biglang nagagadan an sarong mayo nin sala,
: an Dios minangisi.
24: An kinaban itinatao na nin Dios sa mga maraot.
: Binuta niya an gabos na hukom.
: Kun bako siya an naggibo kaiyan, siisay palan?
25: Mas marikas an sakong mga aldaw ki sa paradalagan;
: nagdadalagan an mga iyan, gabos mayong karahayan.
26: An sakong buhay minaagi na garong marikas na sakayan,
: garo sarong agila na minabulusok sa pagsaklot kan kuneho.
2728: Kun ako maghuyom asin maghingowang lingawan an kulog na sakong namamatean,
: minabalik sako an gabos kong pagtios tanganing pagiromdomon ako na
: ibibilang ako nin Dios sa mga may sala.
29: Huhukoman niya ako; tadaw ta magpapagal pa ako?
30: Mayong sabon na makakahugas kan sakong mga kasalan.
31: Itatapok ako nin Dios sa kalot nin ati,
: asin ikakasopog ako maski kan sakong mga gubing.
32: Huli ta an Dios bakong tawong arog sako, na pwede kong simbagon,
: na pwede kong darahon sa hukoman.
33: Alagad mayo nin siisay man na matindog sa samong pagultanan
: mayong mahukom sa Dios asin sa sako.
34: Ontoka an pagpadusa sako, O Dios!
: Rayoan sako an saimong kangirhatan!
35: Dai ako natatakot. Mataram ako
: huli ta midbid ko an sakong puso.