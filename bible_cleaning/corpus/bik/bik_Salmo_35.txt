1: Iwalon mo Kagurangnan , an mga nakikiiwal sako;
: labanan mo an mga nakikilaban sako.
2: An saimong kalasag asin armas kuahon mo,
: asin madya, tabangan mo ako.
3: Andama an saimong garod saka patok,
: tumang sa mga naglalamag sako.
: An kalag ko saimong taraman,
: Ako an saimong kaligtasan!
4: Mapano logod nin sopog asin disonra
: an mga nagmamawot kan sakong kagadanan!
: Magsiribog logod asin magkarilibong
: an mga nagpaplano sako nin karatan!
5: Magin arog logod sinda sa ata na ipinapadpad kan doros,
: mantang linalamag sinda kan anghel nin Kagurangnan !
6: Magin madiklom saka mahalnas logod an saindang agihan,
: mantang pinapadusahan sinda kan anghel nin Kagurangnan !
7: Mayong dahelan na nagbugtak sinda nin siod para sako;
: mayong dahelan na nagkalot sinda sa pagdakop sako.
8: Bigla logod na dumatong sainda an karatan,
: madakop sa siod na saindang tinahoban,
: mahulog sa kalot na saindang inandam.
9: Dangan mag-oogma ako sa Kagurangnan ,
: mag-oogma sa saiyang kaligtasan.
10: Masarabi an sakong mga tolang,
: Siisay an makakaarog saimo, Kagurangnan ?
: Iliniligtas mo an mga maluya, sa mga mas makosog sainda;
: an mga dukha, sa nang-aapi sainda.
11: Putikon na mga saksi an minaatubang,
: sa paghapot kan mga dai ko naaaraman.
12: Karatan an balos ninda sa karahayan;
: an sakuyang kalag nawawaran nin paglaom.
13: Alagad kan sinda naghelang, ako nagmondo;
: nagsakripisyo ako huli sa pag-ayuno;
: namibi na duko an sakuyang payo,
14: na garo namimibi para sa tugang o katood;
: naglilibot na nagmomondo,
: na garo para sa ina ko.
15: Alagad kan ako madapa, sinda nag-orogma,
: sa pag-olog-olog sako nagtiripon sinda.
: Mga dayuhan naghampak sako,
: daing ontok na nagpakaraot sako.
16: Padagos na tinuya-tuya ninda ako;
: mga ngipon pinaparagot ninda tumang sako.
17: Sagkod nuarin ka magmamasid sana, Kagurangnan ?
: Ligtasan ako sa saindang mga pagsalakay;
: sa mga leon na ini, ligtasan an sakong buhay!
18: Dangan magpapasalamat ako saimo sa dakulang katiriponan;
: mag-oomaw ako saimo sa saindang atubang.
19: Hare pagtugot na ako pagngisihan
: kan sakong mga putikon na kaiwal.
: Hare pagtugot na magkiriyat-kiyatan
: an mga anggot sako na mayong dahelan.
20: Habo sinda kan katoninongan;
: ata ngani nag-iisip nin pagdaya sa mga matoninong sa daga.
21: Buka an ngoso, minapahayag sinda tumang sako,
: Totoo! Totoo! Nahiling mi na ika an naggibo.
22: Alagad, Kagurangnan , nahiling mo;
: dai ka mag-alo!
: Kagurangnan , dai ka magharayo sako!
23: Magmata ka, Kagurangnan , sa pagsurog sako;
: bumangon ka, sakuyang Dios, sa pagtabang sako.
24: O Dios, matanos na Kagurangnan , ipahayag mo an sakong katanosan;
: hare pagtugot na ako pagngisihan kan sakong mga kaiwal.
25: Hare pagtugot na sinda magsaboot,
: Naotob na an samong minamawot!
: Hare pagtugot na sinda magsabi,
: Nawara na siya sa atubangan mi!
26: Magkasoropog logod asin magkarilibong
: an mga nag-oogma sa sakong kasakitan.
: Mapano logod nin sopog asin disonra
: an mga mapaabaw-abaw sa sakong atubang.
27: Tugotan mong magkurahaw sa kaogmahan
: an mga nagmamawot kan sakong kaligtasan,
: asin nagpapahayag sagkod pa man,
: Dakula an Kagurangnan ,
: na nawiwili sa kauswagan kan saiyang oripon!
28: Dangan ipapahayag ko an saimong katanosan
: asin kaomawan sa bilog na aldaw.