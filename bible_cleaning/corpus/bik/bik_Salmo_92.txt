1: Marahay an pagpasalamat saimo, Kagurangnan ,
: an pag-awit nin mga pag-omaw sa saimong ngaran, O Kahorohalangkaweng Dios,
2: an pagbalangibog kan danay mong pagkamoot sa pagkaaga
: asin kan saimong pagkamaimbod pagkabanggi,
3: sa tugtog nin plawta asin nin arpa
: asin sa tanog nin lira.
4: Huli ta ika, Kagurangnan , nagpaogma sako;
: sa mga gibo nin saimong mga kamot, minaawit ako sa kaogmahan.
5: Kadakula kan saimong mga gibo, Kagurangnan !
: Hararom na gayo an saimong mga kaisipan!
6: An sarong mangmang dai kaini makakasabot;
: an sarong patal dai man kaini makakasabot,
7: maski magtalubo an mga tampalasan arog sa mga doot,
: asin mag-uswag an gabos na paragibong maraot;
: alagad gabos sinda mapupuho sagkod pa man,
8: huli ta ika, Kagurangnan , an pinakahalangkaw sagkod lamang.
9: Naaaraman nyamo na magagadan an saimong mga kaiwal,
: asin madadaog an gabos na maraot.
10: Pinakosog mo ako siring kan lalaw na toro;
: benendisyonan mo ako nin kaogmahan.
11: Nahiling ko an pagkadaog kan sakong mga kaiwal
: asin nadangog ko an inagrangay kan mga maraot.
12: Siring sa palma mauswag an mga matanos na tawo;
: matalubo sinda arog kan sedro sa Lebanon.
13: Siring sinda sa mga kahoy na itinanom sa harong nin Kagurangnan ,
: nagtatalubo sinda sa mga patyo nin satong Dios,
14: danay na mabunga, maski gurang na;
: danay na makosog, danay na berde.
15: Nagpapahiling ini na an Kagurangnan matanos,
: na mayo nin karatan sa sakong parasurog.