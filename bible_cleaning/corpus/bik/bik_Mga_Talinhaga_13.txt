1: An madonong na aki naghihinanyog kun sinasagwe siya kan saiyang ama, alagad an mapaabaw-abaw dai minaako na siya nasasala.
2: An marahay na tawo babalosan huli sa itinataram niya, alagad an madaya nagmamawot nin kadahasan.
3: An maingat magtaram nag-iingat man kan saiyang buhay, alagad an bakong maingat nagraraot kan sadiri niyang buhay.
4: Maski ano an mawoton kan hugakon, dai niya iyan makakamtan. Nakakamtan kan mahigos an saiyang kamawotan.
5: Ikinakaongis kan matanos na tawo an kaputikan, alagad makasosopog saka maraot an mga tataramon kan tampalasan.
6: An matanos na tawo iniingatan kan katanosan, alagad an kasalan iyo an minapabagsak kan tampalasan.
7: May tawong nagsasagin-sagin na mayaman, alagad mayo nin anoman; dangan may nagsasagin-sagin na dukha, alagad igwa nin dakulang kayamanan.
8: An kayamanan nin sarong tawo iyo an pantubos kan saiyang buhay, alagad an sarong dukha mayo nin pambayad sa saiyang katalingkasan.
9: An matanos na tawo garo sarong maliwanag na ilaw, alagad an maraot nakakaarog sa napapalsok na ilawan.
10: An kapaabaw-abawan mayo nin ibubunga kundi iriwal. Sarong kadonongan an paghagad nin hatol.
11: Madaling maubos an kayamanan na madali sanang nakamtan, alagad orog na madakul an kayamanan na haloy na pinagpagalan.
12: Kun nawawara an paglaom naroronot an puso, alagad an kamawotan na naotob nagtatao nin kaogmahan.
13: An nagsisikwal kan marahay na hatol naghahanap nin karibokan, alagad an nagkukuyog kaiyan nakakalikay sa pag-alaman.
14: An mga katukdoan kan madonong burabod nin buhay para sa tawong boot makalikay sa mga siod nin kagadanan.
15: An kadonongan nakakakua nin paggalang, alagad an tawong dai masasarigan nasa dalan na pasiring sa kapahamakan.
16: Minaisip ngona an madonong bago maghiro, alagad an lolong nagpapahiling kan saiyang kamangmangan.
17: An maraot na sugo iyo an nagigin dahelan nin ribok, alagad an masasarigan na sugo minadara nin katoninongan.
18: An tawo na habong makanood magigin dukha asin mapapasopog, alagad an siisay man na naghihinanyog sa pagsagwe gagalangan.
19: Nakakapagayagaya sa buhay an sarong kamawotan na naootob; alagad an mga lolong naoongis na magtalikod sa karatan.
20: Mag-iba ka sa madonong nganing ika magin madonong; kun makipagkatood ka sa lolong mapapahamak ka.
21: An parakasala linalamag kan kasakitan, alagad an matanos binabalosan nin kauswagan.
22: An marahay na tawo magwawalat nin pamana sa saiyang mga makoapo, alagad an kayamanan kan parakasala mapapasakamot kan matanos.
23: An dagang dai naooma pwedeng magtao nin dakul na kakanon sa dukha, alagad an mga maraot dai minatugot na tanoman iyan.
24: Kun dai mo pagpadusahan an saimong aki, dai mo siya namomotan. Kun namomotan mo siya, didisiplinahon mo siya.
25: An matanos dai nahahalean nin pagkakan, alagad danay na gutom an tampalasan.