1: Tinaraman ako nin Kagurangnan na awiton an panambitan na ini para sa duwang prinsipe nin Israel
2: Garo nanggad babaeng leon an saimong ina!
: Pinadakula niya an saiyang mga ogbon sa tahaw nin maringis na lalaking mga leon.
3: Pinadakula niya an sarong ogbon asin tinukdoan na maghanap nin kakanon;
: ini nagin parakakan nin tawo.
4: Nagpatanid an mga nasyon laban saiya;
: nadakop siya sa saro nindang kalot.
: Dinara siya ninda sa Egipto sa paagi nin mga kawit.
5: Haloy na naghalat an inang leon sagkod na mawaraan siya nin paglaom.
: Dangan pinadakula niya an saro pa niyang ogbon,
: asin nagdakula ining sarong maringis na leon.
6: Kan dakula na ini,
: naglibot ini kaiba an ibang mga leon,
: asin nakanood na maghanap nin kakanon, ini nagin parakakan man nin tawo.
7: Rinumpag kaini an mga bantayan, rinaot an mga banwa.
: Natakot saiya an mga tawo sa daga,
: sa lambang pag-ungal niya.
8: Nagtiripon an mga nasyon laban saiya;
: nag-abot an mga tawo hale sa manlaen-laen na lugar.
: Biniklad ninda an saindang mga pandakop na hikot,
: asin nadakop siya ninda.
9: Ibinugtak siya ninda sa sarong hawla
: dangan dinara sa hade nin Babilonia.
: Binantayan siya ninda,
: tanganing an saiyang pag-ungal dai na nanggad madangog sagkod pa man
: sa kabukidan nin Israel.
10: An saimong ina arog sa sarong tinanom na ubas,
: na itinanom sa tampi nin sapa.
: Huli ta dakul an tubig,
: an tinanom nagin madahon saka mabunga.
11: Makokosog an mga sanga kaiyan
: asin nagin mga setro nin hade.
: An tinanom na ubas naghalangkaw sagkod sa mga panganoron;
: nahiling kan gabos na totoong halangkaw asin madahon.
12: Alagad ginabot ini nin anggot na mga kamot
: dangan itinapok sa daga.
: An mga bunga kaini naalang sa huyop kan doros na hale sa sirangan.
: Binari an mga sanga kaini,
: naalang dangan sinulo.
13: Ngunyan nakatanom ini sa desyerto,
: sa sarong alang asin mamarang daga.
14: Nasulo an poon kaini;
: natutong an mga sanga asin mga bunga.
: An mga sanga dai na nanggad magigin makosog,
: dai na nanggad magigin mga setro nin hade.
: Saro ining awit nin panambitan; danay ining inaawit.