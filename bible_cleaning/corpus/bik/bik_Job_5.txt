1: Mag-apod ka, Job, asin hilinga kun may magsimbag saimo.
: Sa kiisay sa mga banal ka mapasorog?
2: Totoo nanggad na an kaanggotan minagadan sa lolong,
: asin an pag-imon minagadan sa kulang nin pakasabot.
3: Nahiling ko an lolong na nagigin masarig,
: alagad tolos kong minaldisyon an saiyang pinag-eerokan.
4: An saiyang mga aking lalaki harayo sa kaligtasan;
: nagkakaroronot sinda sa trangkahan asin mayo nin minaligtas sainda.
5: An saiyang inani kakakanon kan mga gutom
: maski an tipasi na nagtatalubo sa tahaw nin mga tonok
: asin an mga napapaha maaara sa saiyang kayamanan.
6: Huli ta an karatan dai minagikan sa alpog,
: ni an kasakitan sa daga.
7: An tawo man sana an nagdadara nin kasakitan sa sadiri niya,
: siring na an mga manok-manok minaitaas hale sa kalayo.
8: Kun ako saimo, hahanapon ko an Dios
: asin sa saiya ko idodolok an sakong kaso.
9: Siya an naggigibo nin darakula saka dai malaladop na mga bagay;
: makangangalas na mga bagay na dai mabibilang
10: Ipinapadara niya an uran sa kinaban
: asin binabaribi an kaomahan;
11: ilinalangkaw niya an mga mapakumbaba,
: asin an mga nagmomondo tinatawan niya nin kaogmahan.
1213: Rinaraot niya an mga mukna kan mga tuso,
: asin tolos inoontok an plano kan mga madonong,
: tanganing dai magbunga an saindang ginigibo;
14: maski odto nagkapkap sinda sa kadikloman.
15: Alagad iliniligtas nin Dios sa kagadanan an dukha;
: an mayong sukat iliniligtas niya sa kamot kan nang-aapi.
16: Tinatawan niya nin paglaom an mga dukha asin pinapaalo an maraot.
17: Maogma an tawong sinasagwe nin Dios;
: kaya dai mo ipagmondo an padusa saimo kan Makakamhan.
18: Huli ta siya an minalugad, alagad siya man an minabugkos;
: kamot niya an minakulog, alagad kamot man niya an minapaomay.
19: Sa gabos na panahon ililigtas ka niya sa kapahamakan;
20: pagdatong nin gutom, ika saiyang bubuhayon,
: asin sa gera iingatan ka niya sa kagadanan.
21: Susurogon ka niya sa tarom nin dila;
: ililigtas ka niya pagdatong kan pagkagaba.
22: Ngingisihan mo an kadahasan saka an gutom
: asin dai ka matatakot sa lalaw na mga hayop.
23: Huli ta makikipagkatood ka sa mga gapo sa kaomahan;
: dai ka sasalakayon kan lalaw na mga hayop.
24: Maaraman mo na ligtas an saimong tolda;
: sisiyasaton mo an saimong mga karnero asin mayong mawawara.
25: Magkakaigwa ka nin kadakul na aki,
: na siring kadakul kan mga dahon nin mga doot sa pasabsaban.
26: Magkakaigwa ka nin halawig na buhay, siring sa trigong
: naghihinog sagkod sa panahon nin tig-anihan.
27: Job, nanoodan mi ini huli sa halawig na pag-aadal.
: Totoo ini, asin akoon mo para sa saimong karahayan.