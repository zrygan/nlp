1: O Dios, maninigong omawon mi ika sa Sion,
: asin otobon an samong mga panuga saimo,
2: huli ta dinadangog mo an mga pamibi.
: An gabos na tawo saen man na lugar madolok saimo
3: huli kan saindang mga kasalan.
: Nadadaog kami kan samong mga kasalan,
: alagad pinapatawad mo iyan.
4: Paladan an saimong pinili
: asin dinara sa saimong santwaryo tanganing duman mag-erok.
: Tama na para samo an pagkamarahayon nin saimong harong,
: nin saimong banal na Templo.
5: Sinisimbag mo kami huli sa pagtao samo nin kapangganahan,
: O Dios nin samong kaligtasan.
: Minasarig saimo an gabos na tawo sa gabos na poro nin daga,
: sagkod sa pinakaharayong mga dagat.
6: Huli kan saimong kosog, pinapasarig mo an kabukidan;
: ipinapahiling mo an saimong kapangyarihan.
7: Pinapaontok mo an ribok nin kadagatan,
: an hagubohob kan mga alon,
: an karibokan nin mga tawo.
8: Kaya nagkakatarakot sa saimong mga ngangalasan
: an mga nag-eerok sa bilog na kinaban.
: An saimong mga gibo minadara nin maoogmang kinurahaw,
: magpoon sa sirangan sagkod sa solnopan.
9: An daga saimong inaataman huli sa pagpadara nin uran;
: ginigibo mong mayaman asin matubang.
: An mga salog pinapano mo nin tubig;
: an daga tinatawan mo nin tinanom.
: Siring kaini an ginigibo mo
10: pinapadarahan mo nin maninigong uran an mga inaradong oma
: asin sinasaromsom mo nin tubig;
: pinapalumoy mo an daga huli sa tagiti,
: asin pinapatalubo an saradit na tinanom.
11: Sarong dakulang ani an itinatao kan saimong karahayan!
: Dakul an pagkakan saen man na lugar ka minaduman.
12: Napapano nin mga hayop an mga pasabsaban;
: an kabubuldan naghahagkos nin kaogmahan.
13: Natatahoban nin mga karnero an kaomahan;
: napapano nin trigo an mga kapantayan.
: An gabos nagkukurahaw asin nag-aawit sa kaogmahan.