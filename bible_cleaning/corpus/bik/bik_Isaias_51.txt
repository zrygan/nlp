1: Nagsasabi an Kagurangnan ,
: Pagdangog kamo sako, kamo na boot na makaligtas,
: kamo na minadolok sako tanganing magpatabang.
: Isipa nindo an gapong saindong hinalean,
: an lugar na pinagkuahan saindo.
2: Isipa nindo an saindong ginikanan na si Abraham,
: saka si Sara, na saindong hinalean.
: Kan apodon ko si Abraham, mayo siya nin aki,
: alagad kan bendisyonan ko siya,
: nagdakul an saiyang aki saka mga kapagarakian.
3: Maheherakan ko an Jerusalem,
: an gabos na nag-eerok sa mga raot na lugar kaiyan.
: Maski saro nang desyerto an saiyang daga, gigibohon ko iyan na sarong tatamnan,
: siring sa tatamnan na ibinugtak ko sa Eden.
: Makukua diyan an kaogmahan saka an kagayagayahan,
: an mga pasasalamat sako saka an mga awit nin pag-omaw.
4: Pagdangog kamo, sakong banwaan,
: dangoga nindo an sakong sasabihon
: itinatao ko an sakong katukdoan sa mga nasyon;
: maliliwanagan sinda huli kan sakong mga togon.
5: Madatong tolos ako sa pagligtas sainda;
: harani na an panahon nin sakong kapangganahan.
: Ako mismo an masakop sa mga nasyon.
: Hinahalat kan hararayong daga an sakong pagdatong;
: may paglaom na naghahalat sinda sako nganing iligtas ko sinda.
6: Tingkalagan an saindong mga mata sa kalangitan, asin hilinga nindo an daga!
: An kalangitan mawawara siring sa aso;
: an daga magigin siring sa daan na gubing;
: an gabos na tawo diyan magagadan siring sa mga langaw.
: Alagad an sakong kaligtasan magdadanay sagkod lamang;
: an sakong pagligtas mayo nanggad nin kataposan.
7: Pagdangog kamo, kamo na nakakaaram kan katanosan,
: kamo na an nasa puso iyo an sakong katogonan.
: Dai kamo matakot kun pagtuya-tuyaon asin pag-olog-ologon kamo nin katawohan;
8: mawawara sinda siring sa gubing na kinakan nin mga anay!
: Alagad an sakong kaligtasan magdadanay sagkod lamang;
: an sakong pagligtas para sa gabos na henerasyon.
9: Pagmata, Kagurangnan , asin kami saimong tabangan!
: Gamita an saimong kapangyarihan asin kami ligtasan;
: gamita iyan siring kan ginibo mo kaidtong panahon.
: Ika an nagperedaso kan impakto sa dagat na si Rahab.
10: Ika man an nagpamara kan dagat
: dangan naggibo nin dalan sa katubigan,
: nganing makabalyo idtong saimong iliniligtas.
11: May kaogmahan na makakaabot sa Jerusalem an mga ilinigtas mo,
: na nag-aawit saka nagkukurahaw sa kaogmahan.
: Magigin maogma sinda sagkod lamang,
: sagkod pa man ligtas sa dusa asin sa kamondoan.
12: Nagsasabi an Kagurangnan ,
: Ako, ako an nagraranga saindo.
: Tadaw ta matatakot kamo sa kapwa nindo tawo,
: na magagadan man siring sa mga doot?
13: Nalingawan na nindo an Kagurangnan na naggibo saindo,
: na nag-unat kan kalangitan asin nagpamugtak kan pundasyon kan kinaban?
: Tadaw ta mamumuhay kamong danay na takot
: sa kaanggotan kan mga nag-aapi saindo,
: kan mga andam sa pagraot saindo?
: Dai na makakaduta saindo an saindang kaanggotan.
14: Madali nang talingkasan an mga bilanggo;
: mabubuhay sinda sa halawig na panahon
: asin dai magkukulang an saindang pagkakan.
15: Ako an Kagurangnan na saindong Dios,
: na nagbubukag kan dagat
: asin nagpapahagubohob kan mga alon.
: Kagurangnan nin mga hukbo an sakong ngaran!
16: Ako an nag-unat kan kalangitan
: asin an nagbugtak kan pundasyon kan kinaban;
: sinasabihan ko an Jerusalem, Ika an sakong banwaan!
: Tinawan taka kan sakong katukdoan,
: asin kamot ko an nag-iingat sa saimo.
17: Pagmata, O Jerusalem!
: Pagmata asin pagbangon!
: Ininom mo an kalis nin padusa na ipinainom saimo nin Kagurangnan sa saiyang kaanggotan;
: inubos mo iyan, dangan ika nagsasayasay.
18: Mayo na nin mangengenot saimo,
: mayo sa saimong mga namamanwaan
: na makabit kan saimong kamot.
19: Duwang bagay an nag-abot saimo
: naraot an saimong daga huli kan gera
: asin nagutom an saimong namamanwaan.
: Mayo nin saro man na madamay saimo.
20: Sa lambang kanto kan tinampo
: an mga aki mo nagkakapurukan sa kaluyahan;
: garo sinda mga usa na nagkadarakop sa litag kan paraayam.
: Namatean ninda an kosog kan kaanggotan nin Dios.
21: Kamo na nagtitios sa Jerusalem,
: kamo na nagsasayasay na garo kamo mga burat,
22: sinusurog kamo nin Kagurangnan na saindong Dios asin nagsasabi,
: Uya, hinahale ko na sa saindong kamot
: an kalis nin sakong kaanggotan.
: Dai na kamo kaipuhan na mag-inom
: kan arak na sa saindo nakakapasayasay.
23: Itatao ko iyan sa mga tawong nag-api saindo,
: sa mga nagpahigda saindo sa tinampo
: asin nagtimaktimak saindo na garo ati kamo.