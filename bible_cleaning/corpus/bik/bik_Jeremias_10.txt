1: Banwaan nin Israel, hinanyoga nindo an mensahe saindo nin Kagurangnan .
2: Nagsabi siya,
: Dai nindo pag-arogon an gibo kan ibang mga nasyon;
: dai kamo matakot sa mga tanda na nahihiling sa kalangitan,
: maski natatakot kaiyan an ibang mga nasyon.
3: An sinasamba kan mga tawong ini mayo nin halaga.
: Kahoy iyan na pinalod sa kadlagan;
: inukitan kan kasangkapan kan paraukit
4: dangan sinamnohan nin plata saka bulawan.
: Ipinako ninda iyan tanganing dai matumba.
5: An mga dios-dios na siring kaiyan garo pantakot sa mga gamgam sa oma;
: dai iyan nakakataram;
: kaipuhan pasanon sinda
: huli ta dai sinda nakakalakaw.
: Dai kamo matakot sainda
: huli ta dai sinda makakagibo nin maraot,
: ni makakagibong marahay.
6: Kagurangnan , mayo nin makakaarog saimo;
: mapangyari ka,
: dakula saka mapangyari an saimong ngaran.
7: Siisay an dai matatakot saimo,
: O Hade kan mga nasyon?
: Maninigo kang katakotan.
: Mayo nin makakaarog saimo
: sa gabos na madodonong sa mga nasyon,
: o sa arin man sa saindang mga hade.
8: Gabos sinda mangmang saka lolong.
: Ano an naaadalan ninda sa kahoy na mga dios?
9: An saindang mga dios napapatos nin plata na hale sa Espanya
: asin nin bulawan na hale sa Ufaz,
: an gabos ginibo kan mga paraukit asin kan mga panday;
: nagugubingan an mga iyan nin telang kolor lila saka purpura
: na hinabol nin mga ekspertong parahabol.
10: Alagad ika, Kagurangnan , an totoong Dios,
: ika an Dios na buhay,
: an hade na mayo nin kataposan.
: Nagtatakig an kinaban kun ika naaanggot,
: dai natatagalan kan mga nasyon an saimong kaanggotan.
11: Sabihan nindo sinda na raraoton an mga dios-dios na bakong kaggibo kan daga saka langit. Mapapara sinda sa daga.
12: Ginibo nin Kagurangnan an daga huli kan saiyang kapangyarihan;
: huli kan saiyang kadonongan linalang niya an kinaban,
: asin huli kan saiyang pakasabot biniklad niya an kalangitan.
13: Sa pagboot niya minahagubohob an mga tubig sa kaitaasan;
: tinitipon niya an mga panganoron hale sa mga poro kan daga.
: Pinapasilyab niya an kikilat sa tahaw kan uran
: asin pinapaluwas niya an doros hale sa saiyang mga sarayan.
14: Sa paghiling kaiyan, namamatean nin mga tawo
: na sinda mangmang saka mayo nin pakaaram.
: Napapasopog an lambang panday na naggigibo nin mga dios-dios
: huli ta an mga dios ninda bakong totoo asin mayo nin buhay.
15: An mga dios-dios na iyan mayo nin halaga asin dapat na pag-olog-ologon;
: mapapara sinda pag-abot kan saindang kapadusahan.
16: Bakong arog sainda an Dios ni Jacob;
: siya an naglalang kan gabos na bagay,
: asin pinili niya an Israel na magin sadiri niyang banwaan.
: Kagurangnan nin mga hukbo an saiyang ngaran.
17: Mga taga Jerusalem, napapalibotan na kamo! Tiriponon na nindo an saindong mga rogaring.
18: Itatapok kamo nin Kagurangnan sa luwas kan dagang ini; roronoton niya kamo sagkod na mayo na saindo nin matada. An Kagurangnan an nagtaram.
19: Nag-agrangay an mga taga Jerusalem,
: Makulog nin marahay an samong padusa!
: Dai na mabobolong an samong mga lugad.
: Paghona mi matitios nyamo ini!
20: Raot na an samong mga tolda;
: nagkaparatod na an mga lubid kaini.
: Mayo na an gabos ming aki;
: mayo na nin natadang matugdok giraray kan samong mga tolda;
: mayo na nin masabit kan mga kurtina.
21: Nagsimbag ako, Mangmang an satong mga lider;
: dai sinda nakihumapot sa Kagurangnan .
: Kaya dai sinda nag-uswag,
: asin nawarak an satong banwaan.
22: Paghinanyog! Igwang nag-abot na bareta!
: Igwa nin dakulang karibokan sa sarong nasyon sa amihan;
: an saindang hukbo iyo an maraot kan mga syudad nin Juda
: asin ini magigin sarong desyerto, sarong lugar saen pag-eerokan kan mga lalaw na ayam.
23: Kagurangnan , naaraman ko na an tawo bakong kagurangnan kan sadiri niyang aabotan;
: bakong kapot nin tawo an sadiri niyang buhay.
24: Padusahan mo an saimong banwaan, O Kagurangnan ,
: alagad kan maninigo sana samo.
: Giboha iyan bakong sa kaanggotan, huli ta tibaad iyan
: an magin samuyang kataposan.
25: Iula mo an labi-labi mong kaanggotan
: sa mga nasyon na dai nagmimidbid saimo,
: asin sa mga tawo na dai nag-aapod kan saimong ngaran.
: Ginadan ninda an saimong banwaan;
: rinonot nanggad ninda kami
: asin binayaan nindang raot an samong daga.