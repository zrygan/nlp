1: Duminolok giraray sako an anghel na nakiolay sako asin pinukaw ako na garo baga nagkakatorog ako.
2: Hinapot niya ako, Ano an nahihiling mo?
: Nagsimbag ako, Sarong bulawan na kandelero na igwang mangko para sa lana sa parteng ibabaw. Igwa man nin pitong ilawan an kandelero, na an lambang saro igwang pitong bugtakan nin mitsa.
3: Igwa man nin duwang kahoy na oliba sa mag-ibong na parte kan kandelero.
4: Hinapot ko an anghel, Ano an kahulogan kan mga bagay na ini, kagurangnan ko?
5: Hinapot niya ako, Dai mo aram?
: Dai, kagurangnan, an simbag ko.
10: Sinabihan ako kan anghel, An pitong ilawan iyo an pitong mga mata kan Kagurangnan , na naghihiling sa bilog na kinaban.
11: Dangan hinapot ko siya, Ano an kahulogan kan duwang kahoy na oliba sa mag-ibong kan kandelero?
12: Ano man an kahulogan kan duwang sanga nin oliba sa kataed kan duwang bulawan na tubo na linuluwasan kan lana nin oliba?
13: Hinapot niya ako, Dai mo aram?
: Nagsimbag ako, Dai, kagurangnan.
14: Dangan nagsabi siya, Iyo iyan an duwang lalaking pinili nin Dios asin linahidan tanganing maglingkod saiya, an Kagurangnan kan bilog na kinaban.
6: Tinaraman ako kan anghel na itao ki Zerubabel an mensaheng ini na hale sa Kagurangnan Magigin mauswag ka, bakong huli sa kosog nin hukbo o huli sa sadiri mong kosog, kundi huli sa sakong espiritu.
7: Magin arog man sa bukid kadakula an olang sa atubangan mo, mawawara iyan. Ika an mapatindog giraray kan Templo, asin mantang ipinapamugtak mo an huring gapo, makurahaw an mga tawo nin, Magayon, magayon!
8: Saro pang mensahe an nag-abot sako hale sa Kagurangnan .
9: Nagsabi siya, Ibinugtak na ni Zerubabel an pundasyon kan Templo, asin tataposon niya iyan. Kun mangyari na iyan, maaaraman kan sakong banwaan na ako an nagsugo saimo sa sainda.
10: Namomondo sinda huli ta maluway an dalagan kan trabaho. Alagad mahihiling nindang pinapadagos ni Zerubabel an pagtugdok kan Templo, asin maoogma sinda.