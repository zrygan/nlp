1: Ampona ako, O Dios; sa saimo ako minapaili.
2: Minasabi ako sa Kagurangnan , Ika an sakong Kagurangnan;
: mayo ako nin karahayan na bako saimo gikan.
3: Gurano karahay an mga maimbod sa Kagurangnan !
: Dakula kong kaogmahan na sinda makaibahan.
4: An mga nagpili nin ibang dios
: nagdadara nin dakul na kasakitan sa sainda man sana.
: Dai ako maiba sa saindang mga pagsakripisyo;
: dai ako masamba sa saindang mga dios.
5: An Kagurangnan iyo an sakong kalis asin piniling kahirasan;
: an sakong buhay saiyang nakakaptan.
6: Gurano karahay an saimong mga regalo sako;
: totoong magayon an pamana mo sako!
7: Oomawon ko an Kagurangnan na naghuhulit sako,
: asin sa banggi tinutukdoan ako kan sakong puso.
8: An Kagurangnan namamatean kong danay na harani sako;
: harani siya, asin mayo nin makakatanyog sako.
9: Kaya nag-oogma an sakong puso asin kalag;
: nasa katiwasayan man an sakong hawak,
10: huli ta dai mo ako itinatao sa kagadanan,
: asin an saimong namomotan dai mo pinapabayaan sa lulubngan.
11: Ipinapahiling mo sako an dalan nin buhay;
: sa saimong atubang yaon an kapanoan nin kaogmahan,
: sa too mong kamot yaon an kaogmahan sagkod lamang.