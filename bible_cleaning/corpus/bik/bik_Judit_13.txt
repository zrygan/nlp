1: Kan hararom na an banggi, nagpaaram an mga bisita saka naghale. An tolda sinerahan ni Bagoas sa luwas tanganing dai makalaog an mga sorogoon ni Holofernes. Dangan nagkatorog na sinda. Haloy nin marahay an bangkete kaya pagal sinda gabos.
2: Nawalat si Judit sa laog kan tolda kaibahan si Holofernes na burat na naghihigda sa saiyang higdaan.
3: Sa luwas kan tolda, naghahalat an babaeng sorogoon ni Judit sa saiyang pagluwas tanganing mamibi, arog kan ginigibo niya barubanggi. Sinabihan man ni Judit si Bagoas na maluwas siya tanganing mamibi arog kan dati.
4: Mayo na an gabos na bisita saka mga sorogoon; solo na sana si Judit saka si Holofernes sa laog kan tolda. Nagtindog si Judit sa kataed kan higdaan ni Holofernes dangan namibi sa maluway na tingog, O Kagurangnan, Dios na Makakamhan, tabange ako sa gigibohon ko para sa kamurawayan nin Jerusalem.
5: Ngunyan na an oras tanganing iligtas mo an saimong piniling banwaan, asin tabangan ako na magibo an plano kong pagronot sa mga kaiwal na nagpapatakot samo.
6: Nagduman siya sa may pamayohan ni Holofernes asin kinua an espada kaini.
7: Nagrani siya sa higdaan, kinapotan an buhok ni Holofernes, saka nagsabi, O Kagurangnan, Dios nin Israel, pakosoga ako ngunyan.
8: Dangan itinaas niya an espada asin duwang beses niyang itinigbas sa bilog niyang kosog sa liog ni Holofernes kaya napugot an payo kaini.
9: Ihinulog niya sa ibaba kan higdaan an lawas ni Holofernes asin kinua an moskitero sa sabitan. Dangan nagluwas siya saka itinao sa saiyang sorogoon an payo ni Holofernes.
10: Ilinaog ini kan sorogoon sa supot na laogan kan kakanon.
: Dangan magkaiba na nagluwas an duwang babae, arog kan dati nindang ginigibo kun sinda mamimibi. Pakaagi ninda sa kampo kan mga taga Asiria, nag-ibong sinda sa kapantayan saka naghinggilid sa bukid sagkod na nag-abot sinda sa mga trangkahan nin Betulia.
11: Kan harani na sinda, nag-apod si Judit sa mga bantay sa trangkahan, Bukasan nindo an trangkahan! Bukasan nindo an trangkahan! Kaibahan pa nyato an satong Dios. Ipinahiling niya giraray ngunyan an saiyang kosog sa Israel saka ginamit niya an saiyang kapangyarihan laban sa satong mga kaiwal.
12: Kan madangog kan mga lalaki an saiyang tingog, hidali sindang nagduman sa mga trangkahan asin inapod an mga opisyal kan banwa.
13: An lambang saro, hoben saka gurang, nagdalagan pasiring sa trangkahan. Dai haros sinda magtubod na nagbalik si Judit. Binukasan ninda an trangkahan saka pinadagos an duwang babae. Nagmakot sinda nin kalayo tanganing magkaigwa nin liwanag dangan pinalibotan an duwa.
14: Makosog na nagkurahaw si Judit, Omawon an Dios, itao nindo saiya an kaomawan! Omawon an Dios, na dai nagsayuma kan saiyang pagkaherak sa banwaan nin Israel. Ngunyan na banggi ginamit niya ako tanganing maronot an satong mga kaiwal.
15: Dangan ilinuwas niya sa supot an payo ni Holofernes saka ipinahiling sa mga tawo. Hilinga nindo, an sabi niya, uya an payo ni Holofernes na heneral kan hukbo nin Asiria. Uya man an moskitero sa saiyang higdaan, saen naghigda siya mantang burat nin marahay. Ginamit nin Kagurangnan an sarong babae tanganing gadanon siya.
16: Siring na buhay an Kagurangnan, minasumpa ako na dai ako dinotdot ni Holofernes, minsan ngani an sakong gayon iyo an nagdaya saka nagdara saiya sa kapahamakan. Dai ako nadigtaan o nawaraan nin onra; inataman ako nin Kagurangnan sa gabos na pangyayaring ini.
17: Nagngalas nin marahay an gabos na tawo. Nagduko sinda sa pagsamba sa Dios asin sarabay na namibi, Pag-omawon ka, o samuyang Dios, na nagsopog ngunyan sa mga kaiwal kan samong banwaan.
18: Dangan nagsabi si Uzzias, Judit, aki ko, benendisyonan ka kan Kahorohalangkaweng Dios orog ki sa ibang babae digdi sa daga. Maninigong omawon an Kagurangnan Dios na naglalang kan langit asin daga! Giniyahan ka niya kan putolon mo an payo kan pinakamakuring kaiwal nyato.
19: An masarig mong paglaom sa Dios dai mapapara sa kaisipan nin mga tawo mantang ginigiromdom ninda an kapangyarihan nin Dios.
20: Tawan ka logod nin Dios nin kaomawan na mayong kataposan huli kan ginibo mo. Balosan ka logod niya nin mga bendisyon, huli ta nagdanay kang maimbod saiya asin dai ka nagduwa-duwang ibugtak sa pag-alaman an sadiri mong buhay tanganing mawara an pagkaapi kan sadiri mong banwaan.
: Nagsimbag an gabos na tawo, Amen, amen!