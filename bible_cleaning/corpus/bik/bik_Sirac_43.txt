1: Gurano kagayon kan maliwanag asin malinaw na langit sa kaitaasan!
: Sarong mamuraway na tanawon iyan!
2: An aldaw, kun minatunga, nagpapahayag sa saiyang pag-itaas
: na iyan sarong makangalas na gibo kan Kahorohalangkawe.
3: Kun odto, pinapamara kaiyan an daga;
: mayong makakatagal sa nagkakalayong init kaiyan.
4: Nakakasulo an init kan horno na pinagtatrabahoan nin sarong tawo,
: alagad makatolong beses an init kan aldaw na minasulo kan kabukidan.
: Pinapaluwas kaiyan an nagkakalayong saldang,
: na nakakasula huli sa kaliwanagan.
5: Dakula an Kagurangnan na naggibo kaiyan;
: sa saiyang pagboot marikas na minalakaw iyan.
6: Yaon man an bulan, na nagtatala kan pag-agi nin panahon,
: sarong mayong tapos na tanda kan nagliliwat na mga panahon.
7: An bulan iyo an minatalaan kan mga banal na aldaw,
: sarong ilaw na nagdidiklom pakatapos kan saiyang kabilogan.
8: An bulan nginaranan sunod sa bulan,
: makangangalas na paghilingon mantang nagdadakula barubanggi,
: sarong maliwanag na tanda para sa langitnon na hukbo,
: na nagliliwanag sa kahiwasan nin kalangitan.
9: An nagliliwanag na mga bitoon iyo an nagpapagayon kan kalangitan,
: mga nagkikinang na samno sa halangkaw na kalangitan nin Kagurangnan.
10: Minaontok sinda sa lugar na itinalaan sainda kan An Banal
: asin dai sinda nag-oontok sa saindang pagbabantay.
11: Hilinga an bulalangaw dangan omawa an kaggibo kaiyan!
: Gurano kamuraway, kakinang an saiyang kagayonan.
12: Siring sa pana na tiniko kan mga kamot kan Kahorohalangkawe,
: naaabot kaiyan an mga pagdolonan sa sarong arko nin kamurawayan.
13: Sa pagboot niya, minahulog an nyebe;
: minaabot an kikilat sa pagsunod kan saiyang paghukom.
14: Binubukasan an mga kwartong sarayan sa kalangitan,
: asin minariligid paluwas an mga dampog siring sa naglalayog na mga gamgam.
15: Huli sa saiyang kapangyarihan minatambak siya nin mga panganoron
: asin pinaparasa an nyebe nganing magin uran nin yelo.
1617: Minataram siya, asin pinapatakig kan daguldol an daga;
: hinahampak man an daga kan bagyong hale sa amihan asin kan aripuros.
: An nyebe iwinawarak niya arog sa naglalayog na mga gamgam,
: arog sa mga doron na nagtutugdon sa daga.
18: Minangalas kita sa magayon na kaputian kan nyebe,
: asin sa pagngalas minamasdan ta an paghulog kaiyan.
19: An yelo iwinawarak niya sa daga arog sa asin,
: na kun minatagas, nagigin mapapanas na mga tonok.
20: Minahuyop an malipot na doros kan amihan
: asin nagigin yelo an katubigan;
: an lambang danaw saka sapa nagigin yelo,
: na garo nagsulot nin pantahob sa daghan.
21: Hinahalon niya an kabukidan asin sinusulo an kalangtadan,
: dangan siring sa kalayo na inaalang niya an doot.
22: Alagad nakakabalik an buhay sa gabos na ini pag-abot kan ambon,
: mantang naglilipot an panahon asin minatunga an alopoop.
23: Huli sa saiyang kadonongan, pinapakalma niya an dakulang kadagatan
: dangan binubugtakan niya iyan nin mga isla.
24: An mga marino nag-oosip dapit sa mga pag-alaman sa dagat,
: asin minadangog kita kan saindang mga istorya mantang nagngangalas.
25: Huli ta yaon sa dagat an makangangalas saka magayon na mga linalang
: darakulang impakto asin gabos na linalang na may buhay.
26: Huli sa Kagurangnan, dai nalalagalag an saiyang mga sugo,
: asin huli sa saiyang tataramon an gabos na bagay nagkakasararo.
27: Magtaram man kita nin dakul dai kita makakahaman,
: alagad iyo ini an kahulogan kaiyan: an Kagurangnan iyo an gabos.
28: Saen ta makukua an kosog tanganing omawon siya?
: Huli ta mas dakula siya ki sa bilog na linalang.
29: Dakula asin makangirhat an Kagurangnan;
: makangangalas an saiyang kapangyarihan.
30: Maski gibohon mo an pinakaorog mong pag-omaw saiya,
: dakula pa giraray siya sa pwede mong ikapahayag.
: Maski mayong ontok asin sa bilog na kosog galangan mo siya,
: bako pa giraray maninigo an magigin pag-omaw mo saiya.
31: Mayo pang nakahiling saiya, mayo nin makakaladawan saiya;
: mayo nin pwedeng mag-omaw saiya sosog sa maninigo saiya.
32: Dakul na bagay na orog pang dakula ki sa mga ini an dai pa aram,
: huli ta kadikit pa sana an nahiling ta sa saiyang ginibohan.
33: An Kagurangnan an naggibo kan kinaban
: dangan an mga diosnon na tawo tinawan niya nin kadonongan.