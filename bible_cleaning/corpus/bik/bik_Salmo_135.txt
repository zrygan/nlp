1: Omawon an Kagurangnan !
: Omawon an ngaran nin Kagurangnan ,
: omawon nindo, mga sorogoon nin Kagurangnan ,
2: na naglilingkod sa harong nin Kagurangnan ,
: na yaon sa mga patyo kan harong nin satong Dios.
3: Omawon an Kagurangnan , huli ta siya marahayon;
: mag-awit nin mga pag-omaw sa saiyang ngaran, huli ta siya maugayon.
4: Pinili nin Kagurangnan si Jacob para saiya,
: si Israel bilang rogaring niya.
5: Aram kong dakula an satong Kagurangnan ,
: mas dakula ki sa gabos na dios-dios.
6: Ginigibo niya an anoman na saiyang nawiwilihan,
: sa langit asin sa daga,
: sa kadagatan asin sa gabos na kairaroman.
7: Siya an nagpapaitaas kan mga panganoron hale sa mga poro kan daga;
: an naggigibo nin kikilat para sa uran,
: asin an nagpapaluwas kan mga doros hale sa saiyang mga sarayan.
8: Siya an guminaradan kan mga panganay sa Egipto,
: mga panganay nin tawo asin hayop.
9: Mga milagro saka ngangalasan ginibo niya duman,
: tanganing padusahan an hade asin an gabos na opisyal kaini.
10: Rinumpag niya an dakul na nasyon
: asin ginadan an mapangyaring mga hade
11: Si Sihon, hade kan mga Amoreo,
: si Og, hade nin Basan,
: asin an gabos na hade sa Canaan.
12: An saindang daga itinao niya bilang pamana,
: pamana nin Israel na saiyang banwaan.
13: Kagurangnan , an ngaran mo magdadanay sagkod pa man,
: an kabantogan mo sa gabos na panahon.
14: Susurogon nin Kagurangnan an saiyang banwaan;
: mga sorogoon niya saiyang maheherakan.
15: An mga dios-dios kan mga nasyon gibo sa plata asin bulawan,
: gibo kan mga kamot nin katawohan.
16: Igwang mga ngoso, alagad dai nakakataram;
: igwang mga mata, alagad dai nakakahiling.
17: Igwang mga talinga, alagad dai nakakadangog;
: mayo nin hinangos sa saindang mga ngoso.
18: An naggibo sainda magin arog logod sainda;
: siring man an gabos na minasarig sainda!
19: Banwaan nin Israel, mag-omaw ka sa Kagurangnan ;
: mga aki ni Aaron, mag-omaw kamo sa Kagurangnan !
20: Mga aki ni Levi, mag-omaw kamo sa Kagurangnan ;
: kamo na may pagkatakot sa Kagurangnan , mag-omaw kamo saiya.
21: Hale sa Sion omawon an Kagurangnan ,
: na nag-eerok sa Jerusalem!
: Omawon an Kagurangnan !