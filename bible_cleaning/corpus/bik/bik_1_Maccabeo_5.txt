1: Kan madangog kan mga hararaning nasyon na itinugdok kan mga Judio an altar asin hinirahay an Templo arog kan dati, nagkaaranggot sinda nin makuri,
2: kaya nagdesisyon sindang puhoon an mga Judio na nag-eerok sa kaibahan ninda. Kaya pinonan ninda an paggadan asin pagpuho sa samong banwaan.
3: Padagos na hinihipaan kan mga taga Idumea an mga Israelita, kaya linabanan sinda ni Judas duman sa Akrabattene; dinaog niya sinda dangan sinamsaman.
4: Linabanan man ni Judas an mga taga Baean, na danay na nagpapatakot sa mga Israelita, naghihipa tanganing siodon an mga parabaklay na Israelita.
5: Linaom ni Judas an mga taga Baean sa saindang mga tore, asin nagsumpa siya na gagadanon niya sinda dangan susuloon an saindang mga tore kaiba an gabos na nasa laog.
6: Dangan nagmartsa siya sa pagsalakay sa daga kan mga Ammonita, saen nasabat niya an sarong makosog saka mapangyaring hukbo na nasa pamamayo nin sarong lalaki na an ngaran Timoteo.
7: Dakul na gera an ginana ni Judas laban sa sainda, sagkod na naronot nanggad niya sinda.
8: Sinakop niya an Jazer sagkod an nakapalibot na mga baryo, dangan nagbalik siya sa Judea.
9: Nagtiripon an mga pagano sa Gilead sa pagsalakay asin pagdaog sa mga Israelita na nag-eerok sa teritoryo ninda. Alagad nagdurulag an mga Israelita pasiring sa bantayan nin Datema
1011: asin ipinadara ninda an surat na ini ki Judas saka sa saiyang mga tugang: An mga pagano sa palibot mi nagtiripon sa pamamayo ni Timoteo. Nagdurulag kami pasiring sa bantayan na ini, alagad ngunyan nag-aandam sinda sa pagsakop kaini asin sa paggadan samo.
12: Dakul na samo an nagkagaradan. Magdigdi ka saka iligtas mo kami!
13: Nagkagaradan na an gabos na Judio sa rehiyon nin Tob, nagkagaradan na asin nagkabirihag an saindang mga aki saka sinaramsam na an saindang mga rogaring. Maabot na sa sangribo an nagkagaradan duman.
14: Binabasa pa an surat na ini kan mag-abot pa an ibang mga sugo, na girisi an mga gubing huli sa pagmondo, dara an bareta hale sa Galilea.
15: Nagsarabi sinda, Nagkasararo an mga hukbo hale sa Tolemaida, Tiro, Sidon asin sa bilog na Galilea sa pagtunaw samo.
16: Kan madangog ini ni Judas asin kan banwaan, sarong pagtiripon an inapod tanganing magdesisyon kun ano an gigibohon sa pagtabang sa saindang mga kahimanwa na sinasalakay kan mga kaiwal.
17: Nagsabi si Judas sa tugang niyang si Simon, Magpili ka nin nagkapirang lalaki dangan magduman ka sa pagligtas sa kapwa ta mga Judio na nasa Galilea; ako asin an satong tugang na si Jonathan maduman sa Gilead.
18: An natada sa saiyang hukbo iwinalat ni Judas tanganing magbantay sa Judea, asin ginibo niyang parapamahala kan banwaan si Azarias saka si Jose na aking lalaki ni Zacarias.
19: Sinabihan niya sinda, Kamo an mamahala digdi alagad dai kamo magluwas sa pagsalakay sa mga pagano mantang dai pa kami nagbabalik.
20: Tolong ribong soldados an nag-iriba ki Simon sa pagmartsa pasiring sa Galilea asin otso mil na soldados an nag-iriba ki Judas pasiring sa Gilead.
21: Nagduman si Simon sa Galilea asin nakigera nin dakul na beses sa mga pagano. Dinaog niya sinda
22: asin linamag sagkod sa syudad nin Tolemaida. Mga tolong ribong soldados an nagadan niya dangan sinamsaman.
23: Dangan kinua niya an mga Judio na nasa Galilea saka Arbatta, kaiba an saindang mga agom saka mga aki, sagkod an saindang mga pagsadiri, asin ibinalik niya sinda sa Juda sa dakulang kaogmahan.
24: Kan panahon na iyan, nagbalyo na sa Salog nin Jordan si Judas asin an tugang niyang si Jonathan, dangan naglakaw sinda sa laog nin tolong aldaw paluwas sa desyerto.
25: Nakasabat sinda nin maboot na mga Nabateo na nagbareta sainda kan gabos na nangyari sa mga Judio sa Gilead.
26: Ibinareta ninda na dakul na Judio an nabilanggo sa mga pinapusog na mga syudad nin Bozra, Bosor, Alema, Kasfo, Maked saka Karnaim,
27: mantang an iba nabilanggo sa mga saradit na banwa nin Gilead. Ibinareta man ninda na nagtiripon na an kaiwal tanganing magsalakay sa sunod na aldaw sa mga bantayan kan mga Judio, sa pagmawot na garadanon an gabos na Judio sa laog nin saro sanang aldaw.
28: Kaya nagbalik si Judas saka an saiyang hukbo dangan sinalakay an Bozra. An dalan sa may desyerto an inagihan ninda. Nasakop ninda an syudad dangan ginaradan an gabos na yaon duman. Sinamsaman ninda an syudad saka sinulo.
29: Hale duman, nagmartsa sinda bilog na banggi pasiring sa bantayan sa Datema.
30: Pagbanaag kan aldaw nakahiling si Judas saka an saiyang mga tawohan nin sarong dakulang hukbo na nagsasalakay sa bantayan; nagbubugtak sinda nin mga hagdan, mga plataporma sa pagsakat asin naggagamit nin mga trosong pambundol sa paghingowang masakop an syudad.
31: Kan madangog ni Judas an ribok, an kinurahaw saka an tanog kan mga trompeta sa laog kan syudad, nasabotan niya na nagpoon na an ralaban,
32: kaya sinabihan niya an saiyang mga tawohan, Makilaban kamo ngunyan para sa kapwa nindo mga Judio!
33: Pinagbotan niya an saiyang mga tawohan na magtolong grupo dangan salakayon an mga kaiwal sa likodan. Mantang nagsalakay sinda, pinatanog ninda an mga trompeta asin makosog na nagpamibi.
34: Kan nahiling kan hukbo na pinapamayohan ni Timoteo na sinasalakay sinda ni Judas Maccabeo, nagdurulag sinda. Linabanan sinda ni Judas asin kan aldaw na idto, mga otso mil na kaiwal an nagadan.
35: Dangan nagbirik si Judas tanganing salakayon an syudad nin Alema. Nasakop niya idto dangan ginadan an gabos na yaon duman. Sinamsaman niya an syudad dangan sinulo.
36: Hale duman, nagpadagos siya sa pagsakop kan Kasfo, Maked, Bosor saka kan iba pang mga banwa nin Gilead.
37: Pakatapos kaini, tinipon ni Timoteo an saro pang hukbo dangan nagkampo sinda sa kahampang kan Rafon, sa ibong nin sarong salog.
38: Nagsugo nin mga espiya si Judas tanganing siyasaton an kampo. Nagbalik sinda sa pagbareta saiya na an gabos na pagano sa rehiyon na idto nag-iriba ki Timoteo sa pagtipon nin sarong dakulang hukbo.
39: Binayadan man ni Timoteo an nagpapatandan na mga Arab tanganing tabangan siya, dangan nagkampo an mga ini sa ibong kan salog, andam sa pagsalakay ki Judas. Kaya nagluwas si Judas sa pakigera sainda.
40: Mantang nagrarani na si Judas saka an saiyang hukbo sa salog, sinabihan ni Timoteo an saiyang mga opisyal, Kun padagos siyang magharani dangan magbalyo sa salog, dai ta mapupugol an saiyang pagsalakay asin madadaog kita.
41: Alagad kun matakot siya dangan mag-ontok sa pagbalyo sa salog, kita an mabalyo sa pagsalakay saiya asin madadaog ta siya.
42: Kan makaabot si Judas sa pangpang kan salog, pinagbotan niya an saiyang mga opisyal na dai paontokon an mga tawohan kundi padagoson sana sa pagsalakay.
43: Si Judas iyo an enot na nagbalyo sa salog sa pakilaban sa mga kaiwal, asin nagsurunod saiya an saiyang mga tawohan. Nadaog an mga pagano, itinapok an saindang mga armas dangan nagdurulag pasiring sa paganong templo sa Karnaim.
44: Alagad sinakop ni Judas an syudad, sinulo an templo kaiba kan gabos na yaon duman. Kan nasakop an Karnaim, dai na nakilaban ki Judas an mga kaiwal.
45: Dangan tiniripon ni Judas an gabos na Judio sa Gilead tanganing ipag-iba sa Judea. Sarong dakulang grupo an nagtiripon, kaiba an saindang mga agom saka mga aki sagkod an saindang mga rogaring.
46: Nagpasiring sinda sa Efron, sarong dakula saka pinapusog na banwa. An dalan minalaog nanggad sa banwa asin dipisil an agihan kun sa palibot kan banwa mag-agi.
47: Alagad an mga tawo duman dai nagtugot na mag-agi sa banwa an mga Judio asin inolangan ninda nin mga gapo an mga trangkahan kan banwa.
48: Kaya nagpadara si Judas nin sarong mensahe nin pakipagkatood sa mga nag-eerok duman, Paagiha man nindo kami sa saindong teritoryo tanganing makapuli kami. Mayo samo nin magibo saindo nin maraot; makikiagi sana kami. Alagad habo nanggad nindang bukasan an mga trangkahan.
49: Kaya pinagbotan ni Judas an gabos na tawo, pwera kan mga lalaking paralaban, na dai maghiro sa saindang namumugtakan.
50: An mga lalaking paralaban pinagbotan na mag-andam dangan magsalakay sa banwa. Bilog na aldaw saka banggi sindang nakilaban sagkod na masakop ninda an banwa.
51: Ipinagadan ni Judas an gabos na lalaki sa Efron, sinamsaman saka rinumpag an banwa. Dangan si Judas saka an saiyang mga tawohan naglakaw sa banwa sa ibabaw kan mga bangkay.
52: Nagbalyo sinda sa Salog nin Jordan pasiring sa mahiwas na kapatagan na kahampang kan Bet-san.
53: Sa bilog nindang pagbaklay, padagos na sinasadol ni Judas an mga maluluya asin pinapakosog niya an boot kan mga tawo sagkod na nakaabot sinda sa daga nin Judea.
54: Maogma saka nagpapasalamat na nagsakat sinda sa Bukid nin Sion asin nagdolot nin mga tinutong na atang huli ta ligtas sindang nakabalik na mayo nin nagadan maski saro.
55: Mantang nasa Gilead si Judas saka si Jonathan, sinasalakay kan tugang nindang si Simon an Tolemaida sa Galilea.
56: Nadangog ni Jose saka ni Azarias, an mga namamayo kan hukbo sa Judea, an mga maisog nindang pakilaban asin panggana.
57: Nagpasarabi-sabi sinda, Labanan nyato an mga pagano sa palibot ta, tanganing magin bantog man kita.
58: Kaya sinalakay ninda asin kan saindang mga tawohan an Jamnia.
59: Nagluwas sa banwa si Gorgias saka an saiyang mga tawohan asin linabanan sinda.
60: Dinaog ninda si Jose saka si Azarias asin linamag ninda an mga ini sagkod sa pagdolonan nin Judea. Mga duwang ribong Israelita an nagadan kan aldaw na idto.
61: Nadaog an mga Israelita huli ta boot magin bayani an mga namamayo ninda asin nagsuhay sinda sa pagboot ni Judas saka kan saiyang mga tugang.
62: Laen pa kaiyan, bako man sinda kabilang sa pamilya kan mga Maccabeo na pinili nin Dios sa pagligtas kan banwaan nin Israel.
63: Alagad iginalang si Judas Maccabeo saka an saiyang mga tugang kan gabos na Israelita saka mga pagano. Kun nadadangog kan mga tawo an saindang ngaran,
64: nagtitiripon sinda sa pag-omaw sainda.
65: Dangan linabanan ni Judas saka kan saiyang mga tugang an mga Edomita sa habagat. Sinalakay ni Judas an Hebron sagkod an mga baryo sa palibot kaini, rinaot an mga bantayan asin sinulo an mga tore.
66: Dangan nagmartsa siya pasiring sa daga kan mga Filisteo asin inagihan niya an Marisa.
67: Kan aldaw na idto nagkapirang mga padi an nagadan huli ta boot nindang magin mga bayani asin garo mga lolong na nagluwas sinda sa pakilaban.
68: Nagbirik si Judas pasiring sa Asdod sa Filistea. Rinumpag niya an mga altar, sinulo an mga ladawan kan mga dios-dios kan mga Filisteo, sinamsaman an mga banwa, dangan nagbalik sa Judea.