1: Gabos kita namundag na maluya asin makaheherak;
: halipot an mga aldaw kan satong buhay, asin pano nin kasakitan.
2: Minatalubo kita siring sa sarong burak, dangan naaalang tolos;
: nawawara kita siring sa mga anino.
3: Kaipuhan pa daw na hilingon mo ako, O Dios,
: o bistahon asin hukoman?
4: Siisay an makakapaluwas nin malinig na bagay hale sa maati? Mayo nin siisay man.
5: Aram mo na an lawig kan saiyang buhay,
: an bilang kan mga bulan niya digdi sa kinaban.
: Ika an nagboot kaiyan, asin dai iyan maliliwat.
6: Dai mo siya paghilingon asin pabayaan mo sana siya;
: tanganing arog sa parapatandan, mag-ogma siya sa saiyang pagkabuhay.
7: Huli ta may paglaom an sarong kahoy, na kun iyan palodon
: mabuhay giraray, asin padagos na magdadahon.
8: Maski maggurang an mga gamot kaiyan
: asin an pungo magadan sa daga,
9: alagad sa tabang nin tubig, madahon iyan asin masanga siring sa sadit na tinanom.
10: Alagad nagagadan an tawo, asin iyan na an saiyang kataposan;
: nagagadan siya, dangan haen na siya?
11: Siring sa mga salog na minaontok sa pagbulos
: saka mga sapa na minamara,
12: an tawo nagagadan asin dai na minabangon giraray.
: Dai na nanggad sinda mabangon mantang an langit nagdadanay;
: dai na mapupukaw sa saindang pagkatorog.
13: Marahay pang tagoon mo ako sa kinaban kan mga gadan;
: nakatago sagkod na mawara an saimong kaanggotan,
: dangan giromdomon mo sa talaan na panahon.
14: Kun magadan an sarong tawo, mabubuhay pa daw siya giraray?
: Alagad hahalaton ko an mas marahay na mga aldaw;
: hahalaton kong matapos ining panahon nin kasakitan.
15: Dangan maapod ka, asin sisimbagon taka;
: maoogma ka sako, na saimong linalang.
16: Bibilangon mo an lambang lakad na sakong gigibohon,
: alagad an sakong mga kasalan, dai mo gigiromdomon.
17: Papatawadon mo iyan dangan hahaleon;
: gabos kong ginibong karatan, saimong paparaon.
18: Maabot an panahon na mapapara an kabukidan
: asin mahahale an mga gapo sa saindang lugar.
19: Natutunaw an mga gapo huli sa katubigan,
: asin iaanod an daga huli kan makosog na uran;
: kaya saimong hinahale sa tawo an paglaom na mabuhay.
20: Dinadaog mo an tawo dangan isinusubol sa harayo sagkod lamang;
: riniribayan mo an saiyang lalawogon pag-abot kan kagadanan.
21: Iginagalang an mga aki niyang lalaki, alagad dai niya iyan aram,
: ni may magsabi saiya kun sinda nasosopgan.
22: An kulog sana nin saiyang hawak iyo an saiyang namamatean;
: an sadiri man sana niya iyo an saiyang pinagmomondoan.