1: Nagsimbag an mga tawo,
: Siisay daw an pwedeng
: magtubod sa samong ibinabareta?
: Siisay daw an pwedeng nakahiling kan kamot nin Kagurangnan sa nangyaring ini?
2: Kabotan nin Kagurangnan na an saiyang sorogoon
: magtalubo siring sa sarong tinanom na nagkakagamot sa mamarang daga.
: Mayo siya nin porma o dignidad
: tanganing madagka kitang hilingon siya;
: mayo nin kagayonan tanganing mawoton ta siya.
3: Pinag-olog-olog asin isinikwal ta siya;
: tinios niya an sakit saka kulog.
: Mayo man lamang nin boot na maghiling saiya
: pinag-olog-olog ta siya asin dai ginalangan.
4: Alagad tinios niya an sakit na kuta para sato,
: an kulog na kita kuta an nagtios.
: Naghona kita na an saiyang pagtios
: sarong padusa na hale sa Dios.
5: Alagad huli kan satong mga kasalan linugad siya,
: huli kan ginibo tang karatan hinampak siya.
: Nabolong kita huli kan padusa na saiyang tinios,
: naomayan kita huli kan mga hampak na saiyang inako.
6: Gabos kita siring sa karnero na nagkawarara,
: an lambang saro sato naglakaw sa sadiring dalan.
: Alagad sa saiya pinahugpa nin Kagurangnan an padusa,
: an padusa na dapat kita kuta an mag-ako.
7: Pinasakitan siya nin makuri, alagad mapakumbabang tinios niya iyan;
: dai lamang siya nagtaram nin anoman.
: Siring sa kordero na dinadara sa bunoan,
: siring sa karnero na guguntingan,
: dai lamang siya nagtaram nin anoman.
8: Dinakop siya asin sinentensyahan dangan dinara tanganing gadanon,
: asin mayong nagmakulog kun ano an mangyayari saiya.
: Ginadan siya para sa kasalan kan satong banwaan.
9: Ilinubong siya sa lulubngan kan mga tampalasan,
: ilinubong siya kaiba kan mayaman,
: maski dai lamang siya nakagibo nin krimen o nin kaputikan.
10: Nagsasabi an Kagurangnan ,
: Kabotan ko na siya magtios;
: an saiyang kagadanan sarong sakripisyo na magdadara nin kapatawadan.
: Halawig an saiyang magigin buhay,
: kaya mahihiling pa niya an saiyang kapagarakian,
: asin sa paagi niya maootob an sakong katuyohan.
11: Pakatapos kan gabos niyang kasakitan, magkakaigwa giraray siya nin kaogmahan;
: maaaraman niyang dai nasayang an saiyang pagtios.
: An maimbod kong sorogoon, na sakong nawiwilihan,
: iyo an mapasan kan padusa kan kadaklan
: asin huli sa saiya sinda sakong papatawadon.
12: Kaya tatawan ko siya nin kaomawan,
: kaiba kan mga dakula saka mapangyaring mga tawo.
: Idinusay niya an saiyang buhay
: asin ibinilang siya sa kaibahan kan mga tampalasan.
: Inako niya an kasalan kan kadaklan
: asin ipinamibi niya na sinda patawadon.