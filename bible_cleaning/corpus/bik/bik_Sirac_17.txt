1: Dangan linalang nin Kagurangnan an mga tawo hale sa alpog
: asin ibinalik niya giraray sinda
: sa alpog na saindang pinaghalean.
2: Tinawan niya sinda nin halipot na panahon tanganing mabuhay,
: alagad tinawan niya sinda nin awtoridad sa gabos na bagay sa kinaban.
3: Ginibo niya sinda siring sa saiyang ladawan,
: asin tinawan sinda kan sadiri niyang kosog.
4: Ginibo niyang katakotan sinda kan iba pang linalang;
: tinawan niya sinda nin awtoridad sa gabos na hayop saka gamgam.
6: Itinao niya sainda an saindang mga dila, mga mata,
: mga talinga, isip, asin konsyensya.
7: Pinano niya sinda nin pakaaram saka pakasabot
: asin ipinahiling niya sainda an kalaenan kan marahay sa maraot.
8: Itinao niya sainda an sadiri niyang pakasabot
: tanganing mahiling ninda an kamahalan kan saiyang linalang.
10: Oomawon ninda an banal niyang ngaran
: asin ipapahayag an kadakulaan kan gabos niyang ginibohan.
11: Tinawan niya sinda nin pakaaram
: asin itinao niya an Katogonan
: bilang sarong burabod nin buhay.
12: Naggibo siya sa sainda nin mayong tapos na tipan
: asin ipinahayag niya sainda an saiyang mga kabotan.
13: Nahiling ninda an mamurawayon niyang kamahalan
: asin nadangog an kamurawayan kan saiyang tingog.
14: Pinatanidan niya sinda dapit sa pagigin bakong matanos
: asin tinukdoan an lambang saro kan dapit sa saiyang kapwa.
15: Danay na aram nin Kagurangnan an ginigibo nin mga tawo; an saindang mga gibo dai ninda matatago saiya.
17: Itinao niya sa lambang nasyon an sadiri nindang pamayo, alagad sadiri nin Kagurangnan an Israel.
19: Danay na aram nin Kagurangnan an ginigibo nin mga tawo; an gabos na ginigibo ninda arog kalinaw kan aldaw para saiya.
20: Dai natatago sa saiya an saindang mga kasalan; aram niya iyan gabos.
22: Kun minalimos kita sa dukha, pinapahalagahan iyan nin Kagurangnan arog sa sarong mahalagang singsing. An pagkanimaboot nin sarong tawo para sa saiya nakakaarog an halaga sa buhay mismo.
23: Sa maabot na panahon, huhukoman nin Kagurangnan an maraot asin papadusahan niya; aakoon ninda an maninigo sainda.
24: Alagad tutugotan nin Kagurangnan na makabalik saiya an mga nagsosolsol. Danay niyang pinapakosog an boot kan mga tawong nawawaraan nin paglaom.
25: Dolok kamo sa Kagurangnan, asin bayae nindo an saindong kasalan. Magpamibi kamo nin tudok sa puso na tabangan kamong mamuhay nin mas marahay na pagkabuhay.
26: Magbalik kamo sa Kahorohalangkawe asin talikodan nindo an kasalan. Kaongisan nanggad nindo an karatan.
27: Pwedeng magpasalamat sa Kagurangnan an mga nabubuhay, alagad makakapag-awit pa daw nin pag-omaw an idtoon na sa kinaban kan mga gadan?
28: An sarong tawong buhay saka marahay an hawak pwedeng mag-awit nin mga pag-omaw sa Kagurangnan, alagad an gadan na, an sarong dai na nabubuhay, mayo nin paagi tanganing magpasalamat saiya.
29: Gurano kadakula an pagkaherak nin Kagurangnan sa mga tawong minapaampon sa saiya!
30: Alagad bako iyan an naturalesa nin mga tawo; mayo nin saro man sa sato an dai magagadan.
31: Dai nin makakaarog sa liwanag kan aldaw, alagad maski an liwanag na iyan dai nahihiling kun eklipse. Gurano kadali para sa isip nin tawo na matahoban kan karatan!
32: Pwedeng atamanon kan Kagurangnan an gabos na bitoon sa kalangitan, alagad an gabos na tawo alpog asin abo sana.