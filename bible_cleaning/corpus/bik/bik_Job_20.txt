1: Dangan nagsimbag si Zofar na Naamatita
2: Pinapaanggot mo ako, Job. Dai ko na mapupugolan an pagsimbag saimo.
3: Sarong insulto an sinabi mo,
: alagad aram ko kun paano an pagsimbag saimo.
4: Dai mo pa ini naaaraman sa mga kasuanoy,
: poon na ibugtak an tawo sa ibabaw nin daga,
5: na an kaogmahan kan maraot dai naghahaloy, asin an kaogmahan kan mga mayong Dios halipot?
6: Maski an saiyang langkaw makaabot sa kalangitan,
: asin an saiyang payo makaabot sa mga panganoron,
7: arog kan saiyang odo, mawawara siya sagkod lamang.
: Hahanapon siya kan mga nakakamidbid saiya,
: alagad dai siya ninda makukua.
8: Mawawara siya siring sa pangatorogan, siring sa sarong bisyon sa banggi,
: asin dai na mahihiling giraray.
9: Mawawara siya sa lugar na dati niyang erokan;
10: an saiyang mga aki an magbabayad kan saiyang mga hinabon sa mga dukha.
11: Dating hoben saka makosog an saiyang hawak,
: alagad madali na iyan na magin alpog.
1213: Marahay an namit kan karatan para saiya
: kaya tinago niya an iba kaiyan sa irarom kan saiyang dila,
14: alagad an kakanon nagin mapait sa saiyang tulak,
: mapait siring sa arin man na hudong.
15: Isinusuka kan maraot an kayamanan na saiyang hinabon;
: binabawi iyan nin Dios, maski nasa tulak na niya.
16: An hinahalon kan maraot garo man sana hudong;
: ginagadan siya kaiyan siring sa makamandag na halas.
17: Dai siya makakaligtas tanganing mahiling an mga salog nin lanang oliba
: o an mga sapa na nagbubulos nin gatas saka dugos.
18: Ibabalik niya an bunga kan saiyang kapagalan, asin dai niya mahahalon iyan;
: an ganansya kan saiyang negosyo dai niya mapapakinabangan,
19: huli ta inapi niya saka pinabayaan an mga dukha,
: asin an bako niyang harong sinadiri niya.
20: Huli ta mayong kapahingaloan an saiyang kapasloan,
: ngapit mayong matatada sa saiyang nawiwilihan.
21: Mayong natatada pakatapos niyang magkakan;
: kaya an saiyang kauswagan dai magdadanay.
22: Sa kapanoan kan saiyang kauswagan,
: maroronot siya kan gabos na gabat nin kamondoan.
23: Pakakana siya kan gabos niyang mawoton!
: Papadusahan siya nin Dios sa saiyang kaanggotan saka kadagitan.
24: Kun magdulag siya sa lansang na espada, bronseng bosog an magadan saiya.
25: Malagbas sa saiyang hawak an bosog;
: an nagkikinang na poro kaiyan magtatagdo nin dugo,
: asin maabot saiya an takot.
26: An gabos niyang kayamanan mawawara;
: susuloon siya asin an saiyang pamilya kan
: kalayong bakong tawo an nagpagkot.
27: Ihahayag kan kalangitan an saiyang mga kasalan,
: asin matindog laban saiya an kinaban.
28: Mawawara an gabos niyang pagsadiri, na kukuahon saiya sa aldaw kan kaanggotan nin Dios.
29: Iyo ini an palad kan mga maraot,
: an pamanang itinalaan para sainda nin Dios.