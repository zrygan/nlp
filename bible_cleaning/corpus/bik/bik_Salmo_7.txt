1: Kagurangnan , sakuyang Dios, suroga ako;
: tabangi ako sa mga naglalamag sako asin ligtasan ako,
2: tibaad siring sa sarong leon ronoton ninda ako,
: guyodon sa harayong lugar na mayong maligtas sako.
3: Kagurangnan , sakuyang Dios, kun ini ginibo ko,
: kun an mga kamot ko sakong dinigtaan;
4: kun an sakong katood binalsan ko nin karatan,
: kun kinulgan ko an kaiwal na mayo man nin dahelan;
5: tugoteng lamagon logod ako asin dakopon kan sakong mga kaiwal,
: timaktimakan an sakong hawak,
: asin hutadon sa alpog an sakong kalag!
6: Sa kaanggotan, bumangon ka, Kagurangnan !
: Atubangon mo an kaanggotan kan sakong mga kalaban;
: pagmata, Dios ko, mawot mo an katanosan.
7: Tipona sa atubang mo an gabos na banwaan,
: asin hale sa kaitaasan saimong paghadean.
8: Hinuhukoman nin Kagurangnan an mga banwaan;
: hukoman mo ako, Kagurangnan , sosog sa sakong katanosan;
: aram mo na ako mayo nin kasalan.
9: O Dios na matanos,
: ika na naghuhukom kan samong kaisipan asin kamawotan.
: Paontoka an karatan kan mga tampalasan;
: alagad bendisyonan mo an mga banal.
10: An kalasag ko iyo an Dios,
: na nagliligtas sa mga matanos.
11: An Dios sarong hukom na matanos,
: danay na anggot sa mga maraot.
12: Kun an sarong tawo dai magbakle,
: tataison nin Dios an saiyang espada;
: inandam na niya an saiyang pana;
13: mga panggadan na armas inandam niya,
: mga nagkakalayong pana saiyang ihinimunta.
14: Uya, an maraot na tawo nag-iisip nin karatan;
: pano siya nin karibokan asin kaputikan.
15: Alagad sa mga kalot na inaandam niya para sa iba,
: an nahuhulog siya man sana.
16: Kaya siya an nagdudusa sa ginibo niyang karatan;
: nakukulgan kan gibo niyang kadahasan.
17: Magpapasalamat ako sa Kagurangnan huli kan saiyang katanosan;
: mag-aawit ako nin kaomawan sa ngaran nin Kahorohalangkaweng Kagurangnan .