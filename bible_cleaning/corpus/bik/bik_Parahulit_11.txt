1: Magnegosyo ka sa ibang nasyon, asin maabot an aldaw na makakaganansya ka.
2: Magnegosyo ka nin manlaen-laen saka sa dakul na lugar, huli ta dai mo aram kun anong maraot na palad an maabot saimo sa kinaban na ini.
3: Kun an langit madampog, totoong mauran; kun matumba an sarong kahoy maski saen na direksyon, duman iyan mahigda sa hinugpaan.
4: Kun mahalat ka pa kan doros asin kan tamang panahon, mayo kang ikakatanom saka mayo kang aanihon.
5: Dai mo masasabotan an ginigibo nin Dios na naglalang kan gabos, siring na dai mo masasabotan an pagpoon nin buhay kan sarong aki sa tulak nin sarong babae.
6: Magtanom ka sa aldaw asin man sa banggi, huli ta dai mo nanggad maaaraman kun an gabos na itinanom mo matalubo nin marahay o kun an saro mamumunga nin dakul ki sa saro.
7: Magayon an liwanag asin nakakawili an paghiling kan aldaw.
8: Magpasalamat ka para sa lambang taon nin saimong pagkabuhay. Maski gurano kahalawig an saimong buhay, mas halawig an panahon nin saimong pagkagadan. An gabos pang maabot mayo nin halaga.
9: Mga hoben, ipag-ogma nindo an saindong pagkanihoben; mag-ogma kamo mantang kamo aki pa. Giboha an boot nindo asin sunoda an kamawotan kan saindong puso. Alagad giromdomon nindo na huhukoman kamo nin Dios sa gabos nindong gibo.
10: Lingawan nindo an anoman na kahandalan nin isip o kulog nin hawak, huli ta dai man mahahaloy an saindong pagkanihoben.