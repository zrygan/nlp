1: Kun magtukaw ka sa pagkakan kaiba an sarong dakulang tawo, hare paglingawe kun siisay an saimong kahampang.
2: Kun paslo ka, pugolan mo an saimong sadiri.
3: Dai ka magpakapaslo sa masiram na kakanon na inandam niya, huli ta tibaad boot ka sana niyang dayaon.
4: Dai mo paggadanon an saimong sadiri sa pagpayaman; magin madonong ka tanganing malikayan mo iyan.
5: Pwedeng bigla sanang mawara an saimong kwarta, na garo nagkaigwa ini nin mga pakpak saka luminayog paharayo arog kan agila.
6: Dai ka makikakan sa tawong kuripot, o magmawot kan inandam niyang masiram na kakanon.
7: Aalokon ka niyang magkakan, alagad bako iyan tudok sa boot niya. Kun ano siya iyo man an nasa saiyang isip.
8: Isusuka mo an saimong kinakan, asin masasayang an magagayon mong tataramon.
9: Dai ka makipag-olay sa lolong manongod sa kadonongan; dai niya iyan masasabotan.
10: Dai mo nanggad paghiroon an suanoy na muhon na haloy nang ibinugtak, o pagsakopon an daga kan mga ilo.
11: An Kagurangnan iyo an saindang makosog na parasurog, asin siya an malaban kan saindang kaso laban saimo.
12: Pagdangog sa saimong paratukdo saka pag-adal nin marahay.
13: Dai ka magduwa-duwa sa pagdisiplina nin aki. An tamang paghampak dai niya ikakagadan;
14: sa katunayan, pwedeng iyan an magligtas kan saiyang buhay.
15: Aki ko, maoogma ako kun ika magigin madonong.
16: Mag-oorgulyo ako kun madangog ko na nagtataram ka nin mga tataramon na may kadonongan.
17: Dai ka maori sa mga parakasala, kundi matakot ka sa Kagurangnan sagkod na ika nabubuhay.
18: Kun gibohon mo iyan, may paglalaomon ka sa huring mga aldaw.
19: Paghinanyog, aki ko. Magin madonong ka asin isipon mo nin marahay an saimong pamumuhay.
20: Dai ka makiiba sa mga paraburat asin sa mga paslo.
21: Huli ta an paraburat saka an paslo nagigin dukha, asin an nagpaparakatorog maggugubing nin trapo.
22: Hinanyoga an saimong ama na nagtao saimo nin buhay, asin dai mo pagbasang-basangon an saimong ina sa saiyang paggurang.
23: Bakong sayang maski bakalon mo an katotoohan, kadonongan, katukdoan saka pakasabot, alagad mahalaga ini nin marahay kaya dai dapat ipabakal.
24: An ama nin matanos na tawo mapapano nin kaogmahan. Pwedeng ipag-orgulyo nin sarong ama an aking madonong.
25: Gibohang ipag-orgulyo ka kan saimong mga magurang; tawan sa saimong ina an kaogmahan na iyan.
26: Aki ko, paghinanyog nin marahay, asin gibohon mong arogan an sakong buhay.
27: An maraot na babae garo litag na nakakagadan.
28: Naghahalat siya arog sa mga mahabon, asin siya an dahelan kun tadaw ta kadakul na lalaki an bakong maimbod sa saindang agom.
29: Siisay an may kamondoan asin an may pagbasol? Siisay an may kaiwal saka an may kahaditan? Siisay an may mga matang namumula?
30: Siya an tawong paraburat, an tawong nagpaparaburat sa manlaen-laen na arak.
31: Dai ka magpadagka sa arak maski iyan mamahalon, nagkikinang sa baso, saka masiram an namit.
32: Huli ta pagkaaga mamamatean mong garo ka kinagat nin mararang halas.
33: May mahihiling kang mga bagay na makangangalas asin dai ka makapag-isip nin marahay, ni makakataram nin malinaw.
34: Mamatean mo na garo ka nasa tahaw kan dagat, nalulula, nagtatabyon sa itaas kan palo kan layag.
35: Masabi ka, Garo akong binaradulan, alagad dai ko nagigiromdoman. Tadaw ta dai ako nagigimata? Kaipuhan mag-inom giraray ako.