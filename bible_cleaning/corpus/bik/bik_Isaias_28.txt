1: Herak man sa kahadean nin Israel! Nawawara na an saiyang kamurawayan siring sa korona nin burak sa payo kan burat niyang mga lider. Mahahamot an mga payo kan saiyang mga burat na lider, alagad naghihirigda na sinda na mayo nin pakaisi sa kaburatan.
2: An Kagurangnan igwa nin sarong tawong makosog asin mapangyari na andam sa pagsalakay sainda. Madatong siya siring sa bagyo, siring sa makosog na uran; madatong siya siring sa makosog na baha, asin dadaogon niya an daga.
3: Titimaktimakan an kapaabaw-abawan kan burat na mga lider,
4: asin an napapara nang kamurawayan kan mga mapaabaw-abaw na lider mawawara siring sa enot na bunga kan higera bago an tig-init, na ginuguno asin kinakakan kun hinog na.
5: Sa aldaw na iyan, an Kagurangnan nin mga hukbo makakaagid sa sarong mamurawayon na korona nin burak para sa saiyang banwaan na nagkatarada.
6: Siya an matao kan espiritu nin hustisya sa mga naglilingkod bilang mga hukom, asin kan kosog nin boot sa mga nagbabantay kan syudad sa anoman na pagsalakay.
7: Burat an mga propeta saka mga padi, kaya nagsasayasay sinda. Nagkakadarasmag sinda sa karibongan huli ta dakul an nainom nindang arak. Sobra an kaburatan kan mga propeta tanganing masabotan ninda an ipinadarang mga bisyon nin Dios. Siring man an mga padi; dai na sinda nakakahatol kan mga kaso na dinadara sainda.
8: An mga lamesa na saindang ginagamit pano nin suka, asin mayo nang natadang lugar na malinig.
9: Nagrereklamo sinda dapit sako. Nagsasabi sinda, Siisay sa paghona kan tawong iyan an saiyang tinutukdoan? Siisay an nangangaipo kan saiyang mensahe? An mensahe niya marahay sana para sa mga aking bago pa sanang butason!
10: Boot niya kitang tukdoan kan lambang letra, linya, saka adal.
11: Kun habo kamong magdangog sako, an mga dayuhan na nagtataram kan dai nindo aram na lengwahe an gagamiton nin Dios tanganing tukdoan kamo.
12: Kapahingaloan saka karangahan an inalok niya sa saindo, alagad habo kamong magdangog saiya.
13: Kaya tutukdoan kamo nin Kagurangnan kan lambang letra, linya, saka adal. Dangan madadalinas kamo sa lambang lakad na gibohon nindo. Malulugad, masisiod, asin mabibihag kamo.
14: Kaya dangoga nindo an tataramon nin Kagurangnan , kamong mga paratuyatuyang namamayo kan banwaan digdi sa Jerusalem.
15: Ipinag-oorgulyo nindo na nakipagtipan kamo sa kagadanan asin nagkaoroyon kamo saka an kinaban kan mga gadan. Nagsasabi man kamo na dai kamo maaano pagdatong kan kahorasaan, huli ta nagsasarig kamo sa kaputikan asin sa daya tanganing magin ligtas kamo.
16: Iyo ini ngunyan an sinasabi nin Kagurangnan Dios: Mabugtak ako sa Sion nin sarong pundasyon na pusog saka makosog. Diyan ko ibubugtak an gapong patugmadan na nasusuratan kan mga tataramon, An pagtubod na pusog matinios man.
17: An hustisya iyo an magigin metros na pansukol kan pundasyon, asin an katanosan iyo an magigin plumo.
: An uran nin yelo iyo an maanod kan gabos na kaputikan na sinasarigan nindo, asin raraoton kan baha an saindong pinagtatagoan.
18: Dangan mawawaraan nin halaga an pakipagtipan nindo sa kagadanan, asin mawawaraan nin halaga an pakipag-oyon nindo sa kinaban kan mga gadan. Pag-agi kan kasakitan, madadaog kamo.
19: Titioson nindo iyan aldaw-banggi. An lambang bagong mensaheng hale sa Dios magdadara saindo nin bagong kahandalan!
20: Makakaarog kamo kan lalaki sa talinhaga, na naghingowang magkatorog sa sarong katre na halipot para saiya, na may tamong na sadit nin marahay tanganing matahoban siya.
21: Makikilaban an Kagurangnan siring kan ginibo niya sa Bukid nin Perazim asin sa kapantayan nin Gibeon, tanganing mangyari an saiyang planomaski dipisil masabotan an saiyang mga gibo. Tataposon niya an saiyang trabaho, an misteryo niyang trabaho.
22: Hare nindo pagngisi an patanid na itinatao ko saindo! Kun magngisi kamo, orog na magigin masakit para saindo an pagdulag, huli ta nadangog ko hale sa Kagurangnan Dios nin mga hukbo an sarong pagboot na raoton an bilog na daga.
23: Dangoga nindo ako; hinanyoga nindo an sinasabi ko saindo.
24: Daing ontok daw na inaarado kan paraoma an saiyang oma sa pag-andam kaiyan sa pagtanom?
25: Pakatapos na mapantay niya an daga, bakong tinatanoman na niya iyan nin anis saka komino? Raya-rayang itinatanom niya an trigo saka sebada, dangan an ibang banhi sa palibot kan oma.
26: Aram niya an saiyang trabaho, huli ta tinukdoan siya nin Dios.
27: Dai nanggad siya minagamit nin magabat na pamakol tanganing lumuwas an mga pisog kan anis o komino, kundi magian sanang pamakol an saiyang ginagamit.
28: Dai niya sinasayang an trigo sa daing ontok na pagginik kaiyan; liniligis niya iyan nin kariton asin dai naroronot an trigo.
29: An gabos na kadonongan na iyan gikan sa Dios, asin danay na nangyayari an siring!