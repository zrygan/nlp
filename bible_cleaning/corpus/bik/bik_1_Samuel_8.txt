1: Kan gurang na si Samuel, ginibo niyang mga hukom sa Israel an saiyang mga aking lalaki.
2: An ngaran kan matua iyo si Joel, asin an ngohod iyo si Abias; sinda an nagin mga hukom sa Beer-sheba.
3: Alagad dai sinda nagsunod sa paarog kan saindang ama; boot sana nindang magyaman, kaya nag-ako sinda nin mga suhol asin biniko ninda an katanosan.
4: Dangan nagtiripon an kamagurangan nin Israel, nagduruman ki Samuel sa Rama,
5: asin nagsarabi saiya, Gurang ka na asin dai nagsusunod kan saimong paarog an saimong mga aking lalaki. Kaya magpili ka nin hade na maghahade samo, arog kan ibang mga nasyon.
6: Dai nagustohan ni Samuel an kahagadan ninda na magkaigwa nin hade, kaya namibi siya sa Kagurangnan .
7: Nagtaram saiya an Kagurangnan , Dangoga an gabos na sinasabi saimo kan mga tawo, huli ta bakong ika an saindang hinaboan; ako an hinaboan ninda bilang saindang hade.
8: Magpoon kan iluwas ko sinda sa Egipto, nagtalikod na sinda sako asin nagsamba sa mga dios-dios. Ngunyan ginigibo ninda saimo an danay na ginigibo ninda sako.
9: Kaya dangoga sinda, alagad patanidan mo nanggad sinda asin paliwanagan kun ano an gigibohon sainda kan saindang hade.
10: Sinabihan ni Samuel kan gabos na itinaram nin Kagurangnan an mga tawong naghahagad saiya nin hade.
11: Olay niya, Ini an gigibohon saindo kan saindong hade: kukuahon niya an saindong mga aking lalaki dangan gigibohon na mga soldados; an iba sainda malunad sa saiyang mga karwahe, an iba sa mga kabayo, asin an iba magdadalagan sa enotan kan saiyang mga karwahe.
12: An iba sainda gigibohon niyang mga opisyal nin sangribo katawo, saka an iba mga opisyal nin singkwenta katawo. An iba gigibohon niyang mga paraarado saka paraani; an iba magigin paragibo nin mga armas sa gera, asin mga kagamitan para sa saiyang mga karwahe.
13: Kukuahon niya an saindong mga aking babae tanganing magin mga paragibo nin pahamot, magin mga paraluto sagkod mga panadero.
14: Kukuahon niya an pinakamarahay nindong mga oma, mga tatamnan nin ubas asin oliba, dangan itatao sa saiyang mga opisyal.
15: Kukuahon niya an ikasampolong kabtang kan saindong inaning trigo saka ubas dangan itatao iyan sa saiyang mga opisyal sa palasyo asin ibang mga sorogoon.
16: Kukuahon niya an saindong mga sorogoon, an pinakamarahay nindong mga baka sagkod asno, dangan gagamiton niya sa pagtrabaho.
17: Kukuahon niya an ikasampolong kabtang kan saindong mga hayop, asin magigin mga oripon niya kamo.
18: Pag-abot kan panahon na iyan, maagrangay kamo huli kan saindong hade na pinili nindo para saindo, alagad dai kamo dadangogon nin Kagurangnan .
19: Alagad habong magdangog an mga tawo ki Samuel, kundi nagsabi, Dai! Boot ming magkaigwa nin sarong hade
20: tanganing makaarog kami sa ibang nasyon, na igwang hade na mamamayo samo, mangenot samo sa pakigera asin makilaban para samo.
21: Kan madangog ni Samuel an gabos na sinabi kan mga tawo, inosip niya iyan sa Kagurangnan .
22: Nagsimbag an Kagurangnan , Giboha an boot ninda; tawe sinda nin hade. Dangan pinapuli ni Samuel an mga Israelita sa saindang mga harong.