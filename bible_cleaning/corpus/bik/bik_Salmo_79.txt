1: O Dios, an saimong daga linaog kan mga pagano;
: pinagbasang-basang ninda an banal mong Templo;
: rinumpag ninda an Jerusalem.
2: Ipinakakan ninda sa mga gamgam an bangkay kan saimong mga sorogoon;
: an hawak kan saimong mga banal itinao sa mga lalaw na hayop bilang kakanon.
3: Pinabulos ninda siring sa tubig an dugo kan saimong banwaan;
: nagbulos na garo tubig sa bilog na Jerusalem,
: asin mayong nawalat na malubong kan mga gadan.
4: Nagin ngingisihan kami kan samuyang mga kataed;
: pinag-olog-olog saka pinagtuya-tuya kan mga nasa palibot nyamo.
5: Sagkod nuarin, Kagurangnan ?
: Maaanggot ka daw sagkod lamang?
: Padagos daw na maglalaad siring sa kalayo an saimong kaanggotan?
6: Ulaan an saimong kaanggotan sa mga nasyon na dai nakakamidbid saimo,
: sa mga kahadean na dai nag-aapod kan ngaran mo.
7: Huli ta ginadan ninda si Jacob,
: asin rinaot ninda an saiyang erokan.
8: Dai mo kami pagpadusahan huli sa kasalan kan samong mga ginikanan;
: madya sa pagtabang samuya ngunyan,
: huli ta nawawaran kami nin paglaom.
9: Tabangi kami, O Dios nin samuyang kaligtasan,
: huli sa kamurawayan nin saimong ngaran.
: Ligtasan kami asin patawada an samong mga kasalan,
: huli kan saimong ngaran.
10: Tano ta maghapot an mga nasyon,
: Haen an saindang Dios?
: Mahiling mi logod an pagsingil asin pagpadusa mo sa mga nasyon,
: huli ta pinabulos ninda an dugo kan saimong mga sorogoon.
11: Dangoga an inagrangay kan mga nasa bilanggoan;
: asin huli kan saimong dakulang kapangyarihan, ligtasan an mga nahatolan na magadan.
12: An ibang nasyon makapitong beses mong padusahan,
: huli kan pagtuyatuya ninda saimo, Kagurangnan .
13: Dangan kami na saimong banwaan, mga karnero na saimong ataman,
: magpapasalamat saimo sagkod pa man;
: ika samong oomawon sa gabos na kapagarakian.