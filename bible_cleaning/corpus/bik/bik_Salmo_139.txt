1: Kagurangnan , ako siniyasat mo asin namidbid mo.
2: Aram mo kun ako minatukaw o minatindog;
: nababasa mo sa harayo an gabos kong iniisip.
3: Hinihiling mo kun ako minalakaw o minahigda;
: aram mo an gabos kong mga gibo.
4: Bago ko ikataram an anoman,
: O Kagurangnan , aram mo na iyan.
5: Yaon ka sa sakong likodan asin enotan;
: sinusurog mo ako kan saimong kapangyarihan.
6: An kadonongan mo halangkaw para sako,
: dai maabot kan sakong pag-isip.
7: Saen ako maduman harayo sa saimong Espiritu?
: Saen ako madulag harayo sa saimo?
8: Sumakat man ako sa langit, yaon ka duman;
: humigda man ako sa lulubngan, yaon ka giraray.
9: Lumayog man ako pasiring sa sirangan;
: o mag-erok sa pinakaharayong lugar kan solnopan,
10: maski duman papangenotan mo ako,
: aantabayan kan too mong kamot.
11: Kun sabihon ko, Itago logod ako kan diklom,
: asin an liwanag sa palibot ko magin banggi,
12: alagad para saimo, an diklom bakong madiklom,
: asin an banggi maliwanag siring sa aldaw.
: Para saimo, an diklom pareho sana sa liwanag.
13: Ika an naglalang sako;
: hinaman mo ako sa tulak nin sakong ina.
14: Inoomaw taka huli ta maninigo kang galangan.
: Ngangalasan an gabos mong gibo;
: midbid mo nanggad an buhay ko.
15: Kan an sakong mga tolang hinahaman,
: maingat na binibilog sa tulak kan sakong ina;
: kan hilom akong nagtatalubo duman
: aram mo nang yaon ako duman.
16: Nahiling mo na ako bago ako namundag.
: An mga aldaw na talaan para sako nakasurat na sa saimong libro,
: bago pa lamang poonan an arin man kaiyan.
17: O Dios, misteryo para sako an saimong mga kaisipan,
: dakul saka dai mabilang!
18: Labi pa iyan sa mga baybay kun bilangon ko.
: Kan ako magimata, nasa kaibahan mo pa ako.
19: O Dios, gadanon mo logod an mga maraot;
: rumayo logod sako an mga napapaha sa dugo.
20: Minataram sinda nin maraot tumang saimo;
: minataram nin maraot tumang sa ngaran mo.
21: Kagurangnan , anggot ako sa mga naaanggot saimo;
: naoongis ako sa mga minatumang saimo.
22: Naglalaad nanggad an kaanggotan ko sainda;
: ibinibilang ko sinda na mga kaiwal.
23: Siyasata ako, O Dios, asin midbida an sakong puso;
: baloa ako asin midbida an mga kaisipan ko.
24: Hilinga kun igwa nin karatan,
: asin daraha ako sa dalan na daing kasagkoran.