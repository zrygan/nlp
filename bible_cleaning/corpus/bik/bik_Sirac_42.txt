1: Alagad, pwedeng magbunga nin pagkakasala an sobrang paghunod sa mga tawo. Uya an nagkapirang bagay na dai nindo dapat ikasopog
2: an Katogonan kan Kahorohalangkawe asin an saiyang tipan,
: an matanos na paghukom maski sa mga bakong diosnon na tawo,
3: an pakihiras kan gastos sa sarong kasosyo o sa kapwa parabyahe,
: an pakihiras sa minana,
4: an paggamit kan tamang timbang asin sukol,
5: an pagganansya, dakula man o sadit,
: an pakikipagtawadan sa sarong negosyante,
: an danay na pagdisiplina kan saindong kaakian,
: an paghampak sa bakong maimbod na oripon sagkod na magbulos an dugo.
6: Mas marahay na kandadohan an saindong mga gamit kun dai nindo nasasarigan an saindong agom o kun igwa nin dakul na tawo sa laog kan saimong harong.
7: Magkaigwa kamo nin tamang lista kan anoman na idiniposito nindo o kan anoman na itinao o inako nindo.
8: Dai kamo magduwa-duwa sa pagtukdo sa sarong lolong o sa sarong gurang nang lalaki na nakikiiba sa maraot na mga babae. An gabos na ini mahalagang hatol, asin kun sunodon nindo ini, magugustohan kan gabos an saindong ugale.
9: An sarong ama nahahandal para sa saiyang aking babae, maski dai niya ini ipinapahiling. Mantang hoben pa an aking babae, nahahandal na an ama na tibaad dai maagom an saiyang aki. Kun naagom na siya, naghahandal an ama dapit sa kaogmahan niya.
10: Kun birhen an saiyang aki, naghahandal an ama na tibaad maparaot ini asin magbados mantang nag-eerok sa harong niya. Kun naagom na, naghahandal an ama na tibaad dai siya magin maimbod sa agom o tibaad dai siya mag-aki.
11: Bantayan mo nin marahay an saimong aking babae kun matagas an saiyang payo, ta tibaad gibohon ka niyang sarong ngingisihan sa atubang nin saimong mga kaiwal. Ika an magigin danay na ngingisihan kan gabos na tawo sa banwa, sarong tawong mayo nin onra sa bilog na banwaan.
12: Dai mo siya pagtugotan na magpahiling kan saiyang kagayonan sa atubang kan mga lalaki, o magpalihis kan oras sa pakikipag-olay sa mga babae.
13: Huli ta kinukulogan kan mga babae an kapwa ninda babae siring na rinaraot nin mga bokbok an gubing.
14: An karatan nin sarong lalaki mas marahay pa ki sa karahayan nin sarong babae; nagdadara an mga babae nin sopog asin pagkawara nin onra.
15: Ngunyan boot kong ipagiromdom saindo an mga gibo nin Kagurangnan
: asin ipahayag an mga bagay na sakong nahiling.
: Huli sa mga tataramon nin Kagurangnan nagigibo an saiyang mga trabaho.
16: An gabos na lugar naliliwanagan kan saldang kan aldaw,
: asin an gabos napapano kan kamurawayan nin Kagurangnan.
17: An Kagurangnan dai nagtao sa saiyang mga banal na anghel nin kapangyarihan
: sa pagpahayag kan gabos niyang darakulang ginibohan,
: maski ngani tinawan niya sinda nin kapangyarihan
: na dai makulogan mantang nagtitindog sa mamuraway niyang atubang.
18: Sinisiyasat niya an mga kairaroman asin an mga puso nin katawohan;
: naaaraman niya an saindang mga sekreto.
: An Kahorohalangkawe nakakaaram kan gabos na dapat na maaraman
: asin nasasabotan niya an mga tanda kan mga panahon.
19: Naaaraman niya an gabos na nangyari na asin an gabos na mangyayari pa;
: ipinapahayag niya an kairaroman nin mga misteryo.
20: An gabos na kaisipan saiyang naaaraman,
: asin nadadangog niya an satong itinataram.
21: An matoninong na kinaban nagpapahayag kan kadakulaan kan saiyang kadonongan;
: dai siya magbabago sagkod pa man.
: Mayo nin anoman na ikakadagdag saiya, asin mayo man nin hahaleon;
: dai niya kaipuhan an siisay man na maghatol saiya.
22: Magayon an gabos niyang gibo,
: magpoon sa pinakasadit asin pinakamaluyang kimlat nin liwanag.
23: An gabos na bagay na ini nabubuhay asin nagdadanay sagkod lamang;
: gabos sinda igwa kan sadiri nindang katuyohan.
24: Pades an gabos na bagay, an lambang saro igwa nin katimbang,
: alagad mayong ginibo an Kagurangnan na masasabing may kulang.
25: An gabos minapano kan karahayan kan ibang bagay.
: Pwede daw na mauyam an tawo sa paghiling kan kamurawayan na ini?