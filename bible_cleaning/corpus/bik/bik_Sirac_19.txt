1: Kun gibohon mo iyan, dai ka nanggad magigin mayaman; kun dai mo pagpahalagahan an mga sadit na bagay, luway-luway kang mabagsak.
2: An arak saka an mga babae iyo an nakakapalagalag sa mga tawong may pakasabot. An sarong lalaki na nagpaparaduman sa mga babaeng maraot, nagigin bakong maingat,
3: asin an pagigin bakong maingat iyo an magadan saiya. Kakakanon kan mga ulod an naglalapa niyang hawak.
4: Mangmang an tawong madaling magtubod sa iba. An tawong nagkakasala, nagkakasala sa saiya man sana.
5: Kun napapaogma ka kan karatan, kokondenaron ka.
6: Likayan mo an mga tataramon na mayo nin halaga, asin malilikayan mo an dakul na karatan.
7: Dai mo ipanabi an nadangog mo, asin dai ka magbabasol.
8: Dai mo iyan ipag-osip sa saimong mga katood o mga kaiwal pwera sana kun magkakasala ka kun hilomon mo sana iyan.
9: Tatandaan ka kan siisay man na makadangog kaiyan, asin dai mahahaloy, kaoongisan ka niya huli kaiyan.
10: Nakadangog ka nin osipon? Bayaeng magadan iyan kaiba mo. Magmaisog ka! Dai ka mapapaputok kaiyan.
11: An sarong mangmang na naghihingowang hilomon an sarong sekreto nagtitios siring sa sarong nangangaking babae.
12: Anoman na oras na makadangog siya nin sekreto, iyan nakakaarog sa sarong bosog na tuminadom sa saiyang bitis.
13: Kun nadangog mong nakagibo nin sala an sarong katood, hapoton mo siya dapit kaiyan. Tibaad bako man totoo. Alagad kun totoo, dai na niya iyan gigibohon giraray.
14: Kun nabaretaan mong an kanatad mo nagtaram kan dai niya dapat itaram, hapoton mo siya dapit kaiyan. Tibaad dai man niya itinaram. Alagad kun itinaram niya, dai na niya iyan gigibohon giraray.
15: Kun igwa kang nadangog na maraot dapit sa sarong katood, hapoton mo siya dapit kaiyan. Tibaad pakaraot sana iyan. Dai mo pagtubodan an gabos na madangog mo.
16: An sarong tawo pwedeng dai man tinutuyong masala sa pagtaram. An gabos nagkasala sa paaging ini.
17: Kun igwa kang nadangog na ikinaanggot mo sa saimong kanatad, hapoton mo siya dapit kaiyan bago mo siya homaan. Idusay mo an bagay na iyan sa Katogonan kan Kahorohalangkawe.
20: Matakot ka sa Kagurangnan asin otobon mo an saiyang Katogonan; iyo iyan an bilog na kadonongan.
22: Pwedeng aram mo an gabos na dapat aramon dapit sa karatan, alagad bako iyan makakapadonong saimo. Bakong tama an pagsunod sa hatol nin mga parakasala.
23: Pwedeng gamiton an katusohan nganing mangyari an maraot na katuyohan, alagad nagin arog sa mga lolong an nagkapirang tawo huli sa dai ninda pakaaram kan mas marahay na bagay.
24: An sarong diosnon na tawo, maski bakong madonong, mas marahay pa ki sa pinakatusong parakasala.
25: Posibleng magin sobra an katusohan dangan magin putikon pa an sarong tawo, o posibleng makua niya an anoman na mawoton niya huli sa ngana-nganang paggalang.
26: Dangan igwa nin mga maraot na tawo na namumuhay na garo seryoso asin mamondo, alagad mga tawong naghihingowang dayaon ka.
27: Minatalikod sinda na garo dai ka nadangog, alagad kun mayo na nin nakakahiling, dadayaon ka ninda.
28: Kun sa anoman na dahelan dai sinda nagkakasala ngunyan, magibo sinda nin karatan sa enot na oportunidad.
29: Mamimidbidan mo an sarong tawo huli kan saiyang lalawogon. Sa enot mong pakahiling saiya, maaaraman mo kun igwa siya nin marahay na kaisipan.
30: An saiyang paggubing, an saiyang pagngisi, asin an saiyang paglakaw magpapamidbid kan saiyang ugale.