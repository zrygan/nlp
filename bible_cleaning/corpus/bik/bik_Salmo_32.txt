1: Paladan an tawong pinatawad na an mga kasalan,
: an tawong napara na an kalapasan.
2: Paladan an tawong dai sinasala nin Kagurangnan ,
: an tawong mayo nin daya.
3: Kan dai ko ikinumpisal an sakong mga kasalan,
: napagal ako nin marahay,
: huli sa bilog na aldaw kong pag-agrangay.
4: Aldaw-banggi mo akong pinadusahan, Kagurangnan ;
: an sakong kosog naalang
: siring sa ambon na pinamara kan init nin aldaw.
5: Dangan nagkumpisal ako kan sakong kasalan saimo;
: dai ko tinago an mga sala kong gibo.
: Nagsabi ako, Ikukumpisal ko an sakong mga kasalan sa Kagurangnan,
: asin pinatawad mo an gabos kong kalapasan.
6: Kaya kaipuhan mamibi saimo an gabos na tawong maimbod saimo sa panahon nin pangangaipo;
: kun mag-abot an sarong dakulang baha nin kasakitan,
: dai iyan makakaabot sainda.
7: Ika an sakong lugar na tagoan;
: iliniligtas mo ako sa kasakitan.
: Makosog akong nag-aawit kan saimong kaligtasan,
: huli ta ako saimong iniingatan.
8: Nagtaram an Kagurangnan , Itutukdo ko saimo an dalan na saimong lalakawan;
: babantayan taka asin huhulitan.
9: Dai mo pag-arogon an sarong kabayo o sarong mula, na mayo nin pakasabot,
: na kaipuhan bugtakan nin busal saka renda tanganing magsunod.
10: Kadakul an titioson kan mga maraot,
: alagad an danay na pagkamoot nakapalibot sa mga tawong nagsasarig sa Kagurangnan .
11: Mag-ogma kamo sa Kagurangnan maggayagaya kamong mga matanos.
: Magkurahaw kamo sa kaogmahan, kamong mga nagkukuyog saiya!