1: Iyo ini an mensahe na itinao nin Dios ki Isaias na aking lalaki ni Amoz dapit sa Juda asin sa Jerusalem
2: Sa mga aldaw na maabot,
: an bukid na namumugtakan kan Templo nin Kagurangnan
: iyo an magigin pinakahalangkaw sa gabos, halangkaw ki sa gabos na bulod.
: An gabos na nasyon maduruman,
3: asin dakul na banwaan an maarabot saka magsasarabi
: Madya, magturukad kita sa bukid nin Kagurangnan
: sa harong kan Dios ni Jacob
: tanganing matukdoan niya kita kan saiyang mga paagi
: asin tanganing maglakaw kita sa saiyang mga dalan.
: Huli ta maluwas sa Sion an Katogonan,
: asin sa Jerusalem an tataramon nin Kagurangnan .
4: Huhukoman niya an darakulang nasyon.
: Pupulpogon ninda an saindang mga espada na magin mga arado,
: asin an saindang mga garod na magin mga pantakras na kutsilyo;
: mayo nang nasyon na magamit nin espada laban sa kapwa ninda nasyon.
: Dai na sinda mag-aandam sa pakilaban sagkod pa man.
5: Ngunyan, kapagarakian ni Jacob,
: madya, maglakaw kita sa liwanag nin Kagurangnan !
6: O Dios, pinabayaan mo an saimong banwaan,
: an mga kapagarakian ni Jacob!
: Lakop na an daga kan mga salamangkero hale sa sirangan
: asin hale sa daga nin Filistia.
: Sinusunod kan mga tawo an dayuhan na mga gawe.
7: An saindang daga pano na nin plata saka bulawan,
: asin daing ontok an saindang pagyaman;
: an saindang daga pano na nin mga kabayo,
: asin dai na mabilang an saindang mga karwahe.
8: An saindang daga pano na nin mga ladawan;
: asin sinasamba ninda an mga bagay na gibo kan saindang kamot.
9: Kaya sosopogon asin ibababa an katawohan
: hare sinda pagpatawada, Kagurangnan !
10: Magtago kamo sa mga lungib sa kagapoan
: asin sa mga kalot sa daga;
: magdulag kamo sa atubang kan kaanggotan nin Kagurangnan ,
: patin sa kamurawayan nin saiyang kamahalan.
11: Ibababa an mapalangkaw na gawe nin tawo,
: asin an kapaabaw-abawan nin katawohan ibababa man;
: an Kagurangnan sana an ilalangkaw sa aldaw na iyan.
12: Huli ta an Kagurangnan nin mga hukbo igwa nin aldaw na inandam laban sa gabos na mapaabaw-abaw saka mapalangkaw, laban sa gabos na ilinangkaw asin itinaas;
13: laban sa mga halangkaw na sedro nin Lebanon,
: asin laban sa gabos na hamurawon nin Basan;
14: laban sa mga halangkaw na kabukidan,
: asin laban sa halangkaw na kabubuldan;
15: laban sa halangkaw na tore;
: asin laban sa lambang pinapusog na kudal;
16: laban sa gabos na barko nin Tarsis,
: asin laban sa gabos na magayon na sakayan.
17: Ibababa an kapaabaw-abawan nin tawo,
: asin an kapalangkawan nin katawohan ibababa man;
: an Kagurangnan sana an ilalangkaw sa aldaw na iyan.
18: Dangan magkakawarara an mga dios-dios.
19: An mga tawo matarago sa mga lungib sa kagapoan
: asin sa mga kalot sa daga,
: sa pagdulag sa kaanggotan nin Kagurangnan ,
: asin sa saiyang kamurawayan sa saiyang pagtindog
: sa pagyugyog kan kinaban.
20: Sa aldaw na iyan, an saindang
: mga dios na plata saka bulawan itatapok kan katawohan
: sa mga kino saka mga paniki,
: mga dios na saindang ginibo tanganing sambahon.
21: Matarago sinda sa mga lungib sa kagapoan
: asin sa mga barana kan mga ampas sa pagdulag
: sa kaanggotan nin Kagurangnan , asin sa saiyang kamurawayan,
: sa saiyang pagtindog sa pagyugyog kan kinaban.
22: Dai na kamo magsarig sa mga tawo,
: huli ta ano an makukua nindo saiya?