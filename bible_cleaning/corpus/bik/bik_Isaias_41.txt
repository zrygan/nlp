1: Nagsabi an Dios,
: Pag-alo kamo asin pagdangog sako,
: kamo na mga harayong daga!
: Mag-andam kamo sa pagdara kan saindong kaso sa hukoman;
: tatawan kamo nin panahon na magtaram.
: Magtiripon kita tanganing maaraman ta kun siisay an tama.
2: Siisay an nagdara kan parasakop hale sa sirangan,
: asin nagtataong kapangganahan saiya saen man siya magduman?
: Siisay an nagtatao saiya nin kapangganahan laban sa mga hade saka sa mga nasyon?
: Sa wasiwas kan saiyang espada, nagkakawararak sindang garo alpog,
: asin huli kan saiyang mga bosog, nagkakawararak sindang arog
: sa dagaming ipinapalid kan doros.
3: Linalamag niya sinda asin ligtas siyang minaagi;
: marikas siya nin marahay na garong dai nagduduta sa daga an mga bitis niya!
4: Siisay an nagboot na mangyari an siring?
: Siisay an nagplano kan kasaysayan nin mga henerasyon?
: Ako, an Kagurangnan , yaon duman sa kapinonan,
: asin ako, an Kagurangnan , magigin yaon duman sa kataposan.
5: An mga tawo sa hararayong mga daga nakahiling kan sakong ginibo,
: kaya pinagtarakigan sinda sa takot.
: Nagtiripon sinda asin nagdirigdi sinda gabos.
6: Nagtatarabangan an mga panday
: asin pinapakosog ninda an boot kan lambang saro.
7: Nagsasabi an karpintero sa alahero, Marahay an saimong ginigibo!
: An lalaking naglilinig kan ladawan nagpapakosog kan boot kan lalaking nagbibilog kaiyan.
: Nagsasabi sinda, Marahay an pakasolda
: dangan ipinapako ninda an ladawan sa pamumugtakan kaiyan.
8: Alagad ika, Israel, na sakong sorogoon,
: ika an banwaan na sakong pinili,
: an kapagarakian ni Abraham, na sakong katood.
9: Kinua taka hale sa mga poro kan daga;
: inapod taka hale sa pinakaharayong mga kanto kaini
: asin sinabihan, Ika an sakong sorogoon.
: Dai taka isinikwal kundi pinili.
10: Dai ka matakotkaiba mo ako!
: Ako an saimong Diosdai ka dapat matakot sa anoman!
: Papakosogon taka asin tatabangan;
: iingatan taka asin ililigtas.
11: Mamamatean kan mga naaanggot saimo
: an sosog nin pagkadaog.
: An mga nakikilaban saimo magagadan
12: asin mawawara sa daga.
13: Ako an Kagurangnan na saimong Dios;
: pinapakosog taka asin sinasabihan,
: Dai ka matakot; tatabangan taka.
14: Nagsasabi an Kagurangnan ,
: Maski sadit asin maluya ka, Israel,
: dai ka matakot; tatabangan taka.
: Ako, an banal na Dios nin Israel, iyo an nagliligtas saimo.
15: Gigibohon takang siring sa sarong ginikan,
: na igwang bago saka matarom na mga ngipon.
: Giginikon mo an kabukidan asin roronoton mo sinda;
: magigin alpog an kabubuldan.
16: Papatoronon mo sinda;
: dadarahon sinda kan doros sa harayo,
: asin iwawarak sinda kan bagyo.
: Dangan magigin maogma ka huli ta ako an saimong Dios;
: oomawon mo ako, an banal na Dios nin Israel.
17: Kun an sakong banwaan maghanap nin tubig dangan mayong makua,
: kun magmara an saindang halonan sa paha,
: ako, an Kagurangnan , an masimbag sainda;
: ako, an Dios nin Israel, dai nanggad mapabaya sainda.
18: Gigibohon kong magbulos an mga salog sa mga bulod na mayo nin mga kahoy
: asin magbulos an mga burabod nin tubig sa mga kapantayan.
: Gigibohon ko na an desyerto magin mga sapa nin tubig
: asin an mamarang daga magin mga burabod na nagbubulos.
19: Papataluboon ko sa desyerto an mga sedro,
: an mga akasya, an mga mirto asin an mga oliba.
: An kalangtadan gigibohon kong mga kadlagan,
: kadlagan nin mga aguho, hunipero asin cipres.
20: Mahihiling ini kan mga tawo asin maaaraman ninda
: na ako, an Kagurangnan , an naggibo kaiyan.
: Dangan masasabotan ninda
: na an banal na Dios nin Israel an nagboot na mangyari iyan.
21: An Kagurangnan , an hade nin Israel, nagsasabi kaini
: Kamong mga dios-dios kan mga nasyon, sangatan nindo an saindong kaso.
: Ipahayag nindo an saindong pinakamarahay na depensa!
22: Madya kamo digdi asin isabi nindo an mangyayari,
: tanganing mamidbid nyato iyan kun mangyari na.
: Ipaliwanag nindo sa hukoman
: an mga pangyayari kan nakaaging panahon,
: dangan sabihi kami kun ano an saindang kahulogan.
23: Sabihi kami kun ano pa an mangyayari
: dangan maaaraman mi na kamo mga dios!
: Maggibo kamo nin sarong bagay na marahay o maraot man
: nganing panluyahon kami asin pagtakigan!
24: Kamo asin an gabos nindong gibo mayo nin halaga;
: makauuyam an mga nagsasamba saindo!
25: Nagpili na ako nin sarong lalaki na nag-eerok sa sirangan;
: pinapasalakay ko siya hale sa amihan.
: Tinitimaktimakan niya an mga pamayo na garo sinda laboy,
: siring kan paragibo nin koron na nagtitimaktimak kan laboy.
26: Siisay saindo an nagsabi na mangyayari ini,
: tanganing masabi mi na tama siya?
: Mayo ni saro saindo na nagtaram dapit kaini;
: mayo man lamang nin nakadangog na kamo nagtaram!
27: Ako, an Kagurangnan , an enot na nagbareta sa Sion;
: igwa ako nin sinugo sa Jerusalem nganing magsabing,
: Nagdadangadang an saimong banwaan! Mapuruli na sinda sa saindang harong!
28: Kan maghiling ako sa mga dios-dios
: mayo sinda nin ikinataram;
: mayo sainda nin nakasimbag kan sakong mga hapot.
29: Mayong kamugtakan an mga dios-dios na ini;
: mayo sindang nagigibo
: maluluya saka mayo nin kapangyarihan an mga ladawan na ini.