1: Pagmata, O Jerusalem! Pagmakosog asin pagin dakula giraray!
: Banal na syudad nin Dios, sulotan an magagayon mong gubing!
: Dai na nanggad makakalaog sa saimong mga trangkahan an mga pagano.
2: Pagbangon, O Jerusalem!
: Maghale ka diyan sa alpog asin magtukaw ka sa saimong trono!
: Tangkasa an kadena na nakagapos saimo,
: bihag na banwaan nin Sion!
3: Nagsasabi an Kagurangnan Dios sa saiyang banwaan, Ipinabakal kamo na mayo nin bayad, kaya tutuboson man kamo na mayo nin bayad.
4: Kan magduman kamo sa Egipto tanganing mag-erok bilang mga dayuhan, nagduman kamo sa marahay na boot; alagad kinua kamo nin Asiria sa paagi nin kosog asin dai nagbayad para saindo.
5: Arog man kaiyan an nangyari saindo sa Babilonia; sinakop kamo saka dai binayadan. Nag-orgulyo saka nagpaabaw-abaw an mga namamayo saindo asin danay na ipinahiling ninda an pag-olog-olog sako.
6: Sa maabot na panahon, aakoon nindo na ako an Dios, asin na ako an nagtaram saindo.
7: Magayon paghilingon sa ibabaw nin kabukidan,
: an mga bitis kan nagdadara kan marahay na bareta,
: an bareta nin katoninongan!
: Ipinapahayag niya an kapangganahan asin nagsasabi siya sa Sion,
: Hade an saimong Dios!
8: Nagkukurahaw an mga nagbabantay kan syudad,
: sarabay sindang nagkukurahaw sa kaogmahan!
: Nahihiling nanggad ninda
: an pagbalik nin Kagurangnan sa Sion!
9: Pagkurahaw kamo sa kaogmahan,
: kamong nagkagarabang lugar nin Jerusalem!
: Huli ta ililigtas nin Kagurangnan
: an saiyang syudad asin rarangahon niya an saiyang banwaan.
10: Gagamiton nin Kagurangnan an banal niyang kapangyarihan;
: ililigtas niya an saiyang banwaan,
: asin mahihiling iyan kan bilog na kinaban.
11: Maghale kamo sa Babilonia,
: kamo gabos na paradara kan kagamitan sa Templo!
: Dai kamo magdotdot kan ipinangalad na bagay;
: magpakabanal kamo asin maghale diyan.
12: Ngunyan mahale kamo na dai naghihidali,
: dai kamo malakaw na garo nagdudulag.
: An Kagurangnan na saindong Dios an mangengenot saindo
: asin maataman saindo.
13: Nagsasabi an Kagurangnan ,
: Mag-uuswag an sakong sorogoon sa saiyang gibo;
: ilalangkaw siya asin gagalangan.
14: Kadakul na tawo an nabigla kan mahiling siya;
: garo bako na siyang tawo, huli kan makuring nangyari sa saiyang pigura.
15: Alagad ngunyan mangalas saiya an dakul na nasyon,
: asin sa pagngalas maalo an mga hade.
: Huli ta mahihiling ninda an dai pa ninda nabaretaan,
: asin masasabotan ninda an dai pa ninda nadangog.