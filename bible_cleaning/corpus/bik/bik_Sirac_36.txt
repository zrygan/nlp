1: O Kagurangnan, Dios kan kinaban, hilinga kami asin kaheraki.
2: Gibohang matakot saimo an gabos na nasyon.
3: Unata an saimong kamot laban sa mga dayuhan na nasyon asin pahilingan sainda an saimong kosog.
4: Ginamit mo kami tanganing ipahiling sainda kun gurano ka kabanal; ngunyan gamita sinda tanganing ikapahiling samo kun gurano ka kadakula.
5: Tugoteng makanood sinda, siring na nakanood kami, na mayo nin ibang Dios, O Kagurangnan, kundi ika sana.
6: Magtao ka nin mga bagong tanda, maggibo ka nin mga milagro; pahilingan samo an saimong mamuraway na kosog!
79: Hidalia na an talaan na panahon na an gabos na tawo pwedeng magtaram dapit kan mga darakulang bagay na saimong ginigibo. Pabulosa an saimong maisog, nagkakalayong kaanggotan, asin dai ka magtada maski sarong buhay sa saimong mga kaiwal. Ronota an mga tawong nang-api sa saimong banwaan.
10: Ronota an gabos na pamayo kan mga kaiwal na nag-iisip na sinda sana an mga tawo sa daga na igwang halaga!
11: Tipona giraray an mga tribu nin Israel, dangan tawan giraray sainda an daga na itinao mo sainda kaidtong panahon.
12: O Kagurangnan, maherak ka sa Israel, an banwaan na namidbidan huli kan saimong ngaran, na inapod mong panganay na aking lalaki.
13: Maherak ka sa Jerusalem, an banal mong syudad, saen pinili mong mag-erok.
14: Panoa an saimong Templo sa Bukid nin Sion kan saimong kamurawayan asin nin mga awit nin pag-omaw.
15: Magsaksi ka para sa saimong banwaan, na saimong linalang sa kapinonan; otoba an mga hula kan mga propeta na saindang itinaram sa saimong ngaran.
16: Balosan mo an mga tawong nagtubod saimo, asin gibohang masasarigan an saimong mga propeta.
17: Danay kang nagin maugayon sa saimong banwaan; dangoga an saimong mga sorogoon mantang namimibi kami. Dangan mamimidbidan kan gabos na yaon sa daga na ika an Kagurangnan, an Dios kan mga panahon.
18: An anoman na klase nin pagkakan pwedeng kakanon, alagad may mga pagkakan na mas marahay ki sa iba.
19: Siring na an dila nakakanamit kan mga klase nin pagkakan, an intelihenteng isip nakakaaram kan mga kaputikan.
20: An tawong may biribid na isip nagtatao nin kamondoan, alagad an tawong may eksperyensya iyo an mabalik kaiyan saiya.
21: Aakoon nin sarong babae an siisay man na lalaki bilang agom, alagad kaipuhan pilion nin sarong lalaki an saiyang magigin agom.
22: An kagayonan nin sarong babae nakakapaogma sa sarong lalaki; mayo na nin maorog pa kagayon sa panhiling nin tawo.
23: Kun an babae maboot saka mahuyo sa saiyang pagtaram, an saiyang agom iyo na an pinakamapalad sa mga lalaki.
24: Kun minaagom an sarong lalaki, napapasaiya an pinakamarahay na rogaring na pwedeng makamtansarong agom na makakatabang asin makakapakosog saiya.
25: An rogaring na dai nakukudalan, linalaog nin mga mahabon. An lalaki na mayo nin agom, naglalagalag asin danay na minahangos nin hararom.
26: Dai sinasarigan an tawong mayo nin sadiring harong asin barubanggi iba an tinotorogan, siring na dai sinasarigan an sarong mahabon na naglalagalag sa iba-ibang banwa.