1: Hinanyoga, Kagurangnan , an sakong pakimaherak para sa katanosan;
: himatea an sakuyang inagrangay!
: Dangoga an sakong pamibi,
: na gikan sa ngoso na mayo nin daya.
2: Mahukom ka pabor sako,
: huli ta nahihiling mo an matanos.
3: Kun baloon mo an sakong puso,
: kun dalawon mo ako pagbanggi,
: kun baloon mo ako,
: mayo kang makukuang karatan sako.
: Dai nagkasala an sakuyang ngoso,
4: bakong arog kan ibang mga tawo.
: Kinuyog ko an pagboot mo;
: an dalan nin kadahasan linikayan ko.
5: Danay akong naglakaw sa saimong mga dalan,
: an sakong mga bitis dai lamang nasala.
6: Namimibi ako saimo, O Dios, huli ta dadangogon mo ako;
: hilinga ako, hinanyoga an sakong mga tataramon.
7: Ipahiling mo an danay mong pagkamoot,
: O paraligtas sa mga kaiwal kan mga nagpapaili sa too mong kamot.
8: Ingati ako siring sa alinawnaw kan saimong mata;
: sa lindong kan saimong mga pakpak ako tagoa;
9: sa kamot kan mga kaiwal ako agawa.
: Ako napapalibotan kan makangirhat na kalaban;
10: mayo sinda nin pagkaherak;
: mapaabaw-abaw sindang nagtataram.
11: Ako ngunyan saindang napapalibotan, yaon sinda saen man ako mag-atubang;
: naghahalat kan tamang panahon nganing ako magadan.
12: Naghahalat sinda sako na garong mga leon,
: naghahalat nganing ako ronoton.
13: Madya, Kagurangnan , atubanga asin daoga sinda!
: Sa mga maraot ligtasan ako kan saimong espada;
14: ligtasan ako kan saimong kamot, Kagurangnan ,
: sa mga tawo na an kabtang sa buhay yaon digdi sa kinaban.
: Padusahan mo sinda kan mga pasakit na saimong inandam.
: May matada pa logod para sa saindang kaakian,
: asin para sa saindang kapagarakian.
15: Para sako, mahihiling ko sa katanosan an saimong lalawogon;
: pagmata ko dangan mahiling ka, mayo na akong ibang mamawoton.