1: Tadaw ta harayo kang marahay, Kagurangnan ?
: Tadaw ta nagtatago ka kun kami nasa kahorasaan?
2: Sa kapaabaw-abawan linalamag kan mga maraot an mga dukha;
: dakopa sinda sa mga siod na ginibo ninda.
3: Huli ta ipinaghahambog kan maraot an mga kamawotan nin saiyang puso;
: minamaldisyon asin tinatalikdan an Kagurangnan kan tawong paslo.
4: An tawong tampalasan dai naghahanap sa Kagurangnan ;
: an gabos niyang nasa isip, Mayo nin Dios.
5: An tampalasan mauswag sa gabos na panahon.
: Dai niya nasasabotan an mga paghukom nin Dios;
: tinutuya-tuya niya an saiyang mga kaiwal.
6: Nasa boot niya, Mayong makakahiro sako;
: dai ako mamumugtak sa kapahamakan.
7: An saiyang ngoso pano nin maldisyon, kaputikan asin pang-aapi;
: sa dila niya yaon an karibokan asin karatan.
8: Sa mga baryo nagtutukaw siya sa paghipa,
: naghahalat tanganing manggadan kan mga mayong sala.
: Binabantayan niya an saiyang magigin biktima,
9: siring sa sarong leon sa saiyang pinagtatagoan.
: Minahipa siya tanganing madakop an mga dukha;
: sinisiod niya sinda dangan ginuguyod sa harayo.
10: Nagkakaroronot an mga biktima;
: nadadaog huli sa kosog niya.
11: Nagsaboot siya, Mayong pagmakulog an Dios!
: Tinakpan niya an saiyang lalawogon asin dai niya nanggad ako mahihiling!
12: Tumindog ka, Kagurangnan ;
: O Dios, itaas mo an saimong kamot!
: Hare paglingawe an mga nagtitios!
13: Tadaw ta an Dios isinisikwal kan tampalasan
: asin minasaboot, Dai niya ako papadusahan?
14: Alagad nahihiling mo; namamasdan mo an kahorasaan asin kasakitan;
: danay kang andam sa pagtao nin tabang.
: An dukha minasarig sa saimo;
: ika an danay na nagtatabang sa mga ilo.
15: Baria an takyag kan maraot saka parakasala;
: padusahan mo sagkod na dai na sinda maggibo kaiyan.
16: An Kagurangnan hade sagkod pa man.
: Mawawara sa saiyang daga
: an mga nagsasamba sa ibang dios.
17: Dadangogon mo, Kagurangnan , an mga pamibi nin mga mahuyo;
: tatawan mo sinda nin kosog nin boot.
18: Dadangogon mo an mga inagrangay kan mga naaapi asin mga ilo;
: susurogon mo sinda sa saimong paghukom,
: tanganing dai na manakot an mga tawong daganon.