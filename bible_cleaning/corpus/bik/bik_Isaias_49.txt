1: Pagdangog kamo sako, harayong mga nasyon,
: kamong mga tawong nag-eerok sa harayong lugar!
: Bago ako namundag, pinili na ako nin Kagurangnan
: asin itinalaan nang magin saiyang sorogoon.
2: Ginibo niyang matarom siring sa espada an sakong mga tataramon.
: Sa lindong kan saiyang kamot iningatan niya ako.
: Ginibo niya ako siring sa sarong bosog,
: na mapanas asin andam na gamiton.
3: Sinabihan niya ako, Israel, sorogoon taka;
: huli saimo, oomawon ako nin mga tawo.
4: Alagad nagsabi ako, Mayong pakinabang an sakong kapagalan!
: Mayo na akong kosog, alagad mayo man akong naginibohan.
: Alagad totoong nasa Kagurangnan an sakong katanosan,
: asin nasa Dios an sakong balos.
5: Bago ako namundag pinili na ako nin Kagurangnan ;
: ginibo akong sorogoon niya nganing ibalik an mga
: nagkawararak na tawo nin Israel.
: Tinatawan ako nin kaomawan kan Kagurangnan ;
: an sakong kosog saiya minagikan.
6: Sinabihan ako nin Kagurangnan ,
: Igwa ako nin mas mahalagang trabaho para saimo, sakong sorogoon.
: Bako sanang ibabalik mo an kadakulaan
: kan natadang mga Israelita,
: kundi gigibohon takang sarong ilaw para sa mga nasyon
: tanganing makaligtas an bilog na kinaban.
7: An banal na Dios nin Israel asin paraligtas
: nagsasabi sa pinagduhagi nin makuri,
: sa naoongisan kan mga nasyon asin sorogoon kan gabos na namamayo.
: Talingkas kang mahihiling kan mga hade
: asin matindog sinda sa pagtaong galang saimo;
: mahihiling man iyan kan mga prinsipe
: asin maduruko sinda sa pag-omaw saimo.
: Mangyayari iyan huli ta an Kagurangnan iyo an nagpili kan saiyang sorogoon;
: inootob kan banal na Dios nin Israel an saiyang mga panuga.
8: An Kagurangnan nagsasabi sa saiyang banwaan,
: Pag-abot kan panahon sa pagligtas saimo, mawiwilihan taka
: asin sisimbagon ko an saimong agrangay.
: Babantayan saka iingatan taka,
: asin sa paagi mo makikipagtipan ako sa gabos na banwaan.
: Papaerokon taka giraray
: sa saimong daga na ngunyan raot.
9: Sasabihan ko an mga bilanggo, Puli na kamo!
: asin an mga nasa kadikloman,
: Luwas kamo digdi sa liwanag!
: Makakaarog sinda sa mga karnero na nagsasabsab sa kabubuldan;
10: dai na nanggad sinda magugutom o mapapaha.
: Dai na sinda maaano kan saldang asin kan init kan desyerto,
: huli ta papangenotan sinda kan namomoot sainda.
: Dadarahon niya sinda sa mga burabod nin tubig.
11: Magibo ako nin tinampo sa kabukidan
: asin maandam ako nin dalan na aagihan kan sakong banwaan.
12: Maabot an sakong banwaan hale sa harayong lugar,
: hale sa amihan saka sa solnopan,
: asin hale sa Aswan sa habagat.
13: Pag-awit, kalangitan! Pagkurahaw sa kaogmahan, kinaban!
: Mag-arawit logod an kabukidan!
: Huli ta rarangahon nin Kagurangnan an saiyang banwaan;
: maheherakan niya an nagtitios niyang banwaan.
14: Alagad nagsabi an mga taga Jerusalem,
: Pinabayaan na kita nin Kagurangnan !
: Nalingawan na niya kita!
15: Kaya nagsisimbag an Kagurangnan ,
: Malilingawan daw nin sarong ina an saiyang aki?
: Dai daw niya mamomotan an omboy na saiyang ipinangidam?
: Alagad maski malingawan pa nin sarong ina an saiyang aki,
: dai ko nanggad kamo malilingawan!
16: Jerusalem, dai taka nanggad malilingawan!
: Isinurat ko sa sakong mga palad an saimong ngaran.
17: An mga mahirahay saimo madali nang dumatong,
: asin maharale na an mga nagraot saimo.
18: Mangalagkalag ka asin hilinga an nangyayari!
: Nagtitiripon na an saimong banwaanmapuruli na sinda!
: Siring na ako an Dios na buhay
: ipag-oorgulyo mo an saimong banwaan,
: siring na ipinag-orgulyo nin sarong nobya an saiyang mga alahas.
19: Totoong rinaot an saimong dagaalagad iyan magigin sadit na
: para sa mga tawong nagdadangadang nganing mag-erok diyan.
: Asin an mga nagraot saimo
: magigin harayo nin marahay saimo.
20: Sarong aldaw masabi saimo an mga tawong nagkamurundag kan panahon nin pagkatapokan,
: Sadit nang marahay an dagang ini
: kaipuhan nyato an dakulang lugar na eerokan!
21: Dangan magsasaboot kang,
: Siisay an nangaki kan gabos na ini para sako?
: Nagkagaradan na an sakong mga aki asin dai na ako pwedeng mangaki.
: Itinapok ako asin isinubol sa harayo
: siisay an nagpadakula kan kaakian na ini?
: Ako na sana an natada
: saen naghale an mga aki na ini?
22: Nagsasabi an Kagurangnan Dios sa saiyang banwaan,
: Uya, iiitaas ko an sakong kamot sa mga nasyon,
: asin iiitaas ko an sakong tanda sa mga banwaan;
: dangan dadarahon nindang papuli an saindang mga aking lalaki sa saindang daghan,
: saka an saindang mga aking babae sa saindang mga abaga.
23: An mga hade magigin garo mga ama nindo;
: an mga reyna garo mga ina nindo.
: Maduruko sinda sa atubang nindo asin oomawon ninda kamo;
: mapakumbaba na ipapahiling ninda an paggalang saindo.
: Dangan maaaraman nindo na ako an Kagurangnan ;
: dai mapapasopog an siisay man na naghahalat kan sakuyang tabang.
24: Maaagaw mo daw an sinamsaman nin sarong soldados?
: Ikakaligtas mo daw an mga nabihag kan makuring mananakop?
25: Nagsisimbag an Kagurangnan ,
: Maaagaw maski an mga nabihag kan mga soldados,
: asin maaagaw an sinamsaman kan makuring mananakop.
: Lalabanan ko an nakikilaban saindo
: asin ililigtas ko an mga aki nindo.
26: Gigibohon ko na maggaradanan an mga nang-aapi saindo,
: asin mabuburat sinda sa sadiri nindang dugo arog sa pagkaburat sa arak.
: Dangan maaaraman kan katawohan na ako an Kagurangnan ,
: an nagliligtas asin nagpapatalingkas saindo.
: Maaaraman ninda na ako iyo an mapangyaring Dios nin Israel.