1: Nag-itom na nin marahay an dating nagkikinang na bulawan!
: An mga gapo kan Templo nagkawararak na sa mga tinampo.
2: Kaidto mahalaga samo siring sa bulawan an mga aking lalaki nin Sion,
: alagad ngunyan siring na sana sinda sa dalipay na mga koron.
3: Maski an babaeng lobo nagpapasuso kan saiyang mga ogbon,
: alagad an sakong banwaan arog na sa ostrits na maringis sa saiyang mga ogbon.
4: Pinababayaan ninda an saindang mga omboy na magadan sa paha saka sa gutom;
: an mga aki nakikilimos nin kakanon, alagad mayo nin nagtatao sa sainda.
5: An mga tawo na nagkakan nin masiram na kakanon kaidto
: ngunyan nagagadan sa gutom sa mga tinampo;
: an mga nagdakula sa luho kaidto
: ngunyan namumurot nin pagkakan sa basurahan.
6: Mas orog an padusa sa sakong banwaan ki sa padusa sa mga taga Sodoma,
: na bigla sanang buminagsak huli kan kapangyarihan nin Dios.
7: Kaidto an samong mga prinsipe mayo nin digta asin dalisay siring sa nyebe,
: makokosog saka marahay an mga hawak.
8: Ngunyan dai namimidbidan na naghihigda sinda sa mga tinampo,
: an saindang lalawogon maitom siring sa oring;
: an saindang kublit dukot na sa tolang asin alang na siring sa kahoy.
9: Mas marahay pa an mga nagadan sa gera ki sa nagadan sa gutom,
: na luway-luway na nagagadan huli ta mayo sinda nin makakakan.
10: Sa makuring kasakitan na nag-abot sa sakong banwaan,
: linuto kan mga mamomoton na ina an saindang kaakian tanganing magin kakanon.
11: Pinaluwas nin Kagurangnan an bilog niyang kaanggotan;
: nagpagkot siya nin kalayo sa Sion na tuminutong sagkod kan mga pundasyon.
12: Mayo nin siisay man, maski an mga hade sa dayuhan na mga nasyon,
: na nagtubod na an mga trangkahan nin Jerusalem malalaog nin mga kaiwal.
13: Alagad nangyari ini, huli sa kasalan kan saiyang mga propeta,
: sa kasombikalan kan saiyang mga padi,
: na nagpabulos kan dugo nin mga matanos.
14: An saiyang mga lider nagkarapkarap sa mga tinampo siring sa mga buta,
: mga nadigtaan nin dugo, kaya mayong nangahas na magduta sainda.
15: Nagkurahaw an mga tawo,
: Humarayo kamo, mga maati!
: Dai nindo kami pagdutaan!
: Kaya naglagalag sinda sa mga nasyon,
: mayo nin minaako sa sainda.
16: Pinabayaan sinda nin Kagurangnan ;
: iwinarak niya mismo sinda.
: Dai niya ginalangan an mga padi asin mga lider.
17: Nagdiklom na an samong panhiling
: sa paghanap nin tabang na dai man nag-abot;
: nagparahalat kami nin tabang hale sa sarong nasyon na mayo man nin ikakatao.
18: Binantayan kami kan mga kaiwal, kaya dai kami nakalakaw sa samong mga tinampo;
: bilang na an samong mga aldaw,
: huli ta uminabot na an samong kataposan.
19: An mga naglamag samo mas
: marikas pa ki sa mga agila sa kaitaasan;
: linamag ninda kami sa kabubuldan,
: hinipaan ninda kami sa kalangtadan.
20: Binihag ninda an ginikanan kan samong buhay,
: an hade na linahidan nin Kagurangnan ,
: an samong sinarigan na maingat samo sa lambang parasalakay.
21: Mga taga Edom asin Uz, mag-ogma kamo asin maggayagaya;
: alagad maabot man saindo an kasakitan;
: huba man kamong magsasayasay sa kasosopgan.
22: An Sion nagbayad na kan saiyang kasalan;
: hahaleon na kami nin Kagurangnan sa pagkatapokan.
: Alagad, O Edom, papadusahan ka nin Kagurangnan ;
: ihahayag niya an saimong mga kasalan.