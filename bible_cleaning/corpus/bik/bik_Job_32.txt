1: Dai na nagsimbag ki Job an tolong lalaki, huli ta bilog an panarig ni Job na mayo siyang sala.
2: Alagad sarong nagmamasid na an ngaran Elihu an naanggot, huli ta tinatawan ni Job nin katanosan an saiyang sadiri asin binabasol an Dios. Si Elihu aking lalaki ni Barakel, sarong kapagarakian ni Buz, asin gikan sa kamaganakan ni Ram.
3: Anggot man siya sa tolong katood ni Job, huli ta mayo sindang ikinakasimbag maski nagpahayag sindang nasasala si Job.
4: Si Elihu an pinakaaki sa mga yaon duman, kaya hinalat niyang makatapos sa pagtaram an gabos.
5: Naanggot siya kan mahiling niyang dai nakasimbag ki Job an tolong lalaki,
6: kaya nagsabi siya
: Aki pa ako, asin gurang na kamo,
: kaya nagduwa-duwa ako saka natakot na magpahayag kan nasa isip ko.
7: Nagsaboot ako na kamo an dapat na magtaram,
: na kamo an maghiras nin kadonongan.
8: Alagad an espiritu na yaon sa tawo, an hinangos nin Makakamhan,
: iyo an nagpapasabot sa tawo.
9: Bakong an mga gurang an mga madonong,
: ni an mga may edad an nakakasabot kun ano an matanos.
10: Kaya sinasabi ko, Pagdangog kamo;
: pabayaan nindo ako na magpahayag kan sakong nasasabotan.
11: Maigot akong naghinanyog mantang kamo nagtataram
: asin naghalat mantang kamo naghahanap nin kasabihan na may kadonongan.
12: Naghinanyog ako saindo, asin uya, mayo kamong itinaram na nagpapatunay na sala si Job,
: ni may nakasimbag saindo kan mga itinaram niya.
13: Paano nindo masasabi na nakua nindo an kadonongan?
: Kaipuhan simbagon nin Dios si Job, huli ta dai nindo siya nasimbag.
14: Kamo an kaolay ni Job, bakong ako,
: alagad dai ako masimbag saiya siring kan pagsimbag nindo.
15: Nadaog na sinda ni Job, dai na nakakasimbag;
: mayo na sindang ikinakataram.
16: Mahalat pa daw ako, huli ta dai sinda nagtataram,
: huli ta nagtitindog sinda duman, asin dai nagsisimbag?
17: Ako man an masimbag; ako man an mapahayag.
18: Dai na ako makakatagal na dai magtaram.
: Dai ko na mapupugolan an sakong mga tataramon.
19: Kun dai ako makapagtaram, maputok ako
: arog sa sarong laogan na anit na pano nin bagong arak.
20: Dai ko na matatagalan; kaipuhan magtaram ako.
21: Mayo ako nin kakampihan
: ni oomawon na siisay man.
22: Dai ako tataong magtao nin bakong totoong pag-omaw,
: ta kun gibohon ko iyan, tibaad hidali sana akong gadanon kan sakong Kaglalang.