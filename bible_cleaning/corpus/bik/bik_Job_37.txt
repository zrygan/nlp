1: Pinapakutabkutab an puso ko kan bagyo.
2: Paghinanyog kamo gabos sa tingog nin Dios,
: sa daguldol na naghahale sa saiyang ngoso.
3: Isinusubol niya iyan sa ibaba kan bilog na kalangitan,
: asin an saiyang kikilat sa mga poro kan kinaban.
4: Dangan nadadangog an ragubrob kan saiyang tingog,
: an magayon na tanog kan daguldol,
: mantang daing ontok an pagsilyab kan kikilat.
5: Sa pagboot nin Dios, nangyayari an makangangalas na mga bagay,
: an mga darakulang bagay na dai nyato masasabotan.
6: Huli ta sinasabihan niya an nyebe, Maghugpa ka sa daga;
: asin an tagiti saka an uran, Magin makosog ka.
7: Pinapaontok niya sa pagtrabaho an gabos na tawo,
: tanganing mahiling ninda an gabos niyang gibo.
8: Dangan minalaog sa saindang lungib an mga hayop
: asin duman sinda minaontok.
9: Naghahale sa habagat an makokosog na doros,
: asin sa amihan an doros na sobra an lipot.
10: An katubigan pinapatagas kan hinangos nin Dios,
: asin ginigibo niya ining matagas na yelo.
11: Minasilyab an kikilat hale sa mga panganoron,
12: mantang naghihiro sinda sa pagboot nin Dios.
: Ginigibo ninda an gabos na pagboot nin Dios
: maski saen sa bilog na kinaban.
13: An Dios minapadara nin uran tanganing baribihon an saiyang daga;
: pwede niyang ipadara iyan sa pagpadusa sa mga tawo
: o sa pagpahiling kan saiyang pagkamoot.
14: Hinanyoga ini, Job, pag-ontok asin horophoropa an
: makangangalas na mga gibo nin Dios.
15: Aram mo daw kun paano itinatao nin Dios an pagboot
: asin minasilyab an kikilat sa mga panganoron?
16: Aram mo kun paano naglalataw an mga panganoron sa kalangitan,
: an bunga kan makangangalas na kakayahan nin Dios?
17: Dai mo naaaraman iyan! An aram mo sana iyo an pagtios kan init
: kun minahuyop sa daga an doros na gikan sa habagat.
18: Matatabangan mo daw an Dios sa pagbiklad kan kalangitan
: asin sa pagpatagas kaiyan siring sa pinakintab na metal?
19: Tukdoe kami kun ano an samong sasabihon sa Dios;
: mayo nin laog an samong isip; mayo kami nin masasabi.
20: Dai ko hahagadon na makipag-olay ako sa Dios;
: tadaw ta tatawan ko siya nin oportunidad na gadanon ako?
21: Ngunyan an liwanag sa kalangitan nakakasula,
: dai ta kayang hilingon;
: asin an langit nalinigan na kan doros.
22: Nahihiling sa amihan an bulawan na kinang,
: asin natatakot kita huli sa kamurawayan nin Dios.
23: Dakula nin marahay an kapangyarihan nin Dios, kaya dai kita nakakadolok saiya;
: matanos siya asin maimbod sa pagtratar kan katawohan.
24: Kaya natatakot saiya an mga tawo; dai niya pinapahalagahan an siisay man na nagsasagin-sagin na madonong.