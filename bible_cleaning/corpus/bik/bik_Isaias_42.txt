1: Nagsasabi an Kagurangnan ,
: Uya an sakong sorogoon,
: na sakong pinapakosog
: an sakong pinili, an sakong nawiwilihan.
: Ibinugtak ko an sakong espiritu sa saiya,
: asin siya an matao nin hustisya sa gabos na nasyon.
2: Dai siya makurahaw o malangkaw kan saiyang tingog
: o magibo nin makokosog na pahayag sa mga tinampo.
3: Dai niya babarion an tiko nang bariw
: o papalsokon an nagkikimatkimat nang ilaw.
: Maimbod niyang papadanayon an hustisya.
4: Dai siya mawawaraan nin paglaom o kosog nin boot;
: papupusogon niya an hustisya sa kinaban.
: Hinahalat kan mga harayong daga an saiyang katukdoan.
5: Linalang nin Dios an kalangitan dangan biniklad niya iyan;
: siya an naggibo kan daga asin kan gabos na nag-eerok diyan;
: siya an nagtaong buhay saka hinangos sa gabos na katawohan.
: Ngunyan sinasabihan nin
: Kagurangnan Dios an saiyang sorogoon,
6: Ako, an Kagurangnan ,
: an nag-apod saimo asin an nagtao saimo nin kapangyarihan
: nganing papangyarihon mo an hustisya sa kinaban.
: Sa paagi mo makikipagtipan ako sa gabos na banwaan;
: huli saimo dadarahan ko nin liwanag an mga nasyon.
7: Bubukasan mo an mga mata kan buta
: asin tatalingkasan mo an mga nagtutukaw sa madiklom na mga bilanggoan.
8: Ako sana an Kagurangnan na saimong Dios.
: Mayo nin ibang dios na pwedeng makihiras kan sakong kamurawayan;
: dai ako matugot na mahirasan kan sakong kaomawan an mga ladawan.
9: Nagkatotoo na an mga bagay na sakong itinaram.
: Ngunyan sasabihan taka kan dapit sa bagong mga bagay
: maski dai pa ini nangyayari.
10: Awitan nindo nin bagong awit an Kagurangnan ;
: awita nindo an saiyang pag-omaw, bilog na kinaban!
: Omawon nindo siya, gabos na linalang sa dagat.
: Mag-awit kamo, mga harayong daga asin kamo gabos na nag-eerok diyan!
11: Pag-omawon kan desyerto asin kan mga banwa kaiyan an Dios;
: pag-omawon siya kan mga tawo sa Kedar!
: An mga nag-eerok sa syudad nin Sela magkukurahaw sa kaogmahan
: sa mga alitoktok kan kabukidan!
12: Magtao nin pag-omaw saka kamurawayan sa Kagurangnan
: an mga nag-eerok sa harayong mga daga!
13: An Kagurangnan minaluwas siring sa sarong paralaban;
: andam asin boot makigera.
: Minakurahaw siya bilang tanda nin pagsalakay;
: ipinapahiling niya an saiyang kapangyarihan laban sa saiyang mga kaiwal.
14: Nagsasabi an Dios,
: Haloy nang panahon na dai ako naggirong;
: dai ko sinimbag an sakong banwaan.
: Alagad nag-abot na an oras tanganing ako maghiro.
: Makurahaw ako siring sa babaeng nangangaki.
15: Raraoton ko an kabubuldan saka kabukidan
: asin papaalangon ko an mga doot saka kakahoyan.
: Gigibohon kong mga desyerto an mga salog
: asin papamarahon ko an mga sapa nin tubig.
16: Papangenotan ko an sakong butang banwaan
: sa mga dalan na dai pa ninda inagihan.
: Gigibohon kong liwanag an saindang kadikloman
: asin sa saindang atubangan, sasaramahon ko an bakong saramang mga lugar.
: Iyo ini an mga bagay na gigibohon ko,
: asin dai ko iyan lilingawan.
17: Masosopgan an gabos na nananarig sa mga dios-dios,
: asin an mga nag-aapod sa mga ladawan bilang saindang mga dios.
18: Nagsasabi an Kagurangnan ,
: Pagdangog kamo, mga tawong bongog!
: Pagmaan kamo nin marahay, kamo na mga buta!
19: May makakaarog pa daw sa sakong sorogoon sa pagkabuta,
: o sa sakong sinugo sa pagkabongog?
20: Israel, kadakul kan saimong nahiling,
: alagad ano an nagin kahulogan kaiyan saimo?
: Igwa ka nin talinga tanganing gamiton sa pagdangog,
: alagad ano mananggad an saimong nadangog?
21: An Kagurangnan sarong Dios na andam nanggad na magligtas,
: kaya ilinakaw niya an saiyang mga togon saka mga katukdoan,
: asin boot niyang galangan iyan kan saiyang banwaan.
22: Alagad sinamsaman ngunyan an saiyang banwaan;
: ibinilanggo saka tinago sa madiklom na mga bilanggoan.
: Hinabonan saka sinamsaman sinda,
: asin mayo nin siisay man na maligtas sainda.
23: Igwa daw nin saro sainda na madangog kaini?
: Mahinanyog na daw kamo nin marahay poon ngunyan?
24: Siisay an nagtao kan Israel sa mga parasamsam?
: Bakong an Kagurangnan mismo, na satong pinagkasalaan?
: Habo tang mamuhay sosog sa saiyang kabotan
: o magkuyog kan itinao niyang katukdoan.
25: Kaya ipinamate niya sato an saiyang makuring kaanggotan, asin pinatios kan kadahasan nin gera.
: Arog sa kalayo, an saiyang kaanggotan naglaad sa bilog na Israel,
: alagad an nangyari dai ta nanggad aram;
: mayo kitang nanodan hale diyan.