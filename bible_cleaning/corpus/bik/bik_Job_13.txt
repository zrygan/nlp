12: Nadangog ko na an gabos mong sinasabi.
: Nasasabotan ko iyan gabos; pareho an satong naaaraman.
: Dai ako nahuhudyan saindo sa bagay na iyan.
3: Alagad nakikipagdiskutiran ako bako saindo, kundi sa Dios;
: boot kong ipahayag saiya an sakong kaso.
4: Tinatahoban nindo nin kaputikan an saindong kamangmangan;
: garo kamo mga doktor na dai nakakabolong kan mga may helang.
5: Mag-alo sana kamo, asin iisipon nin tawo na madonong kamo!
6: Pagdangog kamo mantang ipinapahayag ko an sakong kaso.
7: Tadaw ta nagpuputik kamo?
: Sa paghona nindo magkikinabang an Dios sa saindong kaputikan?
8: Makakadepensa daw kamo para sa Dios?
: Kamo daw an maatubang kan kaso para saiya?
9: Makakakua daw nin karahayan an Dios sa saindo kun siyasaton niya kamo?
: Madadaya daw nindo siya siring kan pagdaya nin sarong tawo sa saiyang kapwa?
10: Maski pa hilom an gawe nindong pagpalaen,
: sasagweon niya nanggad kamo,
11: asin matatakot kamo kan saiyang kapangyarihan.
12: Garo mga abo na mayo nin halaga an saindong mga kasabihan;
: an saindong mga tataramon malumoy siring sa laboy.
13: Mag-alo kamo asin pataramon nindo ako,
: dangan mangyari na an mangyari.
14: Andam ako sa anoman na pag-alaman.
15: Ano kun gadanon ako nin Dios; mayo na ako nin paglaom.
: Alagad isasaysay ko saiya an sakong kaso.
16: Tibaad pa an sakong kapangahasan iyo an magligtas sako,
: huli ta mayo nin maraot na tawo na nangangahas na mag-atubang sa Dios.
17: Ngunyan, dangoga nindo an sakong paliwanag.
18: Andam ako sa pagpahayag kan sakong kaso,
: huli ta aram kong nasa katanosan ako.
19: Madigdi ka daw sa pagsumbong sako, O Dios?
: Kun iyo, dai na ako magirong; andam na akong magadan.
20: Alagad itugot mo sako an duwang bagay,
: asin dai ako matago sa saimong atubang;
21: ontoka an pagpadusa mo sako, asin dai mo ako paggadanon sa takot.
22: Ika ngona an magtaram, O Dios, asin sisimbagon taka.
: O ako an saimong paenoton, asin ika an magsimbag.
23: Ano an sakong mga kasalan? Anong mga karatan an sakong naginibo?
: Paaraman sako an mga iyan!
24: Tadaw ta linilikayan mo ako?
: Tadaw ta ibinibilang mo ako na sarong kaiwal?
25: Garo na ako pinapadpad na dahon, saimo pa daw tatakoton?
: Siring ako sa alang na dagami, saimo pa daw lalamagon?
26: Mga mapait na sumbong an dara mo laban sako,
: sagkod kaidtong nagibo ko kan aki pa ako.
27: Kadena an iginagapos mo sa sakong mga bitis;
: binabantayan mo an lambang lakaw ko,
: asin sinisiyasat pati an mga gira ko.
28: Huli kaiyan, naroronot ako siring sa lapang kahoy,
: arog sa gubing na ginagatob nin kino.