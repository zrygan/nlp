1: Giromdoma, Kagurangnan , an nangyari samo;
: masdan mo kami asin hilinga an samong kasosopgan.
2: An samong pagsadiri yaon na sa mga dayuhan,
: mga taga ibang nasyon na an nag-eerok sa samong mga harong.
3: An samong mga ama ginadan kan mga kaiwal,
: asin an samong mga ina balo na ngunyan.
4: Kaipuhan bayadan mi an tubig na samong iniinom,
: sagkod an mga kahoy na samong iganagatong.
5: Pinapagtrabaho kami arog sa mga asno o kamelyo;
: pagal na kami alagad dai tinutugotan na magpahingalo.
6: Tanganing mabuhay, nakilimos kami nin pagkakan sa Egipto asin sa Asiria.
7: Nagkasala an samong mga ginikanan,
: asin mayo na sinda ngunyan,
: alagad kami an nagtitios para sa saindang mga kasalan.
8: Mga oripon an namamayo samo;
: mayo nin maligtas samo sa saindang kapangyarihan.
9: Sa paghanap nin pagkakan, buhay mi nasa pag-alaman,
: sa kamot kan mga bandido sa kalangtadan.
10: Gutom an dahelan kan samong kalentura
: sagkod na an kublit mi magin arog kainit sa horno.
11: An samong mga agom linupigan sa Bukid nin Sion,
: an mga birhen sa mga banwa nin Juda.
12: An samong mga lider binihag dangan binitay;
: dai ginalangan maski an kamagurangan.
13: An mga hoben na lalaki pirit na pinatrabaho sa mga gilingan;
: mga aki pinanluluya sa gabat kan mga kahoy na saindang pasan.
14: Pinabayaan na kan mga gurang an pagtiripon sa trangkahan kan syudad,
: asin kan mga hoben na lalaki an saindang musika.
15: Naontok na an kaogmahan kan samong mga puso;
: an samong mga pagsayaw nagi nang mga pagmondo.
16: Mayo nang natada sa mga ipinag-oorgulyo nyamo;
: nagkasala kami, herak man samo!
17: Makuri an pagmondo kan samong mga puso
: asin dai na nakakamaan an samong mga mata huli kan mga luha,
18: huli ta an Bukid nin Sion rumpag na asin mayong nag-eerok,
: saka pinaglakaw-lakawan nin mga lalaw na ayam.
19: Alagad ika, Kagurangnan , hade sagkod pa man;
: an saimong trono magdadanay sa gabos na henerasyon.
20: Tadaw ta pinabayaan mo kami sa haloy na panahon?
: Magigiromdoman mo pa daw kami giraray?
21: Balikan kami saimo, Kagurangnan ! Ibalik mo kami!
: Balikan an dati nyamong kamurawayan.
22: O totoo mananggad na isinikwal mo na kami sagkod lamang?
: Mayo na daw nin kasagkoran an saimong kaanggotan?