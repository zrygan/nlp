1: Sa saimo, Kagurangnan , minahanap ako nin pailihan;
: hare nanggad ako pagpasopogan;
: sa saimong katanosan ako ligtasan!
2: Dangoga ako asin tolos ligtasan!
: Ika logod an magin gapo kong pailihan,
: pusog na bantayan na maligtas sako.
3: Ika an sakong gapo asin bantayan;
: huli kan saimong ngaran, pangenotan mo ako asin giyahan.
4: Likayan ako sa litag na inandam para sako,
: huli ta ika an pailihan ko.
5: Sa saimong kamot dusay ko an sakong espiritu;
: Kagurangnan , maimbod na Dios, ako tinubos mo.
6: Anggot ka sa mga nagsasamba sa mga dios-dios;
: alagad sa saimo ako minasarig, Kagurangnan .
7: Mag-oogma ako huli kan danay mong pagkamoot,
: huli ta nahiling mo an sakong kasakitan,
: nasabotan mo an sakong mga kahorasaan.
8: Dai mo ako itinao sa sakong mga kaiwal,
: kundi an bitis ko pinamugtak mo sa mahiwas na lugar.
9: Kaheraki ako, Kagurangnan ,
: ta ako nasa kasakitan.
: Sa kahihibi an mata ko napapagal,
: sakong kalag saka hawak siring man.
10: Natatapos an buhay ko sa kamondoan,
: nauubos an mga taon ko sa inagrangay.
: Nawawara an kosog ko sa kasakitan,
: asin nasasayang an gabos kong tolang.
11: Para sa sakong mga kaiwal ako sarong ngingisihan;
: sa sakong mga kataed, ako sarong bagay na katatakotan.
: Mga kamidbid ko natatakot sako,
: mga nasabat ko sa dalan nagdudulag sako.
12: Siring sa gadan, mayo na sakong nakakagiromdom,
: arog ako sa sarong bagay na itinapok.
13: Nadangog ko an hinghing kan kadaklan;
: nin takot ako napapalibotan.
: Boronyog na nag-iisip sinda tumang sako,
: nagpaplano nin paggadan sako.
14: Alagad sa saimo ako minasarig, Kagurangnan ;
: ako minasabi, Ika an sakuyang Dios.
15: An buhay ko nasa kamot mo;
: sa mga kaiwal ligtasan ako,
: asin sa mga nagpapasakit sako.
16: Hilingon mo nin pagkaherak an sorogoon mo;
: sa danay mong pagkamoot ligtasan ako.
17: Hare ako pagpasopogan, Kagurangnan ,
: huli ta sa saimo ako minaagrangay.
: Magkasoropog logod an mga tampalasan;
: daing ribok na makaduman sinda sa Sheol.
18: An ngoso kan mga putikon saimong serahan,
: ta sa kaanggotan asin sa kapaabaw-abawan,
: tumang sa matanos sinda nagtataram.
19: Dakula an pagkamarahayon mo
: sa mga may pagkatakot saimo,
: sa mga minasarig saimo.
: Ini ipinahiling mo sa atubang nin mga tawo.
20: Sa hilom mong lugar, itinatago mo sinda
: sa mga huma nin mga tawo.
: Dinadara mo sinda sa ligtas na lugar,
: harayo sa mararang dila kan mga kaiwal.
21: Pag-omawon an Kagurangnan !
: Makangangalas na ipinahiling niya sako
: an danay niyang pagkamoot,
: kan ako sinalakay siring sa syudad na napapalibotan.
22: Nagsaboot ako sa kahandalan,
: Napapaharayo ako sa saiyang atubang.
: Alagad dinangog niya an sakong inagrangay,
: kan ako maghagad saiya nin tabang.
23: Kamong mga banal, kamotan nindo an Kagurangnan !
: An mga maimbod saiyang inaataman,
: alagad pinapadusahan an mapaabaw-abaw.
24: Pagmakosog kamo; pasariga an saindong boot,
: kamo gabos na naglalaom sa Kagurangnan .