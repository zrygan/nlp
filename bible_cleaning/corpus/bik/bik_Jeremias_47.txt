1: Bago sinalakay kan hade nin Egipto an Gaza, nagtaram sako an Kagurangnan manongod sa mga Filisteo.
2: An sabi niya
: Hilinga! An katubigan nag-iitaas sa amihan
: saka magsusupay iyan arog kan nagbabahang salog.
: Malalantopan kaiyan an daga asin an gabos na yaon diyan,
: an mga syudad saka an mga tawo na nag-eerok diyan.
: Mahagad nin tabang an mga tawo;
: mapait na magtatangis an lambang nag-eerok sa kinaban.
3: Madadangog ninda an tanog kan nagdadalagan na mga kabayo,
: an kinadalkadal kan mga karwahe,
: an rinagot kan mga rweda.
: Dai na babalikan kan mga ama an saindang mga aki;
: luluyahon an saindang mga kamot.
4: Nag-abot na an panahon kan paggadan sa mga Filisteo,
: tanganing mahale an natatadang mga katabang kan Tiro saka Sidon.
: Ako, an Kagurangnan , an magadan sa mga Filisteo,
: na gabos hale sa mga baybayon nin Creta.
5: Dakulang kamondoan an nag-abot sa mga taga Gaza,
: asin dai nagkakaalo an mga taga Askelon.
: Sagkod nuarin magmomondo an mga natada sa mga Filisteo?
6: Nagkukurahaw kamo, Espada kan Kagurangnan ;
: sagkod nuarin ka manlulugad?
: Maglaog ka sa saimong sarongan,
: mag-ontok ka saka magpahingalo!
7: Alagad paano iyan magpapahingalo,
: mantang tinawan ko iyan nin gigibohon?
: Pinagbotan ko iyan na salakayon an Askelon
: saka an mga tawo na nag-eerok sa baybayon.