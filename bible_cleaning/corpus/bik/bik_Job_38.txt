1: Dangan hale sa sarong makosog na doros sinimbag nin Kagurangnan si Job
2: Siisay ka, ika na mayong naaaraman,
: na maghapot dapit sa sakong kadonongan?
3: Tumindog ka siring sa sarong lalaki
: asin simbagon mo an mga hapot ko.
4: Haen ka kan ibugtak ko an pundasyon kan kinaban?
: Kun talagang may naaaraman ka, tarami ako.
5: Siisay an nagtalaan kan kadakulaan kan kinaban?
: Siisay an nag-unat kan pansukol sa ibabaw kaiyan?
: Aram mo an mga simbag kaiyan?
6: Ano-ano an nagpupugol kan mga harigi kan daga?
: Siisay an nagbugtak kan patugmadan kan kinaban?
7: Kan kaagahon kan aldaw na idto, sarabay na nag-awit an mga bitoon,
: asin nagkurahaw sa kaogmahan an langitnon na mga linalang.
8: Siisay an nagsera kan mga trangkahan tanganing pugolon an dagat
: kan puminutok iyan sa tulak kan daga?
9: Ako an nagtahob kan dagat nin mga panganoron
: asin nagpatos kaiyan sa kadikloman.
10: Ako an nagtalaan kan kasagkoran kaiyan
: asin nagbugtak kan mga barat saka mga pintoan.
11: Sinabihan ko an dagat, Sagkod ka sana digdi, asin dai maglampas!
: Digdi maontok an saimong darakulang mga alon.
12: Sa bilog mong buhay, Job,
: nagboot ka na daw na magbanaag an sarong aldaw?
13: Pinagbotan mo na daw an banaag na pugolon an daga
: asin patalsikon an mga tampalasan sa pinagtatagoan ninda?
14: Huli sa saldang kan aldaw nahahayag an mga bulod saka mga kapantayan
: arog kan mga tiklop sa gubing,
: malinaw siring kan marka nin sarong selyo na idinoon sa laboy.
15: An saldang kan aldaw maliwanag nin marahay para sa mga tampalasan
: asin nakakapugol sainda sa paggibo nin kadahasan.
16: Nakaduman ka na daw sa mga burabod kan dagat,
: o nakalakaw sa pusod kan kairaroman?
17: Nahiling mo na daw an mga trangkahan nin kagadanan,
: o an mga trangkahan kan mahibog na kadikloman?
18: Nasabotan mo na daw an kahiwasan kan kinaban?
: Simbagon mo ako kun aram mo an gabos na ini.
19: Aram mo daw kun saen naghahale an liwanag
: asin kun ano an ginigikanan kan kadikloman?
20: Ikakatukdo mo daw sainda kun sagkod saen sinda maduman,
: o ikakabalik mo daw sinda sa saindang pinaghalean?
21: Aram mo iyan, huli ta gurang ka nang marahay
: asin yaon ka duman kan lalangon an kinaban!
22: Nakalaog ka na daw sa mga sarayan kan nyebe,
: o nahiling an mga sarayan kan uran nin yelo,
23: na sakong itinagama sa panahon nin kasakitan,
: para sa aldaw nin gera asin ralaban?
24: Nakaduman ka na daw sa sinisirangan kan aldaw,
: o sa pinaghahalean kan doros sa sirangan?
25: Siisay an nagkalot nin agihan para sa makosog na uran
: asin nin dalan para sa kikilat,
26: tanganing darahon an uran sa daga na mayo nin nag-eerok,
: sa kalangtadan na mayo nin tawo;
27: tanganing baribihon an mamara asin napapahang daga,
: tanganing magtalubo sa daga an mga doot?
28: May ama daw an uran
: o tagdo kan ambon?
29: Siisay an ina kan yelo
: asin kan saradit na yelo nin langit,
30: na nagpapatagas kan katubigan,
: asin kan ibabaw kan dagat?
31: Mabubugkos mo daw an mga kadena kan Pleiades,
: o mahahale an gakod nin Orion?
32: Mapapangenotan mo daw an mga bitoon sa lambang panahon
: o magigiyahan an Oso kaiba kan saiyang mga ogbon?
33: Aram mo daw an mga katogonan kan kalangitan?
: Magagamit mo daw iyan para sa kinaban?
34: Mapapagbotan mo daw an mga panganoron
: tanganing tahoban ka kan baha nin katubigan?
35: Masusugo mo daw an mga kikilat tanganing maglakaw sinda
: asin magsabi saimo, Andam kaming maglingkod saimo?
36: Siisay an nagbugtak nin kadonongan sa mga panganoron,
: o nagtao nin pakasabot sa mga ambon?
37: Siisay an madonong na makakabilang sa mga panganoron
: asin makakabaliktad kaini tanganing umula an uran,
38: uran na minagibo kan alpog na magin matagas na daga?
39: Makakakua ka daw nin pagkakan para sa mga leon,
: o mababasog mo daw an saindang ogbon kun sinda magkagurutom,
40: kun sinda minaukmo sa saindang mga lungib,
: o minahipa sa saindang mga tagoan?
41: Siisay an nagtataong kakanon sa uwak,
: kun nalalagalag sinda sa kakulangan nin pagkakan,
: kun minaagrangay sako an saindang mga ogbon?