1: O Dios, nadangog mi kan samong mga talinga
: sinabi samo kan samong mga ginikanan,
: an mga ginibo mo kan panahon ninda,
: kan mga aldaw na haloy nang nakaagi
2: kun paano mo pinahale an mga nasyon,
: asin pinatindog sa daga ninda an saimong banwaan;
: an ibang mga nasyon saimong pinadusahan,
: alagad an sadiri mo tinawan nin katalingkasan.
3: Bakong huli sa saindang espada napasainda an daga;
: bakong huli sa saindang kosog nakamtan an panggana;
: kundi huli sa too mong kamot asin takyag
: patin sa liwanag kan lalawogon mo;
: huli ta sinda nawilihan mo.
4: Ika an sakuyang hade asin sakuyang Dios;
: ika an nagtatao nin kapangganahan ki Jacob.
5: Huli saimo nadadaog mi an mga kaiwal,
: natitimaktimakan mi sinda huli kan saimong ngaran.
6: Dai ako minasarig sa sakuyang pana,
: o sa sakuyang espada tanganing makaligtas.
7: Alagad ilinigtas mo kami sa samong mga kaiwal;
: linibong mo an igwa nin kaanggotan samo.
8: Danay kaming mag-oomaw sa Dios,
: asin magpapasalamat saiya sagkod lamang.
9: Alagad ngunyan, kami isinikwal mo asin pinabayaan na madaog;
: an samong mga hukbo dai mo na iniibahan.
10: Pinadulag mo kami sa samong mga kaiwal;
: an mga sadiri mi saindang sinamsam.
11: Siring sa mga karnero, tinugotan mo kaming bunoon;
: iwinarak mo kami sa ibang mga nasyon.
12: Baratong ipinabakal mo an sadiri mong banwaan,
: na garo mayo nin halaga asin pakinabang.
13: Ginibo mo kaming ngingisihan kan mga kataraed nyamo;
: tinuyatuya, pinag-olog-olog kan mga nakapalibot samo.
14: Itinugot mong pagbansagan kami kan mga nasyon,
: ginibong ngingisihan sa tahaw nin katawohan.
15: Bilog na maghapon disonra an kaatubang ko,
: asin sopog an nakatahob sa lalawogon ko,
16: mantang nadadangog ko an mga paraolog-olog asin paratuya-tuya;
: mantang nahihiling ko an sakong mga kaiwal asin an mga anggot sakuya.
17: Nangyari ini samo,
: maski dai mi ika liningawan,
: maski dai mi linapas an saimong tipan.
18: Dai man nagtalikod saimo an samong puso;
: dai man kami naglihis sa saimong dalan.
19: Alagad rinonot mo kami sa tahaw nin mga lalaw na ayam,
: asin tinahoban kami kan mahibog na kadikloman.
20: Kun nalingawan mi an saimong ngaran
: asin nagsamba sa ibang mga dios-dios,
21: dai mo daw iyan maisihan,
: huli ta aram mo an mga hilom nin puso?
22: Alagad huli saimo kami ginagadan sa bilog na aldaw,
: inaarog sa mga karnerong bubunoon.
23: Magbangon ka!
: Tadaw ta nagkakatorog ka, Kagurangnan ?
: Magbangon ka! Hare kami pagsikwalan sagkod lamang.
24: Tadaw ta tinatago mo an saimong lalawogon?
: Tadaw ta linilingawan mo an samong kasakitan asin kaapihan?
25: An samong kalag natutumba sa alpog;
: an samong hawak nahuhutad sa daga.
26: Magbangon ka, madya sa pagtabang samo!
: Ligtasan kami huli kan danay mong pagkamoot.