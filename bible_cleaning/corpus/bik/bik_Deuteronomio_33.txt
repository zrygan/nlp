1: Iyo ini an mga bendisyon na ipinahayag ni Moises, an sorogoon nin Dios, sa banwaan nin Israel bago siya nagadan.
2: Naghilig hale sa Bukid nin Sinai an Kagurangnan ;
: siring sa aldaw, nagsirang siya sa Edom
: asin nagliwanag hale sa Bukid nin Paran,
: kaiba an sampolong ribong mga anghel,
: na may naglalaad na kalayo sa too niyang kamot.
3: Namomotan nin Kagurangnan an saiyang banwaan;
: an mga sadiri niya, saiyang inaataman.
: Kaya nagduduko kita sa saiyang pamitisan,
: asin nagkukuyog kan saiyang mga kabotan.
4: Nagkukuyog kita kan Togon na itinao sato ni Moises;
: an pinakamahalagang pagsadiri kan satong banwaan.
5: Nagin hade an Kagurangnan kan saiyang banwaan na Israel,
: kan magkatiripon an saindang mga tribu asin mga lider.
6: Nagsabi si Moises manongod ki Ruben
: Mabuhay logod si Ruben, dai magadan;
: dai mag-ina an saiyang mga tawohan.
7: Nagsabi si Moises manongod ki Juda
: Dangoga, an tingog ni Juda, O Kagurangnan ,
: asin isaro mo siya sa saiyang banwaan.
: Lumaban ka para saiya, O Kagurangnan ,
: asin tabangan mo siya laban sa saiyang mga kaiwal.
8: Nagsabi si Moises manongod ki Levi
: Ipinapahayag mo ki Levi an saimong kabotan sa paagi kan Urim asin Tummim.
: Binalo mo siya duman sa Massa;
: saiyang kaimbodan nahiling mo sa katubigan nin Meriba.
9: Pinaorog ka niya ki sa saiyang ama asin ina,
: ki sa mga tugang asin mga aki niya.
: Kinuyog kan mga Levita an saimong mga kabotan,
: inotob ninda an saimong tipan.
10: Huhulitan ninda an saimong banwaan na magkuyog kan saimong katogonan;
: madolot sinda nin mga atang sa ibabaw kan saimong altar.
11: O Kagurangnan , pakosoga an saindang tribu;
: akoa an gibo kan saindang mga kamot.
: Ronota an gabos nindang kaiwal, tanganing dai na makabangon sagkod pa man.
12: Nagsabi siya manongod ki Benjamin
: Siya an padangat nin Kagurangnan ;
: inaataman saka binabantayan siya nin Kagurangnan sa bilog na aldaw,
: patin nag-eerok sa saiyang kaibahan.
13: Nagsabi si Moises manongod ki Jose
: Bendisyonan logod nin Kagurangnan an saiyang daga nin uran hale sa kaitaasan,
: nin tubig hale sa kairaroman.
14: Magtao logod an saiyang daga nin mga bungang hinog sa saldang;
: magyaman sa mga bunga na ginuno sa tamang panahon.
15: Matahoban logod nin mga piling bunga an mga suanoy na kabukidan,
: asin an daing tapos na kabubuldan.
16: Mapano logod an saiyang daga kan gabos na marahay,
: benendisyonan huli kan karahayan kan Kagurangnan ,
: na nagtaram hale sa nagkakalayong tinanom.
: Makamtan logod ni Jose an mga bendisyon na ini,
: huli ta siya an lider sa saindang magturugang.
17: Igwa kan kosog nin sarong toro si Jose,
: kan mga sungay nin lalaw na toro.
: An mga sungay niya iyo an rinibo ni Manases,
: asin an sampolong rinibo ni Efraim.
: Ini an isinusuag niya sa mga banwaan,
: sagkod na makaabot sinda sa mga poro kan kinaban.
18: Nagsabi siya manongod ki Zabulon asin ki Issakar
: Mag-uswag logod si Zabulon sa saiyang negosyo sa dagat;
: magyaman logod si Issakar sa saiyang pinag-eerokan.
19: Aapodon ninda sa saindang bukid an mga dayuhan
: sa pagdolot duman nin maninigong atang.
: Kinukua ninda sa dagat an saindang yaman,
: asin sa mga baybay kan kadagatan.
20: Nagsabi si Moises manongod ki Gad
: Pag-omawon an Dios na nagpadakula kan daga ni Gad.
: Naghahalat si Gad siring sa sarong leon,
: tanganing takyag o payo saiyang ronoton.
21: Kinua niya an pinakamarahay na parte kan daga;
: kahirasan nin sarong namamayo an napasaiya.
: Kinuyog niya an mga pagboot nin Kagurangnan saka mga togon,
: kan an mga lider nin Israel magkatiripon.
22: Nagsabi si Moises manongod ki Dan
: Si Dan sarong ogbon na leon
: na naglulukso hale sa Basan.
23: Nagsabi siya manongod ki Neftali
: Benendisyonan nin Kagurangnan si Neftali, pinano kan saiyang biyaya.
: Abot sa habagat an saiyang daga magpoon sa Danaw nin Galilea.
24: Nagsabi si Moises manongod ki Asher
: Orog na paladan si Asher sa gabos na aki;
: padangaton logod siya kan saiyang mga tugang.
: Magyaman logod sa oliba an saiyang daga.
25: Mga banwa niya kudalon logod nin lansang;
: mag-erok logod siya na daing kahandalan.
26: O Israel, daing kabaing an saindong Dios,
: na nakasakay sa panganoron;
: sa kamurawayan, minahilig siya hale sa langit tanganing kamo tabangan.
27: An daing tapos na Dios an saindong erokan;
: an saiyang mga kamot an saindong kakosogan.
: Inalaw niya an kaiwal sa saindong pagdangadang,
: asin nagtaram siya na sa saindong kamot sinda magagadan.
28: Kaya an Israel nag-eerok sa katoninongan,
: sa daga na mayaman sa ani asin sa arak,
: na binabaribi kan ambon nin kalangitan.
29: Paladan ka, O Israel!
: Mayo nin arog saimo,
: banwaan na ilinigtas nin Kagurangnan .
: Siya iyo an kalasag kan saimong tabang,
: an saimong espada nin kapangganahan.
: Madolok asin makikimaherak saimo an mga kaiwal,
: alagad sinda saimong titimaktimakan.