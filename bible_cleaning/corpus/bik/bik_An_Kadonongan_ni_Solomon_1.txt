1: Kamotan nindo an hustisya, kamong mga pamayo kan daga; an Kagurangnan iyo an saindong isipon, asin hanapa nindo siya sa bilog nindong puso.
2: Huli ta makukua siya kan mga dai nagbabalo saiya; nagpapahiling siya sa mga nananarig saiya.
3: An marigsok na mga kaisipan iyo an minasiblag kan mga tawo sa Dios, asin kun binabalo an saiyang kapangyarihan, kinokondenar kaiyan an mga lolong.
4: Huli ta an kadonongan dai nanggad malaog sa sarong tawong madaya, ni maerok sa sarong oripon nin kasalan.
5: An sarong banal asin disiplinadong espiritu minadulag sa kadayaan asin sa mga lolong na kaisipan. Nasosopog iyan kun minadangadang an inhustisya.
6: An kadonongan sarong maboot na espiritu alagad dai niya patatalingkason sa padusa an sarong paralanghad sa Dios, huli ta an Dios iyo an saksi kan pinakairarom na kamatean nin tawo, an parabantay kan saiyang puso asin paradangog kan saiyang tinataram.
7: An espiritu nin Kagurangnan nakakapano sa bilog na kinaban asin siya an nagpupugol kan gabos, kaya nakakaaram siya kan gabos.
8: Kaya mayo nin siisay man na maraot an itinataram na makakaligtas saiya, asin dai mahahaloy, aakoon kan tawong iyan an matanos na padusa.
9: Sisiyasaton an mga hatol nin sarong bakong diosnon na tawo; an saiyang mga tataramon ihahayag sa Kagurangnan tanganing kondenaron an saiyang karatan.
10: Nadadangog nin Kagurangnan an gabos, maski an mga ngorob-ngorob.
11: Kaya maglikay kamo sa mayong halagang pagngorob-ngorob asin sa paglibak, huli ta mayong maraot na tataramon na dai pinapadusahan, saka an pagputik nakakaraot sa kalag.
12: Dai mo pag-alokon an kagadanan huli sa sala mong mga gibo,
13: huli ta bakong an Dios an naglalang kan kagadanan asin dai siya naoogma sa kagadanan nin siisay man na tawo.
14: Linalang niya an gabos tanganing padagos na mabuhay, asin an saiyang mga linalang gabos marahay saka dai nakakahudong; an kapangyarihan nin kagadanan dai naghahade sa daga.
15: Huli ta an katanosan mayo nin kagadanan.
16: Alagad huli sa mga tataramon asin gibo kan mga bakong diosnon na tawo, an kagadanan uminabot. Minidbid ninda siya bilang katood, asin nakipagtipan sinda saiya huli ta maninigo sinda sa kaibahan niya; kaya siya an napasainda.