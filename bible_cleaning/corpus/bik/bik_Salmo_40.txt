1: Maigot akong naglaom sa Kagurangnan ;
: kinilingan niya ako asin dinangog an sakong inagrangay.
2: Hinawas niya ako sa makatakot na kutkot;
: hale sa hararom na laboy.
: Mga bitis ko pinamugtak niya sa gapo;
: mga lakad ko saiyang pinakosog.
3: Bagong awit itinukdo niya sako,
: sarong awit nin pag-omaw sa satuyang Dios.
: Dakul an makakahiling saka matatakot,
: asin magsasarig sinda sa Kagurangnan .
4: Paladan an tawo na nagsasarig sa Kagurangnan ,
: na dai minaapil sa mapaabaw-abaw,
: sa mga nagsasamba sa mga dios-dios.
5: Dakul na ngangalasan an ginibo mo para samo,
: O Kagurangnan , na samuyang Dios;
: mayo nin makakaarog saimo!
: Magayon an mga plano mo para samo.
: Kun ako mangahas na ipahayag iyan gabos,
: sa kadaklan dai ko mauubos!
6: Mga sakripisyo saka atang dai mo minamawot;
: alagad ako tinatawan mo nin pakadangog.
: Dai mo hinahagad an tinutong na atang,
: ni an dolot para sa kasalan.
7: Dangan ako nagsabi, Uya ako;
: mga katukdoan mo para sako nasusurat sa libro.
8: O Dios ko, naoogma ako sa pag-otob kan kabotan mo;
: an saimong togon rimpos ko sa sakuyang puso.
9: Kagurangnan , sa katiriponan kan saimong banwaan,
: ipinahayag ko an marahay na bareta nin kaligtasan.
: Aram mong dai ako maontok sa pagrukyaw kaiyan.
10: An bareta nin kaligtasan dai ko tinago para sa sako lamang;
: ibinareta ko an saimong pagkamaimbod asin kaligtasan!
: Dai ko tinago sa katiriponan
: an danay mong pagkamoot asin pagkamaimbod.
11: Hare pagsayumahan sako an saimong pagkaherak, Kagurangnan .
: Ingatan logod ako kan saimong pagkamaimbod asin danay na pagkamoot.
12: Napapalibotan ako nin dai mabilang na karatan.
: Inabot na ako kan sakong mga kasalan,
: asin dai na ako nakakamaan.
: Mas dakul sinda ki sa buhok kan sakong payo,
: kaya pinanluluya an sakong puso.
13: Kagurangnan , ligtasan ako!
: Kagurangnan , paghumare sa pagtabang sako!
14: Magkasoropog logod asin magkarilibong
: an mga nagmamawot na gumadan sako.
: Magsiribog logod asin masopogan an mga nagmamawot na ako makulogan.
15: Mamungnan logod huli sa kasopogan
: an mga nagtutuyatuya sako.
16: Alagad mag-ogma logod saka maggayagaya
: an gabos na naghahanap saimo.
: An mga nagpapahalaga kan saimong kaligtasan
: danay logod na magsabi, Dakula an Kagurangnan !
17: Maluya ako saka dukha, Kagurangnan ,
: alagad dai mo linilingawan.
: Ika an sakuyang tabang asin paraligtas;
: hare paghaloy, O sakuyang Dios!