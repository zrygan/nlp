1: Dangan nagsimbag si Elifaz na Temanita
2: Maanggot ka daw Job, kun igwa nin makipag-olay saimo?
: Alagad siisay an makakatagal na dai magtaram?
3: Dakul nang tawo an saimong tinukdoan
: asin pinakosog an maluyang mga kamot.
4: An matutumba saimong pinakosog huli kan saimong mga tataramon;
: pinasarig mo an maluyang mga tuhod.
5: Alagad ika ngunyan an nasasakitan, asin dai ka nakakatagal;
: uminabot iyan saimo, asin nanluluya ka.
6: Bakong an pagkatakot mo sa Dios iyo an saimong paniwala,
: asin an saimong pagkamatanos iyo an saimong paglaom?
7: Horophoropa kun siisay an mayong sala na napahamak?
: Saen na lugar pinuho an mga matanos?
8: Siring sa sakong nahiling, an mga nag-aarado sa karatan
: asin nagtatanom nin kasakitan nag-aani man sana kaiyan.
9: Huli sa hinangos nin Dios nagagadan sinda;
: sa kosog kan saiyang kaanggotan natutunaw sinda.
10: An maraot minaungal siring sa mga leon,
: alagad pinapaontok sinda nin Dios asin rinoronot an saindang mga ngipon.
11: Arog sa mga leon na mayong nagagadan saka nakakakan,
: sinda nagagadan asin nagkakasiriblag an saindang mga ogbon.
12: Patago na dinara sako kaidto an sarong mensahe,
: na nadangog ko kan ihinghing iyan.
13: Arog sa maraot na pangatorogan,
: pinukaw kaiyan an sakong pagkatorog.
14: Natakot ako asin nagtakig; natanyog sagkod an sakong mga tolang.
15: Sarong espiritu an nag-agi sa atubangan ko;
: nagtirindog an gabos kong barahibo.
16: Nagtindog an espiritu. Sakong minaanan,
: alagad dai ko masabi kun ano idto.
: Sarong porma an nasa atubang ko; dangan hale sa
: mayong ribok na kapalibotan, sarong tingog an sakong nadangog
17: Pwede daw magin matanos an tawo sa atubang nin Dios?
: Pwede daw na an tawo magin malinig sa atubang kan saiyang Kaglalang?
18: Dai nananarig an Dios maski sa saiyang langitnon na mga sorogoon;
: nakakakua siya nin sala sa saiyang mga anghel.
19: Sa linalang pa daw na hinaman sa laboy,
: na ginibo sa alpog asin pwedeng maronot arog sa sarong mariposa?
20: Pwedeng buhay an sarong tawo pagkaaga,
: alagad bago magbanggi nagagadan na dai naaaraman.
21: Kun mawaraan nin halaga an saindang buhay,
: bakong nagagadan sinda na mayo pa giraray nin kadonongan?