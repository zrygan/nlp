1: Kan nahiling ni Jonathan na oyon saiya an mga pangyayari, nagpili siya nin mga sugo dangan ipinadara sinda sa Roma tanganing patotoohan asin padagoson an pakipagkatood sa mga Romano.
2: Nagpadara man siya nin mga surat na pareho an laog sa Esparta sagkod sa iba pang mga lugar.
3: Nagduman sa Roma an mga sinugo, asin pinalaog sinda sa kwarto kan Senado. Sinabi ninda na sinugo sinda ni Jonathan saka kan bilog na nasyon nin mga Judio tanganing bagohon an dating mga bugkos nin katoninongan sagkod pakialyansa sa Roma.
4: Tinawan sinda kan mga Romano nin mga surat na nagtatao sainda nin kapangyarihan sa lambang daga na saindang agihan, tanganing ligtas sindang makaagi sa pagbalik ninda sa daga nin Judea.
5: Ini an sarong kopya kan surat na ipinadara ni Jonathan sa mga taga Esparta
6: Hale ki Jonathan na Halangkaw na Padi, hale sa senado nin nasyon, sa mga padi asin sa bilog na banwaan nin Judea, para sa samong mga tugang sa Esparta, an samong pangongomusta.
7: Nagpadara kaidto nin surat an saindong Hade na si Arius sa samong Halangkaw na Padi na si Onias na nagsasabing magkatood an duwa nyatong nasyon, siring sa mahihiling sa kopyang ini.
8: Maogmang inako ni Onias an saindong sinugo asin inako an surat na nagpapahayag kan satong pagkaalyansa saka pagkakatood.
9: Kaya ngunyan, maski dai mi man kaipuhan an mga bagay na ini, huli ta nakukua mi an samong kosog sa mga banal na libro na pagsadiri nyamo,
10: nagsurat kami tanganing bagohon an bugkos nin pagkamagtugang saka pagkakatood nyamo saindo. Habo kaming magin dayuhan saindo, asin haloy nang panahon an nag-agi kan huring pagsurat nindo samo.
11: Sa mga nag-aging taon, sa samong mga pyesta saka iba pang maninigong mga aldaw, giniromdom mi kamo sa mga okasyon na ini kan nagdolot kami nin mga sakripisyo dangan kan kami namibi, siring sa maninigo asin dapat na gibohon nin magturugang.
12: Naoogma kami sa kabantogan nindo.
13: Alagad sunod-sunod an samong kasakitan asin pakikipaggera, huli ta sinasalakay kami kan mga nasyon sa palibot nyamo.
14: Sa panahon na ini nin gera, habo ming purisawon kamo o an arin man sa samong mga kaalyansa saka katood,
15: huli ta igwa kami kan tabang na hale sa Kagurangnan, na iyo an nagdaog kan samong mga kaiwal asin nagligtas samo sa sainda.
16: Kaya pinili nyamo si Numenio na aking lalaki ni Antioco kaiba si Antipater na aking lalaki ni Jason, dangan sinugo mi sinda sa Roma tanganing bagohon an bugkos nin pagkakatood saka pagkaalyansa sa mga Romano.
17: Pinagbotan man nyamo sinda na magdiyan saindo dara an samong mga pangongomusta asin itao saindo an surat na ini manongod sa pagbabago kan bugkos nin satong pagkamagtugang.
18: Kaya ngunyan pakisimbagon man nindo an surat na ini.
19: Ini an kopya kan surat na ipinadara ninda ki Onias
20: Hale ki Hadeng Arius nin Esparta para ki Onias na Halangkaw na Padi, an sakong pangongomusta.
21: Nakakua kami nin sarong kasuratan na nagpapahayag na an mga taga Esparta saka mga Judio magkadugo, asin an satong duwang nasyon guminikan ki Abraham.
22: Ngunyan na naaraman mi ini, suratan nindo kami manongod kan saindong kamugtakan.
23: Masurat man kami saindo sa pagpahayag na andam kaming makihiras saindo kan samong mga rogaring, sagkod mga hayop, kun andam man kamong makihiras samo kan rogaring nindo. Pinagbotan mi an samong mga sinugo na isabi ini gabos saindo.
24: Naaraman ni Jonathan na nagbalik an mga opisyal ni Demetrio tanganing salakayon siya kaiba an mas dakulang hukbo ki sa enot.
25: Habo si Jonathan na tawan sinda nin oportunidad na makalaog sa sadiri niyang teritoryo, kaya naghale siya sa Jerusalem asin sinabat sinda sa rehiyon nin Hamat.
26: Nagsugo si Jonathan nin mga espiya sa kampo kan mga kaiwal, na nag-osip saiya na nagpaplano an mga kaiwal na salakayon an mga Judio sa banggi.
27: Pagsolnop kan aldaw, pinagbotan ni Jonathan an saiyang mga soldados na mag-andam asin kuahon an saindang mga armas tanganing magin andam bilog na banggi sa anoman na oras na pagsalakay. Nagbugtak man siya nin mga bantay sa palibot kan kampo.
28: Kan maaraman kan mga kaiwal na andam para sa gera si Jonathan sagkod an saiyang mga soldados, nagkatarakot sinda asin nagdurulag. Pinabayaan ninda an inamak nindang mga kalayo.
29: Nahiling ni Jonathan saka kan saiyang mga tawohan an inamak na mga kalayo, alagad dai ninda naaraman an nangyari sagkod na nag-aga.
30: Kaya linamag sinda ni Jonathan, alagad dai niya sinda inabotan huli ta nakabalyo na sinda sa Salog nin Eleutero.
31: Dangan nagbirik si Jonathan asin sinalakay an tribu nin mga Arab na inaapod Zabadeo. Dinaog niya sinda asin sinamsaman.
32: Dangan naghale siya sa kampo asin nagduman sa Damasco saka naglibot sa bilog na rehiyon.
33: Kan panahon na idto, nagmartsa man si Simon sagkod sa Askelon asin sa mga kataraed na bantayan. Dangan nagbirik siya sa Jope asin sinakop idto,
34: huli ta naaraman niya na andam an mga taga duman na itao an bantayan sa mga lalaking sinugo ni Demetrio. Igwa siya duman nin ibinugtak na mga soldados tanganing magbantay.
35: Pakabalik ni Jonathan, tinipon niya an mga kamagurangan kan banwaan dangan sa kaibahan ninda nagplano siyang magtugdok nin mga bantayan sa Judea,
36: palangkawon an mga kudal nin Jerusalem, asin magtugdok nin sarong halangkaw na kudal tanganing isiblag sa syudad an bantayan. Kun siblag an bantayan, madidipisilan an kaiwal na bakalon o ipabakal an anoman na bagay.
37: Nagtabang an gabos sa pagpakosog kan depensa kan syudad, huli ta rumpag na an sarong kabtang kan kudal sa sirangan, sa may Kapantayan nin Kidron, asin nangangaipo man na hirahayon an kabtang na inaapod Cafenata.
38: Hinirahay man ni Simon an banwa nin Adida na nasa pamitisan kan bulod. Pinapusog niya ini dangan binugtakan nin mga trangkahan na igwa nin mga barat.
39: Nagplanong magrebelde si Trifo laban ki Hadeng Antioco tanganing siya an magin hade nin Siria.
40: Alagad natakot siya na tibaad dai mag-oyon si Jonathan sa planong ini dangan labanan siya. Kaya inandam ni Trifo an saiyang hukbo dangan nagduman sa Bet-san, sa pagmawot na bihagon si Jonathan saka gadanon.
41: Alagad nagduman man sa Bet-san si Jonathan kaiba an kwarenta mil na mga ekspertong soldados.
42: Kan mahiling ni Trifo an dakulang hukbo na kaiba ni Jonathan, natakot siyang lumaban.
43: Kaya maogmang sinabat niya si Jonathan dangan inomaw sa saiyang mga katood asin tinawan nin mga regalo. Pinagbotan man niya an saiyang mga katood sagkod mga soldados na kuyogon si Jonathan arog kan pagkuyog ninda saiya.
44: Hinapot niya si Jonathan, Tano ta pinagal mo pa an mga soldados na ini mantang dai man kita nasa gera?
45: Tano ta dai mo sinda papulion? Magpili ka nin nagkapirang tawohan na magigin kaiba mo dangan mag-iba ka sako pasiring sa Tolemaida. Itatao ko saimo an syudad, an natatada pang mga bantayan, an hukbo sagkod an gabos na opisyal. Dangan mabalik ako asin mapuli. Sa katotoohan iyan an dahelan kun tadaw ta yaon ako digdi.
46: Nagtubod saiya si Jonathan, asin sa pagsunod sa hatol ni Trifo, pinapuli niya sa Judea an saiyang mga soldados.
47: Ipinag-iba niya an tolong ribong soldados, alagad an duwang ribo iwinalat niya sa Galilea kaya sangribo na sana an nagin kaibahan niya sa paglakaw.
48: Alagad kan naglaog na sa Tolemaida si Jonathan, binaratan kan mga tawo kan syudad an mga trangkahan, dinakop siya dangan ginadan an gabos na kaibahan niya.
49: Nagpadara si Trifo nin naglalakaw saka nakakabayong mga soldados sa Galilea sagkod sa Kapantayan nin Jezreel tanganing gadanon an iba pang mga soldados ni Jonathan.
50: Naghona an hukbo nin mga Judio na nadakop asin nagadan si Jonathan sagkod an gabos niyang kairiba, kaya pinakosog ninda an boot kan lambang saro dangan padagos na nagmartsang andam sa pakilaban.
51: Kan mahiling kan nagdadangadang na hukbo kan mga kaiwal na andam an mga Judio na magadan sa pakikipaggera, nagsiribog sinda.
52: Ligtas na nakabalik sa Judea an soldados na mga Judio, alagad natakot sinda nin marahay. Nagmondo an bilog na nasyon, na naghona na gadan na si Jonathan sagkod an gabos niyang kairiba.
53: An gabos na nasyon sa palibot ninda naghingowa nang daogon sinda. Naghona sinda na mayo na nin mga lider o kaalyansa an mga Judio, asin iyo na idto an tamang panahon na ronoton sinda dangan taposon an saindang istorya.