1: Kan panahon na iyan, igwa nin sarong padi na gikan sa pamilya ni Jehoiarib na an ngaran Mattatias, na aking lalaki ni Juan saka makoapo ni Simeon. Naghale siya sa Jerusalem asin nag-erok sa Modein.
2: Si Mattatias igwa nin limang aking lalaki: si Juan na inaapod man Gaddi,
3: si Simon na inaapod man Tassi,
4: si Judas na inaapod man Maccabeo,
5: si Eleazar na inaapod man Avaran, asin si Jonathan na inaapod man Appus.
6: Kan mahiling ni Mattatias an gabos na kasalan na ginigibo sa Judea saka sa Jerusalem,
7: nagsabi siya
: Tano ta namundag pa ako tanganing mahiling an makangingirhat na mga bagay na ini,
: an pagkaraot kan sakuyang banwaan asin kan banal na syudad?
: Magpaparatukaw daw sana ako digdi na mayong nagiginibo,
: mantang pinapalibotan kan mga kaiwal an syudad
: asin an Templo napapasakamot kan mga dayuhan?
8: An Templo nakakaarog sa sarong tawo na mayo nin onra.
9: An magagayon na mga kagamitan kaiyan sinamsam asin dinara sa harayo.
: An samong kaakian ginaradan sa mga tinampo,
: asin an samong mga hoben na lalaki nagkagaradan sa espada kan mga kaiwal.
10: An syudad sinakop kan lambang nasyon nin kinaban,
: asin sinamsam an gabos niyang rogaring.
11: Hinarale an gabos niyang mga samno;
: oripon na siya ngunyan, bako nang talingkas.
12: Hilinga an satong Templo, dinigtaan kan mga pagano,
: hinubaan kan gabos niyang kamurawayan.
13: Tano ta padagos pa kitang mabuhay?
14: Sa saindang kamondoan, ginisi ni Mattatias asin kan saiyang mga aking lalaki an saindang gubing, nagsulot nin sako asin nagpadagos sa saindang labi-labing pagmondo.
15: Dangan an mga opisyal kan hade, na nagpirit sa mga tawo na lingawan an Dios, nakaabot sa banwa nin Modein tanganing piriton an mga tawo duman na mag-atang nin mga paganong sakripisyo.
16: Dakul sa mga Israelita an nagsabat sainda, kaiba si Mattatias asin an saiyang mga aking lalaki.
17: Nagsabi ki Mattatias an mga opisyal kan hade, Iginagalang ka bilang lider sa syudad na ini, asin tinatabangan ka kan saimong mga aking lalaki saka mga kadugo.
18: Tadaw ta dai ka mangenot sa paggibo kan ipinagboboot kan hade, siring kan ginibo kan gabos na pagano asin mga namamanwaan sa Judea saka kan gabos na natada sa Jerusalem? Kun gibohon mo iyan, ika asin an mga aki mong lalaki ibibilang na mga katood kan hade, asin tatawan ka nin plata, bulawan saka dakul na regalo.
19: Alagad nagsimbag si Mattatias sa makosog na tingog, Maski magkuyog sa hade asin magsunod kan saiyang pagboot an gabos na nasyon na sakop kan imperyong ini, dangan magbaya kan relihiyon kan saindang mga ginikanan,
20: alagad ako, an sakong mga aki asin mga kadugo padagos na magkukuyog kan tipan nin Dios sa samong mga ginikanan.
21: Sa tabang nin Dios dai nanggad nyamo babayaan an saiyang Katogonan o lalapason an saiyang mga pagboot.
22: Dai mi susunodon an dekreto kan hade, asin dai mi nanggad riribayan an samuyang gawe nin pagsamba.
23: Natatapos pa sanang magtaram si Mattatias kan sarong Judio an nagpaenotan, asin sa atubangan nin gabos nagdolok sa altar na yaon duman sa Modein dangan nagdolot nin sakripisyo, sa pagsunod sa pagboot kan hade.
24: Kan mahiling siya ni Mattatias, naanggot siya nin marahay. Nagtatakig sa kaanggotan na dinalagan ni Mattatias an lalaki dangan ginadan duman mismo sa altar.
25: Ginadan man niya an opisyal kan hade na nagpirit sainda na magsakripisyo, dangan rinumpag niya an altar.
26: Sa paaging ini ipinahiling ni Mattatias an saiyang lipotok na pagsunod sa Katogonan, siring kan ginibo ni Finehas kan gadanon niya si Zimri na aking lalaki ni Salu.
27: Dangan naglibot sa banwa si Mattatias na nagkukurahaw, Magsunod sako an lambang maimbod sa tipan nin Dios asin nagsusunod sa saiyang Katogonan!
28: Pakasabi kaini, siya saka an saiyang mga aking lalaki nagdurulag pasiring sa kabubuldan asin binayaan an saindang mga rogaring.
2930: Kan panahon na iyan, dakul man na mga Israelita na naghihingowang magin matanos sa atubangan nin Dios sa paagi nin pagkuyog sa Katogonan an nagpasiring sa kalangtadan tanganing duman mag-erok, kaiba an saindang mga aki, mga agom, saka mga hayop, huli kan makuring kaapihan na inagihan ninda.
31: Nakaabot tolos sa mga opisyal kan hade saka sa mga soldados na nasa bantayan sa Jerusalem an bareta na nagkapirang mga lalaki an nagkontra sa pagboot kan hade asin nagduman sa kalangtadan tanganing magtago.
32: Sarong dakulang grupo nin mga soldados an naglamag sainda sagkod na maabotan sinda. Nagkampo an mga soldados sa kahampang ninda dangan nag-andam sa pagsalakay sainda sa aldaw na Sabbath.
33: Kinurahawan ninda an mga Judio, Igwa pa nin panahon! Magruluwas na kamo dangan magsunod sa pagboot kan hade asin dai mi kamo gagadanon.
34: Dai kami maruluwas, an simbag kan mga Judio. Dai kami masunod sa pagboot kan hade, asin dai nyamo didigtaan an Sabbath.
35: Sinalakay tolos kan mga soldados an mga Judio,
36: alagad dai lamang sinda nakilaban; dai ngani lamang ninda ginapo an mga kaiwal o binugtakan nin mga olang an mga laogan kan mga lungib na saindang pinagtagoan.
37: Nagsarabi sinda, Magagadan kami gabos na malinig an konsyensya. Saksi an langit asin an daga na bakong matanos an paggadan nindo samo.
38: Kaya sinalakay sinda kan kaiwal sa aldaw na Sabbath, asin ginaradan sinda, kaiba an saindang mga agom, mga aki saka mga hayop. Sangribong tawo an nagadan.
39: Kan maaraman ini ni Mattatias asin kan saiyang mga katood, nagmondo sinda nin marahay,
40: asin nag-orolay, Kun gibohon ta an ginibo kan satong mga tugang, asin magsayuma kitang lumaban sa mga pagano sa pagdepensa kan satong buhay asin kan satong relihiyon, mapapara kita sa ibabaw nin daga.
41: Kaya nagdesisyon sinda kan aldaw na idto, na kun salakayon sinda nin siisay man sa aldaw na Sabbath, makikilaban sinda, tanganing dai sinda magadan arog kan kapwa ninda mga Judio na nagkagaradan sa mga lungib.
42: Dangan nakisumaro ki Mattatias asin sa saiyang mga katood an sarong grupo nin mga maimbod saka may pagmakulog sa nasyon na mga Judio, mga pinakamakosog asin pinakamaisog na mga lalaki sa Israel na andam na magdusay kan saindang buhay sa pagdepensa kan Katogonan.
43: Nakiayon man sainda an gabos na nagdurulag sa mga pasakit, kaya napakosog an saindang hukbo.
44: Ngunyan na igwa na sinda nin hukbo, sa saindang kaanggotan, sinalakay ninda an mga Judiong nagtalikod sa Katogonan. An mga nakadulag napiritan na magduman sa mga pagano tanganing makaligtas.
45: Si Mattatias asin an saiyang mga katood nagrilibot sa bilog na daga tanganing rumpagon an mga paganong altar,
46: asin tanganing pirit na tatakon an lambang aking lalaki na manumpongan ninda sa laog kan mga pagdolonan nin Israel.
47: Hinanap man ninda asin nakua an mga mapaabaw-abaw na mga paganong opisyal.
48: Naagaw ninda an Katogonan ni Moises sa kamot kan mga pagano saka kan saindang mga hade, asin narumpag ninda an kapangyarihan kan maraot na Hadeng si Antioco.
49: Kan madali nang magadan si Mattatias, sinabihan niya an saiyang mga aking lalaki, Iyo ini an panahon nin kadahasan asin kariribokan. Mga mapaabaw-abaw na tawo an igwa nin kapangyarihan asin ginibo ninda kitang ngingisihan.
50: Alagad kamo, mga aki ko, dapat na magin maimbod sa Katogonan asin magin andam na magpagadan sa pagdepensa kan tipan nin Dios sa satong mga ginikanan.
51: Giromdoma an ginibo kan satong mga ginikanan asin kun ano an nagibo ninda kan panahon ninda. Aroga nindo sinda asin mapapasaindo an dakulang kaomawan saka daing kataposan na kabantogan.
52: Giromdoma kun paano nagsarig si Abraham sa Kagurangnan kan binalo siya asin kun paanong nawilihan saka inako siya nin Kagurangnan.
53: Si Jose, kan panahon nin saiyang pagtios, nagkuyog sa mga pagboot nin Dios asin nagin pamayo siya nin Egipto.
54: Si Finehas na satong ginikanan, huli kan saiyang dakulang kaimbodan, nag-ako kan panuga na an saiyang mga kapagarakian danay na magigin mga padi.
55: Si Josue ginibong hukom nin Israel huli ta kinuyog niya an pagboot ni Moises.
56: Si Caleb, huli ta nagdara siya nin marahay na bareta sa komunidad, nag-ako nin kahirasan kan daga bilang premyo.
57: Si David, huli ta siya maheherakon, nagin hade asin tinugaan na an saiyang mga kapagarakian magdadanay na mga hade.
58: Si Elias, huli kan saiyang kaimbodan sa Katogonan, initaas sa langit.
59: Si Ananias, Azarias asin si Misael nakaligtas sa kalayo huli kan saindang pagtubod.
60: Si Daniel, huli ta mayong digta an saiyang ngaran, ilinigtas nin Kagurangnan sa ngoso kan mga leon.
61: Giboha nindong arogan an mga ginikanan nyatong ini, asin mahihiling nindo na dai magkukulang nin kosog an siisay man na nagsasarig sa Kagurangnan.
62: Dai kamo matakot sa mga homa nin sarong parakasala, huli ta magagadan siya asin an saiyang kamurawayan tataposon kan mga ulod na makakan kan naglalapa niyang bangkay.
63: Ngunyan pwedeng omawon siya, alagad sa aga dai na siya makukua, huli ta mabalik siya sa kabokabo asin mawawara an saiyang mga plano.
64: Alagad mga aki ko, magmaisog kamo asin magmakosog sa pagdepensa sa Katogonan, huli ta diyan kamo magkakamit nin kaomawan.
65: Madonong an tugang nindong si Simon, kaya danay na magdangog kamo saiya siring na dinadangog nindo ako kun ako nagtataram.
66: Si Judas Maccabeo sarong makosog na paralaban poon kan hoben pa siya. Siya an magigin pamayo kan hukbo asin siya an mangengenot saindo sa pakilaban sa mga kaiwal.
67: Apodon nindo an gabos na nagkukuyog kan Katogonan nin Dios na mag-ayon saindo, dangan magbalos kamo huli kan mga karatan na ginibo sa saindong banwaan.
68: Papagbayada nindo an mga pagano para sa ginibo ninda, asin danay na kuyogon nindo an Katogonan sagkod an mga hinahagad kaiyan.
69: Dangan benendisyonan ni Mattatias an saiyang mga aki asin nagadan siya.
70: Nagadan siya kan taon 146, asin ilinubong siya sa lulubngan kan saindang pamilya duman sa Modein. Nagmondo para saiya an bilog na banwaan nin Israel.