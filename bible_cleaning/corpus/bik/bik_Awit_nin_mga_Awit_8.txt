1: Mawot kong nagin tugang na lalaki taka,
: na nagsuso sa daghan nin sakong ina.
: Dangan kun manumpongan taka sa tinampo,
: mahahadokan taka asin mayo nin maanggot sako.
2: Ipag-iiba taka sa harong nin sakong ina,
: saen tutukdoan mo ako dapit sa pagkamoot.
: Tatawan taka nin masiram na arak,
: sakong arak na hale sa granada tanganing saimong inomon.
3: An wala niyang kamot nauulonan ko,
: asin nakukugos ako kan saiyang too.
4: Magsumpa kamo, mga babae nin Jerusalem,
: na dai nindo oontokon an samong pagkamoot.
5: Siisay ining nagdadangadang hale sa kalangtadan,
: na nakasandig sa saiyang namomotan?
: Sa irarom nin kahoy na mansanas pinukaw taka,
: sa lugar na namundagan mo.
6: Giboha akong sarong tanda sa saimong puso,
: sarong tanda sa saimong braso;
: huli ta an pagkamoot siring kakosog sa kagadanan,
: an pag-imon makuri siring sa lulubngan.
: An mga kikilat kaiyan gabos kikilat nin kalayo,
: sarong nagkakarabang kalayo.
7: An laad nin pagkamoot dai mapapalsok kan katubigan,
: ni malalamos nin mga baha.
: Alagad kun baloon nin sarong lalaki na bakalon an pagkamoot nin kwarta,
: pagtuyatuya an saiyang makukua.
8: Igwa kaming sadit na tugang na babae,
: asin sadit pa an saiyang mga suso.
: Ano an magigibo mi para saiya
: sa aldaw na igwa na nin hoben na lalaking boot mag-agom saiya?
9: Kun siya sarong kudal,
: itutugdok mi siya nin sarong toreng plata.
: Alagad kun siya sarong trangkahan,
: tatahoban mi siya nin mga tablang sedro.
10: Ako sarong kudal,
: asin an sakong mga suso iyo an mga tore kaiyan.
: Nakakaaram an sakong namomotan na sa kaibahan niya
: nakakanumpong ako nin kaogmahan asin katoninongan.
11: Igwa si Solomon nin ubasan
: sa lugar na inaapod Baal-hamon.
: Inaarkila iyan saiya kan mga paraoma;
: an lambang saro minabayad nin sangribong pedaso nin plata.
12: An sakong ubasan, an sadiri ko, para sako sana;
: ika, O Solomon, saimo na an sangribong pedaso nin plata,
: asin kamong mga paraoma, an dos syentos bilang saindong kahirasan.
13: Padangogan sako an saimong tingog hale sa tatamnan, sakong namomotan;
: an sakong mga kairiba naghahalat sa pagdangog kan saimong pagtaram.
14: Madya, sakong namomotan, maghidali ka siring sa usa,
: siring sa ogbon na usa sa kabukidan, saen nagtatalubo an mga pahamot.