1: Aram mo daw kun nuarin namumundag an lalaw na mga kanding?
: Namasdan mo na daw an pag-ogbon kan usa?
2: Aram mo daw kun pirang bulan an saindang pagbados,
: asin an panahon nin saindang pag-ogbon?
3: Aram mo daw kun nuarin sinda malukmo
: asin mamumundagan kan saindang ogbon?
4: Nagigin makosog an saindang mga ogbon, nagdadarakula sinda sa kaawagan;
: minaralakaw sinda, asin dai na minabaralik sa saindang magurang.
5: Siisay an nagtao sa lalaw na asno kan saiyang katalingkasan?
: Siisay an naghubad kan mga gapos kan asnong marikas,
6: na tinawan ko kan kalangtadan nganing magin saiyang harong,
: asin kan maasin na daga nganing magin saiyang erokan?
7: Minaharayo siya sa maribok na mga syudad;
: dai niya nadadangog an kinurahaw kan mga paraalaw.
8: Linilibot niya an kabukidan bilang saiyang pasabsaban,
: asin hinahanap niya an lambang berdeng bagay nganing saiyang makakan.
9: An lalaw na baka boot daw na maglingkod saimo?
: Papalihison daw niya an sarong banggi sa saimong kwadra?
10: Magagakodan mo daw siya tanganing mag-arado,
: o susurodon daw niya an saimong mga oma?
11: Magsasarig ka daw saiya huli ta makosog siya,
: asin ipapaniwala mo daw saiya an saimong magabat na trabaho?
12: Minatubod ka daw saiya na mabalik siya,
: asin na dadarahon niya hale sa saimong ginikan an saimong trigo?
13: Marikas an pagkampay kan mga pakpak kan ostrits;
: alagad dai iyan nakakalayog arog kan talaod.
14: Huli ta binabayaan niya sa daga an saiyang mga sugok
: asin pinapainitan iyan sa ibabaw kan daga.
15: Dai niya iniisip na pwede ining maronot nin sarong bitis,
: asin matimakan kan mga lalaw na hayop.
16: Pinagmamakurihan niya an saiyang mga ogbon na garong bako saiya an mga ini;
: maski masayang an saiyang kapagalan, alagad dai siya natatakot;
17: huli ta ginibo ko na malingawan niya an kadonongan,
: asin dai ko siya tinawan nin pakasabot.
18: Alagad kun minapoon siyang magdalagan,
: nginingisihan niya an kabayo asin an nakalunad diyan.
19: Job, ika daw an nagtao nin kosog sa kabayo?
: Ika daw an nagtao nin haralabang buhok sa saiyang liog?
20: Ika daw an nagpapalukso saiya siring sa doron?
: Nakakatakot an pinugrot kan saiyang ngoso.
21: Sa bilog niyang kosog minadalagan siya pasiring sa ralaban.
22: Nginingisihan niya an takot
: asin dai nanluluya an saiyang boot; mayo nin espada na nakakapasibog saiya.
23: Sa ibabaw niya nagkakarantog an lalagan nin mga bosog,
: an nagsisilyab na garod asin an bodyak.
24: Marikas siyang nagdadalagan na haros halonon an daga;
: dai siya napapatoninong sa tanog kan trompeta.
25: Minapugrot siya sa pagtanog kan trompeta.
: Harayo pa napaparong na niya an gera,
: saka nadadangog an ribok asin an mga pagboot kan mga opisyal.
26: Huli daw sa saimong kadonongan kaya nakakalayog an lawin,
: asin nakakaunat kan saiyang pakpak pasiring sa habagat?
27: Sa pagboot mo daw kaya minaitaas an agila
: asin minagibo nin salagan sa halangkaw na kabukidan?
28: Minaerok siya sa gapo asin minagibo kan saiyang harong
: sa mapapanas na alitoktok nin mga bukid.
29: Hale duman minamasdan niya an saiyang magigin biktima;
: harayo pa nahihiling na iyan kan saiyang mga mata.
30: Nagsosopsop kan dugo an mga siwo niya
: asin kun haen an mga gadan, yaon siya.