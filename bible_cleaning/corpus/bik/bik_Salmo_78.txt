1: Banwaan ko, dangoga an sakong katukdoan,
: asin hinanyoga an sakong itataram.
2: Bubuksan ko an sakong ngoso sa parabola,
: asin ipapahayag ko an mga kasuanoy na kasabihan,
3: mga bagay na satong nadangog asin nanodan,
: mga bagay na sinabi sato kan satong mga magurang.
4: Dai ta iyan tatagoon sa satong kaakian;
: kundi isasabi ta sa masunod na henerasyon
: an mga ngangalasan na ginibo nin Kagurangnan ,
: siring man an saiyang kosog asin kapangyarihan.
5: Tinawan niya nin mga togon an banwaan nin Israel;
: nin mga pagboot an kapagarakian ni Jacob.
: Pinagbotan niya an satong mga ginikanan
: na itukdo an saiyang mga togon sa saindang kaakian,
6: tanganing manodan iyan kan masunod na henerasyon
: na iyo man an matukdo kaiyan sa saindang kaakian;
7: tanganing ibugtak ninda an saindang paglaom sa Dios,
: asin dai malingawan an saiyang ginibo,
: kundi padagos na otobon an saiyang katogonan;
8: asin tanganing dai sinda makaarog sa saindang mga ginikanan,
: na sarong matumang asin bakong makinuyog na banwaan;
: banwaan na bakong masarig an pagtubod sa Dios
: asin dai nagdanay na maimbod sa saiya.
9: An mga Efraimita, na armado nin mga pana,
: nagdurulag sa aldaw nin ralaban.
10: Dai ninda inotob an saindang tipan sa Dios;
: dai sinda naglakaw sa dalan nin saiyang mga togon.
11: Nalingawan ninda an saiyang mga ginibo,
: an mga milagro na ipinahiling niya sainda.
12: Sa atubang kan saindang mga ginikanan,
: ginibo nin Dios an saiyang mga ngangalasan
: sa Egipto, sa kapatagan nin Zoan.
13: Binanga niya an dagat asin duman sinda pinalakaw;
: pinatindog niya an katubigan siring sa mga lanob.
14: Kun aldaw, pinapangenotan niya sinda sa paagi nin panganoron;
: asin sa bilog na banggi, sa paagi nin kalayo.
15: Binanga niya an mga gapo sa kalangtadan
: dangan tinawan sinda nin tubig hale sa kairaroman.
16: Hale sa gapo, pinaluwas niya an burabod,
: dangan pinabulos an tubig siring sa sarong salog.
17: Alagad nagpadagos sinda sa pagkasala sa Dios;
: duman sa desyerto nagtumang sinda sa Kahorohalangkawe.
18: Tuyong binalo ninda an Dios
: sa paagi nin paghagad kan kakanon na saindang minawot.
19: Nagtaram sinda tumang sa Dios asin nagsabi,
: Makakatao daw an Dios nin kakanon sa desyerto?
20: Totoo nanggad na binadulan niya an gapo
: asin nagbulos an tubig na garo burabod,
: alagad pwede daw niyang tawan nin tinapay saka karne an saiyang banwaan?
21: Kaya naanggot an Kagurangnan kan madangog niya sinda;
: sarong kalayo an naglaad tumang ki Jacob,
: asin nagdakula an saiyang kaanggotan tumang ki Israel,
22: huli ta mayo sindang pagtubod sa saiya
: asin dai nagsarig sa saiyang nakakaligtas na kapangyarihan.
23: Alagad pinagbotan niya an kalangitan sa itaas
: asin nabuksan an mga pintoan nin langit;
24: pinauranan niya sinda nin manna na saindang makakakan,
: asin tinawan sinda kan langitnon na pagkakan.
25: Nagkakan an mga tawo kan tinapay kan mga anghel;
: tinawan sinda nin Dios kan kakanon na saindang kaipuhan.
26: Pinahuyop-huyop niya an doros sa sirangan,
: asin huli kan saiyang kapangyarihan
: pinakosog niya an doros sa habagat;
27: an saiyang banwaan pinauranan niya nin mga gamgam,
: na arog sa baybay nin dagat sa bilang;
28: pinahugpa niya an mga ini sa tahaw kan saindang kampo,
: sa palibot kan saindang mga tolda.
29: Kaya nagkarakan an mga tawo asin nagkabarasog;
: tinawan sinda nin Dios kan saindang kaipuhan.
30: Alagad dai pa ngani sinda nagkakabarasog,
: mantang nagkakarakan pa sinda,
31: naanggot sainda an Dios
: asin ginadan an saindang makokosog na kalalakihan,
: an mga pinakamarahay na hoben nin Israel.
32: Alagad padagos pa giraray sa pagkasala an mga tawo;
: dai sinda nagsarig saiya maski naggibo siya nin mga ngangalasan.
33: Kaya tinapos niya an saindang mga aldaw siring sa sarong hinangos;
: tinapos niya an saindang mga taon sa takot.
34: Kan gadanon niya an nagkapira sainda,
: nagbalik saiya an mga natadang buhay;
: nagbakle asin tudok sa puso na namibi saiya.
35: Nagiromdoman ninda na an Dios iyo an saindang parasurog,
: na an Kahorohalangkaweng Dios iyo an saindang kagtubos.
36: Alagad gabos kaputikan an saindang sinabi;
: an saindang itinaram bakong tudok sa boot.
37: An saindang puso bakong dayupot sa saiya;
: bako sindang maimbod sa saiyang tipan.
38: Alagad maheherakon an Dios sa saiyang banwaan.
: Pinatawad niya an saindang kasalan
: asin dai niya sinda ginadan.
: Dakul na beses niyang pinugolan an saiyang kaanggotan,
: asin dai niya pinukaw an saiyang labi-labing kaanggotan.
39: Nagiromdoman niyang sinda mga tawo sana,
: garo doros na minaagi dangan nawawara.
40: Pirang beses sindang nagrebelde tumang saiya sa desyerto;
: pirang beses ninda siyang pinamondo!
41: Dakul na beses binalo ninda an Dios,
: asin pinaanggot an Banal na Dios nin Israel.
42: Liningawan ninda an dakula niyang kapangyarihan,
: asin an aldaw kan tuboson niya sinda sa mga kaiwal;
43: kan gibohon niya an saiyang mga ngangalasan sa Egipto,
: an saiyang mga milagro sa kapatagan nin Zoan.
44: Ginibo niyang dugo an mga salog,
: kaya nawaran nin tubig na maiinom an mga Egipcio.
45: Pinadarahan niya sinda nin mga langaw, tanganing pasakitan sinda;
: mga talapang tanganing raoton an daga.
46: Nagpadara siya nin mga ulod tanganing kakanon an saindang mga tinanom;
: mga doron tanganing raoton an bunga kan saindang kapagalan.
47: Ginadan niya an saindang mga ubas huli sa uran nin yelo;
: an saindang mga kahoy na sikomoro huli sa lipot.
48: Ginadan niya an saindang mga baka huli sa uran nin yelo;
: an saindang mga hayop huli sa kikilat.
49: Binutasan niya sainda an saiyang dakulang kaanggotan, kabaldian asin kakurihan,
: na naghugpa bilang mga anghel nin kagadanan.
50: Dai niya pinugol an saiyang kaanggotan;
: dai niya ilinigtas an saindang buhay,
: kundi huli sa peste, sinda saiyang ginadan.
51: Ginadan niya an mga matuang aking lalaki
: kan gabos na pamilya nin Egipto.
52: Dangan siring sa sarong pastor, pinangenotan niya an saiyang banwaan
: asin dinara sa desyerto.
53: Matiwasay niya sindang dinara, kaya dai sinda nagkatarakot;
: alagad tinahoban kan dagat an saindang mga kaiwal.
54: Dinara niya sinda sa saiyang banal na daga,
: sa kabukidan na saiyang sinakop.
55: Pinahale niya sa daga an mga nag-eerok duman, mantang nagdadangadang an saiyang banwaan;
: binanga niya an saindang daga sa mga tribu nin Israel
: asin itinao sa mga Israelita an saindang mga harong.
56: Alagad binalo ninda asin tinumangan an Kahorohalangkaweng Dios,
: asin dai ninda kinuyog an saiyang mga togon,
57: kundi nagtumang sinda asin dai nagin maimbod siring kan saindang mga magurang;
: dai sinda masasarigan siring sa tikong pana.
58: Pinaanggot siya ninda huli kan saindang mga paganong altar;
: pinaimon siya ninda huli kan saindang mga dios-dios.
59: Naanggot an Dios kan mahiling iyan,
: kaya isinikwal niya an saiyang banwaan.
60: Binayaan niya an saiyang tolda sa Shilo,
: an tolda na saiyang pinag-erokan kaiba kan mga tawo.
61: Itinugot niyang masakop kan satong mga kaiwal an Kaban nin Tipan,
: an tanda kan saiyang kapangyarihan asin kamurawayan.
62: Naanggot siya sa sadiri niyang banwaan
: asin itinugot niyang gadanon sinda kan saindang mga kaiwal.
63: An saindang mga hoben na lalaki nagadan sa gera,
: asin mayo nin nag-agom sa saindang mga daraga.
64: Huli sa espada, an saindang mga padi nagkagaradan;
: asin an saindang mga balo dai nakapanambitan.
65: Dangan nagmata an Kagurangnan , na garo nagkatorog;
: arog sa sarong makosog na lalaking nagkukurahaw huli sa arak.
66: Pinasibog niya an saiyang mga kaiwal;
: sinopog niya sinda sagkod lamang.
67: Isinikwal niya an kapagarakian ni Jose;
: dai niya pinili an tribu ni Efraim;
68: kundi saiyang pinili an tribu ni Juda
: asin an Bukid nin Sion, na saiyang namomotan.
69: Duman niya itinugdok an saiyang Templo
: arog kan harong niya sa langit;
: pinakosog niya iyan arog kan daga,
: na saiyang pinamugtak sagkod lamang.
70: Pinili niya si David na saiyang sorogoon;
: kinua niya ini hale sa mga pasabsaban,
71: hale sa pag-ataman kan saiyang mga hayop,
: tanganing magin pastor ni Jacob na saiyang banwaan,
: nin Israel na saiyang pamana.
72: Inataman sinda ni David sa katanosan nin saiyang puso;
: may kakayahan na pinangenotan niya sinda.