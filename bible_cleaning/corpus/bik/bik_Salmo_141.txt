1: Nag-aapod ako saimo, Kagurangnan ,
: paghumare sa pagtabang sako!
: Dangoga ako kun minaapod ako saimo!
2: Akoon mo an sakong pamibi siring sa insenso;
: asin an initaas kong mga kamot bilang pamangging atang.
3: Kagurangnan , bugtakan mo nin bantay an sakuyang ngoso;
: bantayan mo an pintoan nin sakuyang ngabil.
4: Likayan an puso ko sa anoman na maraot
: asin sa paggibo nin mga karatan,
: kaiba kan mga paragibo nin kasombikalan.
: Hare ako pagpaayona sa saindang mga pyesta.
5: Pwede akong padusahan o sagweon nin tawong matanos sa pagkaherak;
: alagad dai ako maako nin kaomawan sa kamot kan tampalasan,
: huli ta danay akong namimibi tumang sa saindang karatan.
6: Kun itao na sinda sa mga mapadusa sainda,
: dangan ninda masasabotan na totoo an tataramon nin Kagurangnan .
7: Siring sa kahoy na tinitiak asin binabaak,
: an saindang mga tolang iwawarak sa ngoso kan Sheol.
8: Alagad itinitingkalag ko an sakong mga mata sa saimo, O Kagurangnan Dios ,
: sa saimo ako minapaili; hare ako pagpabayae na mayong masasarigan.
9: Likayan ako sa siod na inandam ninda para sako;
: asin man sa mga litag kan mga naggigibo nin maraot.
10: An mga tampalasan mahulog logod sa litag na saindang inandam,
: mantang ako padagos sa sakong paglakaw.