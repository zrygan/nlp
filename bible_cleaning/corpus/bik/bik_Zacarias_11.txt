1: Bukasi an saimong mga pintoan, Lebanon,
: tanganing masulo kan kalayo an saimong mga kahoy na sedro!
2: Paghibi asin paghaya, mga kahoy na sipres
: nagkaturumba na an mga sedro;
: nagkararaot na an mamuraway na mga kahoy na idto!
: Paghibi asin paghaya, mga hamurawon nin Basan
: purotol na an kakahoyan sa mahibog na kadlagan!
3: Naghihibi an mga pamayo sa kamondoan;
: mayo na an saindang kamurawayan!
: Dangoga an ungal kan mga leon;
: raot na an erokan nindang kadlagan sa may Salog nin Jordan!
4: Tinaraman ako nin Kagurangnan na sakong Dios, Magin pastor ka kan mga karnero na bubunoon.
5: Ginagadan sinda kan saindang mga kagsadiri asin an mga ini dai napapadusahan. Ipinapabakal ninda an karne dangan minasabi sinda, Pag-omawon an Kagurangnan ! Mayaman na kami! Maski an nagpapastor sainda dai naheherak sa sainda.
6: Nagtaram an Kagurangnan , Dai na ako maheherak sa kiisay man sa kinaban. Ako mismo an mabugtak kan gabos na banwaan sa kapangyarihan kan saindang mga pamayo. An mga pamayong ini an maraot kan kinaban, asin dai ko iyan ililigtas sa saindang kapangyarihan.
7: Inalok ako kan mga tawong nagbabakal saka nagpapabakal nin karnero, kaya nagin pastor ako kan mga karnero na bubunoon. Nagkua ako nin duwang sugkod; an saro inapod kong Biyaya asin an ikaduwa inapod kong, Pagkasararo. Dangan inataman ko an mga karnero.
8: Nauyam ako sa tolo pang pastor, na naoongis sako, asin ginadan ko sinda sa laog nin saro sanang bulan.
9: Dangan sinabihan ko an mga karnero, Habo na akong magin pastor nindo. Pabayae nindong magadan an magagadanon. Pabayae nindong maronot an maroronoton. An mga matada pabayae nindong maggaradanan.
10: Pakatapos kinua ko an sugkod na inapod kong Biyaya dangan binari ko, tanganing mawaraan nin halaga an tipan na ginibo nin Kagurangnan sa gabos na nasyon.
11: Kaya nawaraan nin halaga an tipan kan aldaw na idto. An mga nagbabakal saka nagpapabakal nin karnero naghihiling sako, asin aram ninda na nagtataram an Kagurangnan huli sa mga ginibo ko.
12: Sinabihan ko sinda, Kun boot nindo, itao nindo sako an sweldo ko; alagad kun habo kamo, saindo na. Kaya binayadan ninda ako nin treyntang pedaso nin plata bilang sweldo ko.
13: Tinaraman ako nin Kagurangnan , Bugtakan an kwarta sa kaban nin yaman kan Templo. Kaya dinara ko an treyntang pedaso nin plataan dakulang halaga na ibinayad ninda sakoasin ibinugtak ko sa kaban nin yaman kan Templo.
14: Dangan binari ko an ikaduwang sugkod, an inapod kong Pagkasararo, asin nawara an pagkasararo kan mga taga Juda saka kan mga taga Israel.
15: Dangan tinaraman ako nin Kagurangnan , Magin saro kang pastor giraray, alagad ngunyan, sarong pastor na mayong halaga.
16: Nagbugtak ako nin sarong pastor na mamamahala kan sakong mga karnero, alagad dai niya tinatabangan an karnero na nasa kapahamakan; dai man niya hinahanap an nawara, o binobolong an nalugadan, o pinapakakan an mga natada. Kundi kinakakan niya an karne kan pinakamatabang karnero asin hinahale niya an mga kuku kaini.
17: Herak man sa mayong halagang pastor na idto! Pinabayaan niya an saiyang mga karnero. Roronoton nanggad nin gera an saiyang kapangyarihan. Mawawaraan nin kosog an saiyang kamot, asin mabubuta an too niyang mata.