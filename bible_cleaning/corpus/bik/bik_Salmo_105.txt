1: Magpasalamat kamo sa Kagurangnan ,
: mag-apod sa saiyang ngaran;
: irukyaw nindo an saiyang mga gibo sa mga banwaan.
2: Awiton nindo an awit nin pag-omaw sa saiya;
: ibareta an gabos na ngangalasan na ginibo niya.
3: Magmuraway kita sa banal niyang ngaran;
: mag-ogma an mga pusong naghahanap sa Kagurangnan .
4: Hanapa nindo an Kagurangnan asin an saiyang tabang;
: danay na sambahon nindo siya.
56: Kamong kapagarakian ni Abraham na sorogoon nin Dios;
: kamong kapagarakian ni Jacob na saiyang pinili;
: giromdomon nindo an mga ginibo niyang ngangalasan,
: an mga milagro, asin an mga itinaram niyang mga sentensya.
7: Siya an Kagurangnan na satuyang Dios;
: an mga pagboot niya para sa bilog na kinaban.
8: An saiyang tipan ginigiromdom niya sagkod pa man,
: an saiyang panuga para sa rinibong henerasyon;
9: tipan na ginibo niya ki Abraham,
: panuga na isinumpa niya ki Isaac,
10: na pinatotoohan niya ki Jacob bilang sarong togon,
: asin ki Israel bilang daing kataposan na tipan.
11: Nagtaram siya, Itatao ko saimo an daga nin Canaan,
: bilang sadiri mong kahirasan.
12: An banwaan nin Dios dikit pa sana kaidto sa bilang,
: sinda mga dayuhan sa daga nin Canaan.
13: Nakaabot sinda sa manlaen-laen na nasyon
: asin sa manlaen-laen na kahadean.
14: Alagad dai nagtugot an Dios na igwang mag-api sainda;
: an mga hade saiyang pinatanidan huli sainda.
15: Nagtaram siya, Dai nindo pagdutaan an sakong mga linahidan;
: an sakong mga propeta dai nindo pagkulogan.
16: Sa Canaan, gutom an ipinadara nin Kagurangnan ;
: hinale niya an gabos nindang pagkakan.
17: Alagad sarong lalaki an pinaenot niya sainda,
: si Jose na ipinabakal bilang oripon.
18: An saiyang mga bitis kinadenahan,
: an saiyang liog binugtakan nin kwelyong lansang,
19: sagkod na naotob an saiyang sinabi,
: na pinatotoohan kan tataramon nin Kagurangnan .
20: Nagboot an hade asin siya pinaluwas;
: pinatalingkas siya kan hade nin mga nasyon.
21: Ginibo siyang kagurangnan nin saiyang harong
: asin parapamahala kan gabos niyang rogaring;
22: igwa siya nin kapangyarihan sa mga opisyal kan hade
: asin deretso na magtukdo sa saiyang mga parahatol.
23: Dangan nagpasiring si Jacob sa Egipto asin nag-erok duman.
24: Pinadakul nin Kagurangnan an saiyang banwaan,
: asin orog na pinakosog ki sa saindang mga kaiwal.
25: Pinangagin niyang kaongisan kan mga Egipcio an saiyang banwaan,
: asin dayaon an saiyang mga sorogoon.
26: Dangan sinugo niya si Moises na saiyang sorogoon,
: asin si Aaron na saiyang pinili.
27: Mga ngangalasan nin Dios asin mga milagro
: ipinahiling ninda sa daga nin Egipto.
28: Ipinadara nin Dios sa daga an diklom
: alagad dai ninda tinubod
: an saiyang tataramon.
29: Pinangagin niyang dugo an mga katubigan
: asin ginadan an mga sira duman.
30: Napano nin talapang an daga kan mga Egipcio,
: sagkod an mga kwarto kan saindang hade.
31: Nagboot an Dios, asin nag-abot an mga langaw;
: mga noknok nakapano sa bilog na daga.
32: Embes na uran, yelo asin kikilat
: an ipinadara niya sa saindang daga.
33: Rinaot niya an saindang mga ubasan saka mga kahoy na higera;
: gabos na kahoy saiyang rinonot.
34: Nagboot siya, asin an mga doron duminatong,
: mga doron na dai mabilang sa kadakulan.
35: Rinaot kan mga doron an gabos na tinanom
: asin kinakan an mga bunga kan saindang daga.
36: Ginadan niya an matuang aking lalaki
: kan gabos na pamilya sa Egipto.
37: Dangan ilinuwas niya an mga Israelita;
: dara ninda plata asin bulawan,
: gabos sinda mababaskog asin makokosog.
38: Nag-orogma an mga Egipcio kan sinda naghale
: huli ta inabotan sinda gabos nin takot.
39: Nagbugtak siya nin sarong panganoron bilang pantahob,
: asin kalayo nganing magtao nin liwanag kun banggi.
40: Naghagad sinda, asin an Dios nagpadara nin mga pugo;
: tinawan niya sinda nin dakul na tinapay hale sa langit.
41: Binuksan niya an sarong gapo, asin nagbulos an tubig,
: garo salog na nagbulos sa desyerto.
42: Huli ta nagiromdoman niya an banal niyang panuga
: ki Abraham na saiyang sorogoon.
43: Kaya ilinuwas niya an saiyang piniling banwaan,
: nag-awit sinda asin nagkurahaw sa kaogmahan.
44: Itinao niya sainda an daga nin ibang nasyon;
: asin kinua ninda an bunga kan pinagalan nin ibang mga tawo.
45: Tanganing otobon ninda an saiyang kabotan
: asin kuyogon an saiyang mga katogonan.
: Omawon an Kagurangnan !