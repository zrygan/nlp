1: Pano nin magagayon na tataramon, an sakong isip,
: mantang ginigibo ko an awit na ini para sa hade.
: Siring sa pluma nin sarong marahay na parasurat,
: an sakong dila andam sa pagsabi nin sarong tula.
2: Ika an pinakagwapo sa mga kalalakihan;
: ika sarong marahay na parataram;
: kaya benebendisyonan ka nin Dios sagkod lamang.
3: Ihagkos mo an saimong espada, O mapangyaring hade;
: mamuraway ka asin mapangyari.
4: Sa saimong kamurawayan lumuwas kang mapanggana
: sa pagsurog sa katotoohan asin sa katanosan!
: Mga dakulang panggana makakamtan mo huli kan saimong kosog!
5: Mapapanas an saimong mga bosog
: sa puso kan saimong mga kaiwal minatama;
: an mga nasyon nagkakaturumba sa saimong pamitisan.
6: An banal mong trono
: magdadanay sagkod lamang.
: Setro nin katanosan an setro nin saimong kahadean;
7: namomoot ka sa katanosan asin naoongis sa karatan.
: Kaya linahidan ka nin Dios, na saimong Dios,
: kan lana nin kaogmahan orog ki sa ibang mga hade.
8: An saimong mga gubing namamarong nin mira, aloe asin kasia;
: rinaranga ka kan mga musiko sa mga palasyong marpil.
9: Mga aking daraga nin mga hade kabilang sa mga ginagalangan na babae sa saimong palasyo;
: nakatindog sa too mo an reyna,
: pinakamarahay na bulawan an sulot niya.
10: Nobya kan hade, hinanyoga an sakong sasabihon
: lingawan mo an saimong banwaan asin an saimong mga kadugo.
11: Mamawoton kan hade an saimong kagayonan;
: siya an saimong kagurangnan, kaya kuyogon mo siya.
12: Mga taga Tiro madara saimo nin mga regalo;
: mga tawong mayaman magmamawot na mawilihan mo.
13: Nasa palasyo an prinsesaanong gayon niya!
: Ginibo hale sa torsidong bulawan an gubing niya.
14: Sulot an gubing na manlaen-laen an kolor,
: an prinsesa inaatubang sa hade,
: kaiba an mga abay na daraga na nagsusunod saiya.
15: Maogma sinda asin magayagaya,
: mantang dinadara asin ilinalaog sa palasyo kan hade.
16: Sakong hade, magkakaigwa ka nin dakul na aking lalaki,
: na masalihid bilang mga hade sa mga ginikanan mo,
: asin gigibohon mo sindang mga pamayo sa bilog na daga.
17: Bubuhayon kan sakong awit an saimong dangog sagkod pa man;
: oomawon ka nin mga banwaan sa panahon na daing kasagkoran.