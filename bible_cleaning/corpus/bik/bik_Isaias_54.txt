1: Jerusalem, kaidto siring ka sa babaeng mayo nin aki,
: alagad pwede ka nang mag-awit ngunyan asin magkurahaw sa kaogmahan.
: Huli ta magkakaigwa ka na nin dakul na kaakian
: ki sa babaeng igwa nin agom!
2: Padakulaa an tolda na saimong pinag-eerokan;
: sugponi an mga lubid asin pakosoga an mga taldok kaiyan!
3: Huli ta papadakulaon mo an saimong daga sa gabos na direksyon;
: makukua giraray kan saimong namamanwaan
: an daga na sinakop kan ibang nasyon.
: Mapapano nin tawo an mga syudad na mayo nin nag-eerok ngunyan.
4: Dai ka matakotdai ka na masosopgan giraray;
: dai ka na mawawaraan nin onra.
: Malilingawan mo nang dai ka nagin maimbod sa agom kan ika hoben pa.
: Malilingawan mo an makuring kapongawan bilang sarong balo.
5: An saimong Kaglalang magigin siring sa agom mo
: Kagurangnan nin mga hukbo an saiyang ngaran.
: Ililigtas ka kan banal na Dios nin Israel
: siya an kagsakop kan bilog na kinaban.
6: Israel, nakakaarog ka sa sarong hoben na agom,
: na binayaan kan saiyang agom asin nagmomondo nin makuri.
: Alagad inaapod ka giraray nin Kagurangnan na nagsasabi
7: Sa kadikit na panahon binayaan taka;
: sa dakulang pagkamoot kukuahon taka.
8: Sa kaanggotan tinalikodan taka sa kadikit na panahon,
: alagad ipapahiling ko saimo an sakong pagkamoot sagkod pa man.
: Iyan an sinasabi nin Kagurangnan na nagliligtas saimo.
9: Kan panahon ni Noe ako nanuga
: na dai na nanggad magkakaigwa nin baha sa daga.
: Ngunyan nanunuga ako na dai na nanggad ako maaanggot saimo;
: dai ko na ika papadusahan.
10: Pwedeng magkaroronot an kabukidan saka kabubuldan,
: alagad an sakong pagkamoot saimo dai magkakaigwa nin kataposan;
: an sakong panuga na katoninongan ootobon ko sagkod lamang.
: Iyan an sinasabi nin Kagurangnan na namomoot saimo.
11: Nagsasabi an Kagurangnan ,
: O Jerusalem, nagtitios, makaheherak, asin mayong karangahan na syudad,
: papupusogon ko giraray an saimong mga pundasyon
: asin mahalagang bato an sakong gagamiton.
12: Mga rubi an gagamiton ko sa pagpatindog kan saimong mga tore,
: mga karbungko kan saimong mga trangkahan,
: mahalagang mga bato kan kudal na nakapalibot saimo.
13: Ako mismo an matukdo sa saimong mga namamanwaan,
: asin an matao nin kauswagan saka katoninongan.
14: Papakosogon ka kan hustisya asin katanosan.
: Magigin ligtas ka sa nang-aapi asin sa takot.
15: Kun may magsalakay saimo
: iyan bakong kabotan ko; madadaog an siisay man
: na makikilaban saimo.
16: Ako an naglalalang kan panday,
: na nagmamakot nin kalayo dangan minagibo nin mga armas.
: Ako man an naglalalang kan soldados,
: na naggagamit kan mga armas nganing manggadan.
17: Alagad mayo nin armas na makakakulog saimo;
: magkakaigwa ka nin kasimbagan sa gabos na mag-akusar saimo.
: Susurogon ko an sakong mga sorogoon
: asin tatawan ko sinda nin kapangganahan.
: An Kagurangnan an nagtaram.