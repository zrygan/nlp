1: Oomawon taka, Kagurangnan , huli ta ilinigtas mo ako
: asin dai mo itinugot na pagngisihan ako kan sakong mga kaiwal.
2: Nag-agrangay ako saimo, Kagurangnan na sakong Dios,
: asin binolong mo ako;
3: dai mo ako itinugot na magadan;
: binuhay mo ako liwat hale sa daga nin mga gadan.
4: Mag-awit nin mga pag-omaw sa Kagurangnan , kamo gabos na banal,
: asin magpasalamat kamo sa banal niyang ngaran.
5: Minaagi sana an saiyang kaanggotan,
: alagad an saiyang karahayan sagkod lamang.
: Pwedeng magbulos an luha sa pagkabanggi,
: alagad an kaogmahan minadatong sa pagkaaga.
6: Sa sakong kauswagan, nagsaboot ako,
: Dai nanggad ako matatanyog.
7: Sa pagkamarahayon mo, Kagurangnan ;
: pinatindog mo ako siring sa sarong makosog na bukid.
: Alagad tinagoan mo ako;
: asin natakot ako.
8: Nag-apod ako saimo, Kagurangnan ;
: naghagad ako kan saimong tabang
9: Anong pakinabang mo kun ako magadan,
: kun ako maghilig sa lulubngan?
: Oomawon ka daw kan alpog?
: Ikakabalangibog daw kaini an saimong pagkamaimbod?
10: Dangoga ako, Kagurangnan , asin maherak ka sako!
: Kagurangnan , tabangan mo ako!
11: An sakong kamondoan sinanglean mo nin pagsayaw;
: hinale mo an sakong pagmondo
: asin hinagkosan mo ako nin kaogmahan.
12: Kaya dai ako maontok;
: mag-aawit ako nin pag-omaw saimo.
: Kagurangnan kong Dios,
: magpapasalamat ako saimo sagkod pa man.