1: O pinakamagayon sa mga babae, saen nagduman an saimong namomotan?
: Tarami kami kun arin na dalan an saiyang inagihan,
: tanganing sa paghanap, ika samong matabangan.
2: Nagduman sa saiyang tatamnan an sakong namomotan,
: sa tatamnan nin mga pahamot,
: tanganing pasabsabon sa tatamnan an saiyang mga hayop,
: asin tanganing magkua nin mga lirio.
3: Sadiri ako kan sakong namomotan, asin siya sadiri ko;
: pinapasabsab niya an saiyang mga hayop sa tahaw nin mga lirio.
4: Magayon ka siring sa Jerusalem, sakong namomotan magayon siring sa syudad nin Tirsa,
: makangirhat siring sa sarong hukbo na igwang mga bandera.
5: Dai mo ipagturuhok sako an mga mata mo,
: huli ta binibihag ninda ako.
: An saimong buhok arog sa sarong ariponpon nin mga kanding
: na nagdadalagan paibaba sa bulod nin Gilead.
6: An saimong mga ngipon siring kaputi sa ariponpon nin karnero
: na tapos pa sanang karigoson.
: Gabos mong ngipon igwa nin kahampang;
: maski saro, mayo nin kulang.
7: Namumula an saimong pisngi
: sa likod kan saimong belo.
8: Pabayae an hade na magkaigwa nin sesentang reyna, otsentang kasaroan,
: asin dai mabilang na mga daraga!
9: Alagad saro sana an sakong namomotan,
: asin siring sa salampati an saiyang kagayonan.
: Siya sana an aking babae kan saiyang ina,
: an padangat na aki kan saiyang ina.
: Nahiling siya kan mga daraga asin inapod siyang paladan;
: an mga reyna saka mga kasaroan nag-awit saiya nin mga pag-omaw.
10: Siisay ini na kun minahiling arog sa kaagahon?
: Magayon siya siring sa bulan, maliwanag siring sa aldaw.
11: Nagduman ako sa tatamnan nin mga kahoy na almendras
: tanganing hilingon an sadit na mga tinanom sa kapantayan,
: tanganing hilingon kun nagdahon na an mga balagon
: asin kun namurak na an mga granada.
12: Nagtatakig ako; huli saimo, minamawot ko an pagkamoot
: siring na an parapadalagan nin karwahe nagmamawot nin ralaban.
13: Magsayaw ka, magsayaw ka, o Sulamita,
: huli ta hihilingon mi ika.
: Tadaw ta boot nindong pagmasidan ako
: mantang nagsasayaw sa tahaw nin duwang hukbo?