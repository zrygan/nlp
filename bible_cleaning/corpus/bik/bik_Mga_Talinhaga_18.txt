1: An tawong mayo nin iniisip kundi an saiyang sadiri, dai tataong makiiba sa kapwa; asin sasalungaton niya an lambang marahay na kaisipan nin iba.
2: Dai nawiwili an lolong sa paghanap nin pakasabot; mas boot niyang mahiling kan ibang tawo na dakul an saiyang naaaraman.
3: Kun minaabot an karatan, minaabot man an kasosopgan. Kun nawawara an onra, minasalihid an pag-olog-olog.
4: An tataramon nin tawo pwedeng paggikanan nin kadonongan, hararom arog kan dagat, malipot arog kan nagbubulos na sapa.
5: An pagkampi sa tampalasan bakong marahay, siring man an dai pagtao nin hustisya sa tawong matanos.
6: An mga ngabil kan lolong nagdadara nin iriwal, asin an saiyang ngoso naghahanap nin kulog sa hawak.
7: An ngimot kan lolong iyo an magdadara saiya sa kapahamakan, siring na an saiyang mga ngabil iyo an mabugtak saiya sa pag-alaman.
8: An libak garo masiram na kakanonboot ta nanggad iyan na halonon.
9: An tawong hugakon tugang kan tawong pararaot.
10: An Kagurangnan arog sa sarong pusog na tore, na pwedeng dumanan kan matanos asin magin ligtas.
11: Alagad naghohona an tawong mayaman na an kayamanan niya an mag-iingat saiya, arog kan halangkaw asin makosog na mga kudal sa palibot nin syudad.
12: Mapalangkaw an tawo kun dai pa naabot an kapahamakan, alagad an dalan pasiring sa kaomawan iyo an kapakumbabaan.
13: An pagsimbag bago maghinanyog, sarong kamangmangan asin kasosopgan.
14: An pagmawot na mabuhay iyo an magpapakosog sa sarong naghehelang; alagad kun mawara iyan, mawawara man an saiyang huring paglaom.
15: An tawong madonong danay na nagmamawot asin andam na makanood.
16: Boot mong magdolok sa sarong halangkaw na tawo? Magdara ka nin regalo asin magigin pasil an pagdolok saiya.
17: An enot na magtaram sa atubang kan korte hinohona na tama sagkod na dai pa siya hinahapot kan saiyang kalaban.
18: An pagsapalaran iyo an minatapos kan karibokan asin minahusay sa duwang makosog na magkaiwal.
19: Tabangan mo an saimong tugang asin iingatan ka niya arog kan pusog na kudal nin syudad, alagad kun iwalon mo siya, seserahan ka niya nin pintoan.
20: Ika an maani kan bunga kan saimong itinataram.
21: An itinaram mo pwedeng magligtas o magraot nin buhay; kaya dapat mong kakanon an mga bunga kan saimong mga tataramon.
22: An pakaagom nin marahay na babae sarong kaogmahan; nagpapahiling iyan na nawiwilihan ka nin Kagurangnan .
23: An dukha magalang kun makiolay, alagad mayong galang kun magsimbag an mayaman.
24: May pagkakatood na dai naghahaloy, alagad may katood na labi pa sa tugang.