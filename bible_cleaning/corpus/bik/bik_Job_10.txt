1: Naoongis ako sa sakong buhay.
: Hinanyoga an mapait kong inagrangay.
2: Dai mo ako pagkondenaron, O Dios.
: Sabihi ako! Anong kaso an isinasangat mo laban sako.
3: Marahay daw para saimo an mang-api,
: an magbasang-basang kan gibo nin saimong mga kamot,
: asin an mag-ogma sa plano kan mga maraot?
4: Siring daw kan sa tawo an saimong mga mata?
: An nahihiling mo daw arog kan nahihiling ninda?
5: Siring daw sa mga aldaw nin tawo an saimong mga aldaw,
: o sa mga taon nin tawo an saimong mga taon?
6: Kun siring, tadaw ta hinahanap mo an sakong mga kasalan,
: asin sinisiyasat an gabos kong karatan?
7: Aram mong mayo ako nin kasalan,
: saka mayo nin magligtas sako sa saimong kapangyarihan.
8: Mga kamot mo an naggibo asin naghaman sako,
: asin ngunyan iyan man sana an magadan sako.
9: Giromdoma na ginibo mo ako hale sa laboy;
: boot mong magin kabokabo ako giraray?
10: An ama ko tinawan mo nin kosog tanganing magibo ako;
: pinatalubo mo ako sa tulak nin sakuyang ina.
11: Hinaman mo an sakong hawak na igwang mga tolang saka mga ugat,
: dangan tinahoban mo iyan nin kublit saka laman.
12: Tinawan mo ako nin buhay saka danay na pagkamoot,
: asin an saimong pangataman an nag-ingat sako.
13: Alagad aram ko na sa bilog na panahon,
: hilom na nagpaplano ka tanganing pasakitan ako.
14: Binabantayan mo ako tanganing mahiling kun ako nagkakasala,
: tanganing dai mo ako mapatawad.
15: Kun ako maraot, herak man sako!
: Alagad kun ako matanos, dai ako makakapaabaw-abaw,
: huli ta napapano ako nin kasosopgan asin nahihiling ko an sakong kasakitan.
16: Kun ilangkaw ko an sakong sadiri
: hahanapon mo ako siring sa leon;
: minagibo ka pa nin mga milagro tanganing kulogan ako.
17: Danay kang igwa nin saksi laban sako;
: saimong pinapadakula an kaanggotan mo sako;
: bagong pagsalakay an danay mong iniisip laban sako.
18: Tadaw, O Dios, ta itinugot mong ako mamundag?
: Marahay pang nagadan na ako bago nahiling nin siisay man.
19: An ilubong paghale sa tulak
: kaagid man sana kan dai lamang nabuhay.
20: Bakong madali na akong magadan? Pabayae ako!
: Tugoteng ipag-ogma ko an natatadang panahon,
21: bago ako magduman saen mayo na nin makakabalik, sa daga na mamondo saka madiklom,
22: daga nin kadikloman, mga anino, saka karibongan,
: na an ilaw iyo an madikloman.