1: An Kagurangnan nagtataram,
: Sa panahon na iyan ibabalik ko
: an kauswagan nin Juda saka Jerusalem.
2: Titiponon ko an gabos na nasyon
: asin dadarahon ko sinda sa Kapantayan nin Paghukom.
: Huhukoman ko sinda duman
: huli kan gabos na ginibo ninda sa sakong banwaan.
: Iwinarak ninda an mga Israelita sa dayuhan na mga nasyon
: asin binanga ninda an Israel, an sakong daga.
3: Nagripa sinda tanganing aramon
: kun kiisay mapapaduman an mga bihag.
: Ipinabakal ninda bilang mga oripon an hoben pang mga lalaki saka mga babae
: tanganing magkaigwa nin pambayad para sa maraot na mga babae saka arak.
4: Ano an ginigibo mo sako, Tiro, Sidon, asin gabos na rehiyon nin Filistia? Boot nindo akong baloson? Kun nagbabalos kamo, babaloson ko tolos kamo!
5: Kinua nindo an sakong plata saka bulawan dangan an sakong kayamanan dinara nindo sa saindong mga templo.
6: Dinara man nindo an mga taga Juda saka mga taga Jerusalem harayo sa saindang daga dangan ipinabakal nindo sinda sa mga Griyego.
7: Ngunyan papaluwason ko sinda sa mga lugar na pinagpabakalan nindo sainda asin gigibohon ko man saindo an ginibo nindo sainda.
8: Itutugot kong ipabakal man an saindong mga aking lalaki saka mga babae sa mga taga Juda; ini an mapabakal sainda sa mga Sabeo, sa sarong nasyon na harayo nin marahay. Ako, an Kagurangnan , an nagtaram.
9: Ipahayag nindo ini sa mga nasyon
: Pag-andam para sa gera;
: apoda an saindong mga paralaban;
: tipona an gabos nindong soldados dangan lakaw na!
10: Pulpoga an poro kan saindong mga arado tanganing magin mga espada
: asin an saindong mga pantakras na kutsilyo tanganing magin mga garod.
: Maski an mga maluya kaipuhan makilaban.
11: Paghidali asin madya,
: kamong nasa palibot na mga nasyon,
: asin magtiripon kamo sa kapantayan.
: Padarahan, O Kagurangnan , an saimong hukbo tanganing salakayon sinda!
12: Kaipuhan mag-andam an mga nasyon
: asin magduman sa Kapantayan nin Paghukom.
: Duman ako, an Kagurangnan , matukaw sa paghukom
: kan gabos na nasyon sa palibot.
13: Dakula an saindang karatan;
: putola sinda arog sa mga poon nin trigo kun tig-ani;
: ronota sinda arog kan pagronot sa ubas
: sa sarong pano nang pugaan nin ubas,
: sagkod na magsupay an arak.
14: Ribo-ribo an yaon sa
: Kapantayan nin Paghukom.
: Madali nang mag-abot duman an aldaw nin Kagurangnan .
15: An aldaw saka an bulan nagdidiklom,
: asin dai na nagliliwanag an mga bitoon.
16: Hale sa Bukid nin Sion nagdadaguldol an Kagurangnan ;
: an saiyang tingog nagdadaguldol hale sa Jerusalem;
: an kinaban saka an langit tinatakigan.
: Alagad susurogon niya an saiyang banwaan.
17: Dangan, Israel, maaaraman mo na ako an Kagurangnan na saimong Dios.
: Nag-eerok ako sa Sion, an banal kong bulod.
: An Jerusalem magigin banal na syudad;
: dai na nanggad iyan masasakop kan mga dayuhan.
18: Sa panahon na iyan matatahoban nin mga ubasan an kabukidan,
: asin sa gabos na bulod makukua an kabakahan;
: an gabos na sapa nin Juda magbubulos nin tubig.
: Sarong sapa an mabulos hale sa Templo nin Kagurangnan ,
: dangan babaribihon kaiyan an Sittim.
19: An Egipto magigin sarong desyerto,
: asin mayo nang mag-eerok sa Edom,
: huli ta sinalakay ninda an daga nin Juda
: asin ginaradan an mga tawong mayo nin sala.
2021: Ako an mabalos para sa mga nagkagaradan;
: dai ko papatawadon an may kasalan.
: Alagad an Juda saka an Jerusalem
: pag-eerokan nin tawo sagkod pa man, asin ako, an Kagurangnan ,
: mag-eerok sa Bukid nin Sion.