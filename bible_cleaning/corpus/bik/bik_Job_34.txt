1: Dangan nagsabi si Elihu
2: Mga madodonong na lalaki, dangoga nindo an sakong itataram,
: asin paghinanyog kamo sako, kamo na nakakaaram;
3: huli ta binabalo kan talinga an mga tataramon
: siring na ninanamitan kan dila an kakanon.
4: Pilion ta an matanos; kita an magsabi kun ano an marahay.
5: Huli ta nagtaram si Job, Mayo akong sala,
: asin hinale sako nin Dios an sakong katanosan;
6: maski igwa ako nin deretso, ibinibilang akong putikon;
: an sakong lugad dai nabobolong, maski mayo akong kasalan.
7: Anong klaseng tawo an siring ki Job?
: Dai nanggad siya minagalang sa Dios.
8: Nakikiiba siya sa mga paragibo nin karatan
: asin minalakaw sa kaibahan kan mga makasalan.
9: Nagsasabi siyang, mayo nanggad nin pakinabang an tawo
: kun siya magsunod sa kabotan nin Dios.
10: Kaya dangoga nindo ako, kamong mga lalaking may pakasabot!
: Magibo daw an Makakamhan na Dios nin karatan?
11: Binabalosan niya an tawo sosog sa saiyang gibo,
: asin tinatratar sinda sosog sa maninigo.
12: Sa katotoohan, an Dios dai magibo nin karatan,
: an Makakamhan dai mabiko kan katanosan.
13: Siisay an nagtao sa Dios nin kapangyarihan?
: Siisay an nagbugtak saiyang pamayo kan kinaban?
14: Kun bawion nin Dios an hinangos nin buhay,
15: magagadan an gabos na nabubuhay
: asin mabalik sa alpog na saiyang pinaghalean.
16: Kun igwa kamo nin pakasabot, dangoga ini; hinanyoga an sakong sasabihon.
17: Maghahade daw an sarong naoongis sa hustisya?
: Kokondenaron daw nindo an mapangyari asin matanos,
18: na minasabi sa sarong hade, Mayo kang halaga, asin sa mga pamayo,
: Maraot kang tawo;
19: na dai nagpapahiling nin pagpapalaen sa mga prinsipe,
: ni minapaorog sa mayaman ki sa dukha,
: huli ta gabos sinda gibo kan saiyang mga kamot?
20: Pwede sanang magadan nin hidali kun banggi an sarong tawo.
: Hahampakon nin Dios an mga tawo dangan nawawara sinda;
: mayo nin kapagalan na ginagadan niya an mga mapangyari.
21: Huli ta nagmamasid siya sa mga gawe kan mga tawo,
: asin nahihiling niya an gabos nindang lakad.
22: Mayong limpoy o mahibog na kadikloman
: na pwedeng tagoan kan paragibo nin karatan.
23: Huli ta dai pa an Dios nagtalaan nin panahon
: para sa kiisay man tanganing mag-atubang sa saiyang paghukom.
24: Maski mayo nin pagsisiyasat, hinahale niya an mga tawong mapangyari,
: dangan isinasalihid niya an iba sa lugar ninda.
25: Kaya huli ta aram niya an saindang mga gibo
: dinadaog niya sinda asin rinoronot pagkabanggi.
26: Pinapadusahan niya an mga parakasala sa atubang nin kadaklan,
27: huli ta nag-ontok sinda sa pagsunod saiya,
: asin dai sinda nagkuyog kan gabos niyang pagboot.
28: Sinda an nagin dahelan kan pag-agrangay sa Dios kan mga dukha,
: asin nadangog niya an inagrangay kan mga nasasakitan.
29: Kun siya magtoninong, siisay an makondenar?
: Kun tagoon niya an saiyang lalawogon,
: siisay an makakahiling saiya, nasyon man o tawo?
30: Mayo nin anoman na magigibo an mga nasyon
: tanganing maolang an mga bakong diosnon sa pagsakop sainda.
31: Huli ta may nakapagsabi na daw sa Dios,
: Nagtios na ako kan padusa; dai na ako magibo nin karatan;
32: tukdoe ako kan dai ko nahihiling;
: kun nakagibo ako nin karatan, dai ko na iyan gigibohon giraray?
33: Huli ta minasalungat ka sa ginigibo nin Dios,
: maglalaom ka daw na gigibohon niya an boot mo?
: An pagdesisyon nasa saimo, bakong sako;
: tarami kami ngunyan kun ano an iniisip mo.
34: Masabi sako an mga lalaking may pakasabot,
: asin mataram an madonong na makakadangog sako
35: Nagtataram si Job na mayo nin pakasabot,
: an saiyang mga tataramon mayo nin kahulogan.
36: Isipa nindo an gabos na isinasabi ni Job;
: mahihiling nindo na nagtataram siya siring sa sarong maraot na tawo.
37: Huli ta an saiyang kasalan dinadagdagan niya nin pagtumang;
: pinag-olog-olog niya an Dios sa satong atubang.