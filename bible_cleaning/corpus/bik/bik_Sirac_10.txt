1: Tutukdoan nin sarong madonong na pamayo an saiyang nasasakopan, asin magigin husay an saiyang pagpadalagan kan banwaan.
2: An gabos na opisyal saka namamanwaan magigin arog kan namamayo sa sainda.
3: An mayong inadalan na hade iyo an maraot kan saiyang banwaan, alagad orog na magkokosog an sarong syudad kun an mga pamayo kaiyan madodonong.
4: Ibubugtak nin Kagurangnan an kapangyarihan sa tamang tawo sa tamang panahon.
5: An kauswagan kan tawong iyan nasa kamot nin Kagurangnan. An Kagurangnan an ginigikanan kan onra na itinatao sa arin man na opisyal.
6: Dai ka maanggot sa kiisay man huli sa lambang sadit na bagay na sala an saiyang pakagibo. Dai ka maggibo nin anoman huli sana ta napasopog ka.
7: An kapaabaw-abawan saka an inhustisya ikinakaongis nin Kagurangnan asin nin mga tawo.
8: An inhustisya, kapaabaw-abawan, saka an kayamanan iyo an dahelan kan pagbagsak nin mga nasyon asin an pagtunga nin iba sa lugar ninda.
9: Alpog saka abo man sana kita; ano an pwede tang ipag-orgulyo? An satong mga hawak dikit-dikit na nalalapa mantang buruhay pa kita.
10: An sarong halawig na paghelang ikinakaribong nin sarong doktor. Maski an sarong hade na buhay ngunyan na aldaw pwedeng magadan sa aga.
11: Kun nagagadan an sarong tawo, an nasasadirihan niya iyo an mga ulod saka mga langaw.
12: Minapoon an kapaabaw-abawan kun tinatalikodan nin sarong tawo an Kagurangnan, na saiyang kaglalang.
13: An kapaabaw-abawan nakakaagid sa sarong burabod na nagbubulos nin kasalan, asin an siisay man na mag-ontok diyan mapapano nin karatan. Iyan an dahelan kun tadaw ta dinarahan kan Kagurangnan nin makangirhat na padusa an nagkapirang tawo dangan pinuho sinda.
14: An Kagurangnan an nagpabagsak sa mga hade dangan nagbugtak nin mga mapakumbabang mga tawo sa lugar ninda.
15: An Kagurangnan an naggabot sagkod kan mga gamot nin mga nasyon dangan nagmukna nin mga mapakumbabang mga nasyon sa lugar ninda.
16: An Kagurangnan an nagrumpag nin mga imperyo asin nagronot kan saindang mga daga.
17: Siya an nagpuho kan nagkapira sa sainda kaya dai na ngani sinda nagigiromdoman.
18: Mayo sa plano kan Kaglalang na magin mapaabaw-abaw saka madahas an mga tawo.
19: Siisay an maninigong mag-ako nin onra? An mga tawo, huli ta may pagkatakot sinda sa Kagurangnan. Siisay an dai maninigong mag-ako nin onra? An mga tawo, huli ta linalapas ninda an mga pagboot nin Kagurangnan.
20: Dapat na galangan kan mga parasunod an namamayo sainda, asin ilinalangkaw nin Kagurangnan an mga tawong may pagkatakot saiya.
22: An mga mayaman, an mga may dangog, asin an mga dukhagabos nag-oorgulyo sa saindang pagkakaigwa nin pagkatakot sa Kagurangnan.
23: Bakong tama na dai paggalangan an sarong tawong madonong huli sa saiyang kadukhaan, asin bakong tama na galangan an sarong parakasala.
24: An mga tawong igwa nin dangog, an mga pamayo, saka an mga hukom gagalangan, alagad mayo sa saindo nin maorog pa sa tawong may pagkatakot sa Kagurangnan.
25: An sarong oripon na madonong paglilingkodan nin mga talingkas na namamanwaan, asin kun may pagkasabot sinda, dai ninda iyan ipagkukulog nin boot.
26: Kun nagtatrabaho ka, dai mo ipaghambog an saimong kakayahan, asin dai mo pag-omawon an saimong sadiri sa panahon na nangangaipo ka.
27: Orog na marahay an magtrabaho asin magkaigwa nin sobra kan saimong kaipuhan ki sa magparahambog alagad nagugutom.
28: Aki ko, magmuraway ka sa kapakumbabaan asin itao mo sa saimong sadiri an tamang halaga kan saimong pagkatawo.
29: Mayo nin matanos na dahelan para sa sarong tawo na nagkakasala sa saiya man sana. Dai iginagalang an sarong tawo na dai minagalang sa sadiri niya.
30: Iginagalang an sarong dukha huli kan saiyang naaaraman, mantang iginagalang an sarong mayaman huli kan saiyang yaman.
31: Kun iginagalang an sarong dukha, gurano pa daw kun siya magin mayaman! Kun ikinakaongis an sarong tawo mantang mayaman siya, gurano pa daw kun siya magin dukha!