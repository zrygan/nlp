1: Tolong aldaw na namibi si Reyna Esther. Dangan hinuba niya an gubing na ginamit niya saka isinulot giraray an magayon niyang gubing.
2: Kan nakasangle na siya kan gubing niyang pangreyna, namibi siya sa saiyang Dios asin Paraligtas na nakakahiling kan gabos. Nagluwas siya sa kwarto kaibahan an duwang sorogoon na babae,
3: na an saro nakakapot sa saiyang braso,
4: mantang an saro nagsusunod na kapot an gayad kan saiyang gubing.
5: Magayon nin marahay si Reyna Esther. Magayagaya siyang paghilingon arog kan saiyang kagayonan, alagad pano nin takot an saiyang puso.
6: Nag-agi siya sa gabos na pintoan, dangan nagtindog sa atubangan kan hade. Nakatukaw ini sa saiyang trono, asin nakasulot kan mamuraway niyang mga gubing, na pano nin bulawan saka mamahalon na mga alahas. Makatakot paghilingon an hade.
7: Nagkikinang sa kamurawayan an saiyang lalawogon, alagad kan mahiling niya si Esther, nag-isog an saiyang lalawogon. Nanluya si Esther, saka nanlongsi; haros madismayo siya, kaya isinandig niya an saiyang payo sa abaga kan saiyang sorogoon.
8: Alagad rinibayan nin Dios nin pagkaherak an pagkaanggot kan hade. Nagtindog tolos siya hale sa saiyang trono dangan pinugol si Esther sagkod na pwede na ining magtindog. Rinanga niya ini.
9: Ano an kaipuhan mo, Esther? an hapot niya. Ako an saimong agom. Dai ka dapat na matakot.
10: Dai ka magagadan, huli ta an satong katogonan para sana sa mga ordinaryong tawo.
11: Madya digdi.
12: Initaas kan hade an bulawan niyang setro saka idinuta sa liog ni Esther. Dangan hinadokan niya si Esther saka nagsabi, Taraman sako an nasa boot mo.
13: Nagsabi si Esther. Kan maghiling ako saimo, kagurangnan ko, naghona ako na nahihiling ko an anghel nin Dios asin natakot ako kan saimong kamurawayan.
14: Makangangalas ka saka pano nin pagkaherak an saimong lalawogon.
15: Alagad mantang nagtataram si Esther, nadismayo siya.
16: Nahadit saiya an hade, asin hiningowa kan gabos niyang sorogoon na maulian si Esther.