1: Magpasalamat kamo sa Kagurangnan , huli ta siya marahayon;
: huli ta an saiyang pagkamoot mayo nin kasagkoran!
2: Sabihon nindo an mga tataramon na ini sa pag-omaw sa Kagurangnan ,
: kamo gabos na saiyang tinubos.
: Ilinigtas niya kamo sa saindong mga kaiwal
3: asin ibinalik hale sa ibang daga,
: hale sa sirangan asin sa solnopan, hale sa amihan asin sa habagat.
4: May nagkaralagalag sa desyerto,
: mayong nakuang dalan pasiring sa sarong syudad na maeerokan.
5: Nagkagurutom asin nagkaparaha sinda,
: an saindang kalag pinanruluya.
6: Dangan sa saindang kasakitan nag-apod sinda sa Kagurangnan ,
: asin ilinigtas niya sinda sa saindang kahorasaan.
7: Pinangenotan niya sinda sa sarong tanos na dalan,
: pasiring sa sarong syudad na saindang maeerokan.
8: Kaipuhan magpasalamat sinda sa Kagurangnan , huli kan danay niyang pagkamoot,
: huli kan makangangalas na gibo niya sa sainda.
9: Huli ta pinapainom niya an mga napapaha,
: asin an mga nagugutom pinapakakan nin mga marahay na bagay.
10: An nagkapira sainda nabubuhay sa kamondoan asin sa kadikloman,
: mga bilanggo na nagtitios asin nakakadenahan,
11: dahel sa dai pagkuyog sa mga pagboot nin Dios,
: asin pagsikwal kan mga hatol nin Kahorohalangkawe.
12: Napagal sinda nin marahay huli sa magabat na trabaho,
: nagkaturumba sinda, asin mayo sainda nin nagtabang.
13: Dangan sa saindang kasakitan, nag-apod sinda sa Kagurangnan ,
: asin ilinigtas niya sinda sa saindang kahorasaan.
14: Hinawas niya sinda sa kamondoan asin kadikloman,
: saka pinaratod an saindang mga kadena.
15: Kaipuhan magpasalamat sinda sa Kagurangnan , huli kan danay niyang pagkamoot,
: huli kan makangangalas na gibo niya sa sainda.
16: Huli ta ginagaba niya an mga bronseng pintoan
: asin pinuputol an mga barat na lansang.
17: An nagkapira sainda mga lolong, nagtitios huli kan saindang mga kasalan
: asin huli kan saindang karatan;
18: hinaboan ninda an anoman na pagkakan
: asin harani na sinda sa kagadanan.
19: Dangan sa saindang kasakitan, nag-apod sinda sa Kagurangnan ,
: asin ilinigtas niya sinda sa saindang kahorasaan.
20: Ipinadara niya an saiyang tataramon asin binolong niya sinda,
: ilinigtas sinda sa lulubngan.
21: Kaipuhan magpasalamat sinda sa Kagurangnan , huli kan danay niyang pagkamoot,
: huli kan makangangalas na gibo niya sa sainda.
22: Mga sakripisyo nin pasalamat kaipuhan idolot ninda,
: mga gibo niya kaipuhan ipagrukyaw sa mga awit nin kaogmahan.
23: An nagkapira sainda nagsakay sa mga barko asin nagpadagat,
: naghanapbuhay sa mga katubigan.
24: Nahiling ninda an mga gibo nin Kagurangnan ,
: an makangangalas niyang gibo sa kadagatan.
25: Nagboot siya asin nagluwas an makosog na doros,
: na nagbukag kan mga alon sa dagat.
26: Pinatoron an mga barko sagkod sa kalangitan
: asin ihinulog sa mga kairaroman.
: Sa siring na pag-alaman, nanruluya an boot kan kalalakihan;
27: sinda nagsarayasay asin nagkadarasmag arog sa mga burat
: dai na ninda aram kun ano an gigibohon.
28: Dangan sa saindang kasakitan, nag-apod sinda sa Kagurangnan ,
: asin ilinigtas niya sinda sa saindang kahorasaan.
29: Pinaontok niya an makosog na bagyo,
: asin nagtoninong an mga alon.
30: Nagkaorogma sinda huli kan kalmada,
: asin pinadoong niya sinda sa boot nindang padumanan.
31: Kaipuhan magpasalamat sinda sa Kagurangnan , huli kan danay niyang pagkamoot,
: huli kan makangangalas na gibo niya sa sainda.
32: Kaipuhan ipagrukyaw ninda an saiyang kadakulaan sa
: katiriponan nin mga banwaan, asin pag-omawon siya sa katiriponan nin kamagurangan.
33: Pinamara nin Kagurangnan an mga salog
: asin pinaontok sa pagbulos an mga burabod.
34: An mayaman na daga ginibo niyang maasgad na kalangtadan
: huli kan karatan kan mga nag-eerok duman.
35: An desyerto ginibo niyang mga sapa,
: an mamarang daga pinangagin niyang mga burabod.
36: Duman niya pinaerok an mga tawong nagugutom,
: asin pinatindog ninda an sarong syudad na saindang eerokan.
37: Hinasukan ninda an kaomahan asin tinanoman an mga ubasan,
: dangan nakaani sinda nin dakul.
38: Benendisyonan niya an saiyang banwaan, asin nagdakul sinda;
: dai niya itinugot na magdiit an saindang mga hayop.
39: Kan nadadaog asin nasosopogan an banwaan nin Dios
: huli sa pagkaapi asin sa pagtios,
40: ipinahiling niya an saiyang kabaldian sa mga nang-aapi sainda,
: asin linagalag niya sinda sa mga desyerto na mayong dalan.
41: Alagad ilinigtas niya an mga dukha sa saindang kasakitan,
: asin pinadakul niya an saindang pamilya siring sa aripunpon nin mga karnero.
42: Nahihiling ini kan matanos asin naoogma sinda,
: alagad dai pinapagirong an mga maraot.
43: Isipon logod kan mga madonong an mga bagay na ini;
: akoon logod ninda an danay na pagkamoot nin Kagurangnan .