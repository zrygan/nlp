1: Si Hadeng Tolome an Ika-anom, an hade nin Egipto, nagtipon nin sarong hukbo, na arog kadakul kan baybay sa tampi kan dagat, dangan nagtipon man siya nin mga barko. Nagplano siyang sakopon an kahadean ni Alejandro sa paagi nin daya tanganing idagdag idto sa saiyang kahadean.
2: Nagduman siya sa Siria na nanunuga nin pakipagtoninong, kaya binukasan kan mga syudadano duman an saindang mga trangkahan dangan sinabat siya. Iyan an pagboot sainda ni Hadeng Alejandro na gibohon ninda, nin huli ta panugangan ni Alejandro si Tolome.
3: Alagad mantang pasiring si Tolome sa parteng amihan, nagbugtak siya nin sarong grupo nin mga bantay sa lambang syudad.
4: Kan mag-abot siya sa Asdod, ipinahiling saiya kan mga tawo duman an rumpag na templo ni Dagon asin an gabos na nagkararaot na kabtang sa syudad saka mga banwa sa palibot. Igwa nin mga bangkay maski saen, asin nagtambak sa agihan ni Tolome an mga bangkay na sinurulo ni Jonathan sa gera.
5: Inosipan siya kan mga tawo kan ginibo ni Jonathan, sa paglaom na babasolon niya ini, alagad dai nagtaram nin anoman si Tolome.
6: Solemneng nagduman si Jonathan sa Jope tanganing sabaton siya. Nagkinomustahan sindang duwa dangan duman sinda nagkatorog.
7: Inibahan siya ni Jonathan sagkod sa Salog nin Eleutero bago ini nagpuli sa Jerusalem.
8: Sa paaging ini, sosog sa plano ni Tolome laban ki Alejandro, nasakop niya an mga banwa sa baybayon sagkod sa amihan sa Seleucia sa tampi kan dagat.
9: Hale duman ipinadara ni Hadeng Tolome an mensaheng ini ki Hadeng Demetrio: Maggibo kita nin tipan. An aki ko agom na ngunyan ni Alejandro, alagad babawion ko siya dangan itatao saimo asin tutugotan takang maghade sa kahadean nin saimong ama.
10: Nagbabasol ako ta itinao ko siya ki Alejandro, huli ta hiningowa niyang gadanon ako.
11: Ginibo ni Tolome an sumbong na ini laban ki Alejandro huli ta boot niyang mapasaiya an kahadean kaini.
12: Kaya binawi ni Tolome ki Alejandro an aki niyang babae dangan itinao ki Demetrio; pinutol na nanggad niya an gabos na relasyon ki Alejandro, asin nagin hayag na magkaiwal sinda.
13: Dangan naglaog si Tolome sa Antiokia asin isinulot an korona nin Siria; kaya parehong sulot niya an korona nin Egipto saka an korona nin Siria.
14: Kan panahon na idto, nasa Cilicia si Hadeng Alejandro huli ta nagrerebelde an mga tawo duman.
15: Alagad kan mabaretaan niya an ginibo ni Tolome, nagduman siya dangan linabanan si Tolome. Sinabat siya ni Tolome nin sarong dakulang hukbo asin dinaog siya.
16: Kan nasa alitoktok kan saiyang kapangyarihan si Tolome, nagdulag si Alejandro pasiring sa Arabia tanganing duman magpaili,
17: alagad an saiyang payo pinugot nin sarong Arab na an ngaran Zabdiel, dangan ipinadara idto ki Tolome.
18: Pakalihis nin duwang aldaw, nagadan man si Tolome, asin an mga soldados na iwinalat niya sa mga bantayan ginaradan kan mga nag-eerok duman.
19: Kaya kan taon 167 nagin hade si Demetrio an Ikaduwa.
20: Kan panahon na idto, tinipon ni Jonathan an mga lalaki sa Judea tanganing salakayon an bantayan sa Jerusalem. Nagtugdok sinda nin dakul na platapormang panlaom tanganing gamiton sa saindang pagsalakay.
21: Alagad nagkapirang traydor na mga Judio na naoongis sa sadiri nindang nasyon an nagduman ki Hadeng Demetrio an Ikaduwa dangan sinabihan na sinasalakay ni Jonathan an bantayan sa Jerusalem.
22: Kan nadangog ini ni Demetrio, naanggot siyang marahay asin ibinalyo tolos sa Tolemaida an saiyang kampo. Sinuratan niya si Jonathan na ontokon an pagsalakay asin makipaghilingan siya tolos saiya sa sarong pag-orolay duman sa Tolemaida.
23: Kan maresibi ni Jonathan an mensahe, nagboot siya na padagoson an pagsalakay, dangan nagpili siya nin nagkapirang lider na Judio saka mga padi tanganing mag-iba saiya. Maski nasa pag-alaman an saiyang buhay,
24: nagduman si Jonathan sa hade na nasa Tolemaida, dara an mga gubing na sa hade, mga plata saka bulawan asin iba pang mga regalo. Nawilihan siya kan hade.
25: Maski isinumbong si Jonathan kan nagkapirang mga Judio na dai nagmimidbid kan katogonan,
26: nagin pareho an pagtratar kan hade ki Jonathan, arog kan pagtratar saiya kan mga ginikanan kan hade. Inomaw siya kan hade sa atubangan kan gabos na parahatol kaini,
27: dangan ibinugtak siya bilang Halangkaw na Padi, itinao saiya an dati niyang mga kaomawan asin ginibo siya bilang pinakahalangkaw sa mga Katood kan Hade.
28: Hinagad ni Jonathan sa hade na an Judea sagkod an tolong rehiyon nin Samaria dai na paghagadan nin buhis, kaiba an panuga na kun gibohon idto ni Demetrio, tatawan siya ni Jonathan nin dyes mil kilos nin plata.
29: Nag-oyon an hade dangan nagsurat ki Jonathan tanganing patotoohan ini
30: Hale ki Hadeng Demetrio para ki Hadeng Jonathan asin sa nasyon nin mga Judio, an sakong pangongomusta.
31: An surat na ini sarong kopya kan surat na ipinadara ko sa Ginagalangan na Lastenes manongod saimo
32: Hale ki Hadeng Demetrio para sa Ginagalangan na Lastenes, an sakong pangongomusta.
33: Nagdesisyon akong itao sa nasyon nin mga Judio an nagkapirang mga deretso, huli ta maimbod sindang mga kaalyansa nyato asin inootob ninda an saindang katongdan sa sato.
34: Pinapatotoohan ko an saindang deretso sa daga nin Judea asin sa tolong rehiyon nin Efraim, Lydda, saka Arimatea, na poon ngunyan ibibilang nang kaayon kan Judea hale sa Samaria, kaiba an gabos na dagang sakop kan mga iyan. Magigin marahay ini para sa gabos na nagduduman sa Jerusalem tanganing magdolot nin sakripisyo, huli ta an kabayadan kan taon-taon na buhis kan mga inani saka mga bunga nin kahoy hale sa mga dagang ini bako nang para sa hade kundi para sa Templo.
35: Itinatao ko man sainda an katalingkasan sa pagtao kan mga buhis na para sako hale sa mga himoloan, mga buhis kan asin sagkod iba pang mga espesyal na buhis.
36: Dai pwedeng pawaraan nin halaga an arin man sa nasambit sa surat na ini sagkod lamang.
37: Kaya hingowahon mong sarong kopya kan pagboot na ini an itao ki Jonathan, tanganing ibugtak sa sarong hayag na lugar sa bukid kan Templo.
38: Kan mahiling ni Hadeng Demetrio na matoninong an daga sa irarom kan saiyang pamamahala, dangan mayo man nin nagkontra saiya, hinale na niya an bilog na hukbo asin pinapuli an lambang saro, pwera kan mga soldados na tinandanan niya hale sa mga isla sa Grecia. Kaya naanggot saiya an mga soldados na naglingkod sa saiyang mga ginikanan, huli ta nawaraan sinda nin trabaho.
39: Nahiling ni Trifo, saro kan dating kaapil ni Alejandro, na dakul na soldados an nagrereklamo ki Demetrio, kaya nagduman siya ki Imalkue, an Arab na iyo an nagpapadakula ki Antioco, an hoben na aking lalaki ni Alejandro.
40: Haloy siya duman asin daing ontok na sinasadol si Imalkue na itao saiya an aki, tanganing gibohon niyang hade bilang kasalihid kan saiyang ama. Sinabihan man niya si Imalkue manongod kan mga pagboot ni Demetrio asin kan kaanggotan kan mga soldados ki Demetrio.
41: Nagpadara nin sarong mensahe si Jonathan ki Hadeng Demetrio sa paghagad saiya na haleon an mga soldados sa bantayan sa Jerusalem sagkod sa mga bantayan sa Judea, huli ta inaapi kan mga ini an mga Judio.
42: Nagsimbag si Demetrio: Gigibohon ko an hinahagad mo, dangan pag-abot kan tamang panahon, itatao ko saimo sagkod sa bilog na nasyon nindo an pinakahalangkaw na mga kaomawan.
43: Alagad matatabangan mo ako ngunyan sa paagi nin pagpadara nin mga soldados tanganing makilaban para sako, huli ta nagrebelde an bilog kong hukbo.
44: Kaya nagpadara sa Antiokia si Jonathan nin tolong ribong ekspertong mga soldados. Naogma an hade pag-abot ninda,
45: huli ta nagtiripon na sa syudad an syento beynte mil na tawo na nagmamawot na gadanon siya.
46: Alagad nakadulag siya pasiring sa palasyo mantang sinasakop kan mga tawo an mga tinampo dangan nagpoon nang magribok sinda.
47: Dangan naghagad nin tabang an hade sa mga soldados na Judio, asin tinabangan siya kan mga ini. Nagrilibot sinda sa bilog na syudad asin ginadan an mga sanggatos mil na tawo.
48: Ilinigtas ninda an buhay kan hade, alagad sinulo ninda saka sinamsaman an syudad.
49: Kan nahiling kan mga tawo na nasakop na kan mga Judio an bilog na syudad, natakot sinda asin nakimaherak sa hade
50: na makipagtipan nin katoninongan sa mga Judio tanganing ontokon kan mga ini an pagsalakay sa syudad.
51: Itinapok kan mga rebelde an saindang mga armas asin nakipagtoninong. Kaya an hade asin an gabos sa saiyang kahadean nagkaigwa nin paggalang sa mga Judio, na nagpuruli sa Jerusalem na dara an dakul na sinamsam.
52: Nagin pusog an paghahade ni Demetrio asin nagkaigwa an daga nin katoninongan sa irarom kan saiyang pamamayo.
53: Alagad linapas niya an saiyang mga panuga sagkod kinalaban si Jonathan. Dai niya binalosan an mga karahayan na ginibo ni Jonathan, kundi padagos niya ining inapi.
54: Pakalihis nin nagkapirang panahon nagbalik si Trifo kaiba an hoben na lalaking si Antioco asin kinoronahan niya ini bilang hade.
55: An gabos na soldados na pinapuruli kaidto ni Demetrio nag-arabot saka nagtarabang sa hoben na hade. Linabanan ninda saka dinaog si Demetrio, asin nagdulag ini.
56: Kinua ni Trifo an mga elepante asin sinakop an Antiokia.
57: Sinuratan kan hoben na hadeng si Antioco si Jonathan asin ibinugtak niya giraray si Jonathan bilang Halangkaw na Padi saka ginibo niyang pamayo kan apat na rehiyon. Itinao man niya saiya an ngaran na Katood kan Hade.
58: Pinadarahan niya si Jonathan nin bulawan na mga kagamitan sa pagkakan asin tinugotan niya ining mag-inom sa mga bulawan na kalis, magsulot nin mga gubing na sa hade asin maggamit nin hebilyang bulawan na itinao sa Mga Katood kan Hade.
59: Si Simon na tugang ni Jonathan ginibo man niyang gobernador kan teritoryo magpoon sa baybayon nin Fenicia sagkod sa pagdolonan nin Egipto.
60: Nagbaklay si Jonathan kaiba an saiyang hukbo sa mga banwa kan Mas Dakulang Siria, asin nag-iba saiya bilang mga kaalyansa an gabos na hukbo nin Siria. Nagduman siya sa Askelon, saen sinabat siya kan mga tawo asin inomaw.
61: Hale duman, nagpasiring siya sa Gaza, alagad dai siya pinalaog sa trangkahan kan mga taga duman. Kaya sinalakay niya an syudad dangan sinulo an mga lugar sa palibot asin sinamsaman an mga ini.
62: Kaya naghagad nin katoninongan an mga taga Gaza, asin nakipagtoninong siya sainda. Kinua niya an mga aking lalaki kan mga lider asin ipinadara sa Jerusalem bilang mga bihag. Pakatapos kaini, nagpadagos siya sa pagbaklay sagkod sa Damasco.
63: Naaraman ni Jonathan na an mga opisyal ni Demetrio nagduman sa Kades sa Galilea kaiba an sarong dakulang hukbo sa pagmawot na ontokon an saiyang mga plano.
64: Kaya iwinalat niya an tugang niyang si Simon sa Judea asin naghale siya tanganing atubangon sinda sa gera.
65: Sinalakay ni Simon an Bet-zur asin linabanan sa halawig na panahon.
66: Naghagad nin katoninongan an mga tawo duman, asin nag-oyon si Simon. Sinakop niya an banwa, pinahale an mga tawo dangan nagbugtak nin mga bantay na soldados duman.
67: Nagkampo si Jonathan saka an saiyang hukbo sa tampi kan Danaw nin Galilea. Pagkaagang amay, nagmartsa sinda pasiring sa kapatagan nin Hazor,
68: saen an makosog na kabtang kan hukbo kan kaiwal nagdadangadang sa pagsabat saiya. Dai aram ni Jonathan na an mga kaiwal nagwalat nin mga soldados na mahipa saiya sa kabukidan,
69: kaya kan an mga soldados na ini magruluwas dangan magsalakay,
70: an bilog na hukbo ni Jonathan nagdurulag. Mayo nin natada pwera kan duwang opisyal na si Mattatias na aking lalaki ni Absalom saka si Judas na aking lalaki ni Kalfi.
71: Napasopog si Jonathan, kaya ginisi niya an saiyang mga gubing dangan nagbugtak nin abo sa saiyang payo asin namibi.
72: Dangan nagbalik siya sa ralaban, rinonot an kaiwal asin pinadulag sinda.
73: Kan nahiling ini kan nagdudurulag niyang mga soldados, nagbaralik sinda asin nag-ayon saiya sa paglamag kan mga kaiwal. Linamag ninda an kaiwal sagkod sa kampo kan mga ini sa Kades dangan sinakop idto.
74: Mga tolong ribong soldados kan kaiwal an nagadan kan aldaw na idto. Dangan nagbalik si Jonathan sa Jerusalem.