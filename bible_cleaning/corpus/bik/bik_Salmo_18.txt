1: Namomotan taka,
: O Kagurangnan , sakong kosog!
2: An Kagurangnan iyo an sakong parasurog;
: sakong pailihan, sakong paratubos.
: An sakong Dios, gapo na sakong pailihan;
: sakong kalasag, sakong katabang, sakong bantayan.
3: Minaapod ako sa Kagurangnan ,
: asin iliniligtas niya ako sa sakong mga kaiwal.
: Pag-omawon an Kagurangnan !
4: Napalibotan ako kan mga pisi nin kagadanan;
: duminagsa sako an mga alon nin pagkaraot.
5: Naporopotan ako kan mga pisi nin Sheol,
: asin nakaatubang sako an mga siod nin kagadanan.
6: Sa sakong kasakitan nag-apod ako sa Kagurangnan ;
: nag-apod ako sa sakong Dios tanganing tabangan.
: Nadangog niya an sakong tingog sa saiyang templo;
: nakaabot sa saiyang pandangog an sakong inagrangay.
7: Dangan nagtakig asin natanyog an daga;
: nagtakig asin natanyog man an mga pundasyon kan kabukidan,
: huli ta naanggot an Dios.
8: Aso nagluwas hale sa saiyang dungo,
: nanghahalon na kalayo saka naglalaad na baga hale sa saiyang ngoso.
9: Binuka niya an kalangitan dangan siya huminilig;
: maitom na panganoron nasa irarom kan saiyang mga bitis.
10: Nagsakay siya sa kerubin asin naglayog;
: marikas siyang naglayog sakay sa mga pakpak kan doros.
11: Ginibo niyang pantahob an kadikloman;
: napalibotan siya nin mahibog na mga dampog na pano nin tubig.
12: Hale sa kikilat sa atubangan niya,
: nagtunga an mga yelong garo gapo, asin mga laad nin kalayo,
: dangan naglagbas sa maitom na mga panganoron.
13: An Kagurangnan nagdaguldol sa kalangitan;
: asin nadangog an tingog kan Kahorohalangkawe.
14: Nagpana siya asin nagkawararak an saiyang mga kaiwal;
: pinakikilat niya asin nagdurulag sinda.
15: Dangan nahiling an kairaroman nin kadagatan,
: asin nahayag an mga pundasyon kan kinaban,
: kan tuyawon mo an saimong mga kaiwal, Kagurangnan ,
: asin kurahawan sinda sa kaanggotan.
16: Hale sa itaas, ginawagaw ako nin Kagurangnan asin kinapotan;
: hinawas niya ako sa hararom na katubigan.
17: Ilinigtas niya ako sa makosog kong mga kaiwal,
: asin sa gabos na naanggot sakuya;
: huli ta dai ko kaya an kosog ninda.
18: Nagsalakay sinda kan ako nasa kasakitan,
: alagad iningatan ako nin Kagurangnan .
19: Tinabangan niya akong makahale sa pag-alaman;
: ilinigtas niya ako huli ta ako saiyang nawilihan.
20: Binalosan ako nin Kagurangnan sosog sa sakuyang katanosan;
: benendisyonan niya ako huli ta mayo ako nin kasalan.
21: Kinuyog ko an mga togon nin Kagurangnan ;
: an sakuyang Dios dai ko tinalikodan.
22: An gabos niyang togon sakuyang inotob;
: dai ko linapas an saiyang mga kabotan.
23: Ako nagin matanos sa saiyang atubang,
: asin linikayan ko an gabos na kasalan.
24: Kaya binalosan ako nin Kagurangnan sosog sa sakuyang katanosan;
: huli ta aram niya na ako mayo nin kasalan.
25: Kagurangnan , maimbod ka sa mga maimbod saimo;
: matanos ka sa mga matanos saimo.
26: Mabini ka sa mga tawong mabini,
: alagad makuri ka sa mga tawong maraot.
27: Iliniligtas mo an mga mapakumbaba,
: alagad an mga mapaabaw-abaw saimong ibinababa.
28: Kagurangnan , tinatawan mo ako nin liwanag;
: hinahale mo an sakong diklom.
29: Huli sa saimo, maroronot ko an sarong hukbo;
: huli sa sakong Dios, malulukso ko an saindang kudal.
30: An Dios na inimarahayon an mga gibo!
: An saiyang mga panuga totoong masasarigan!
: Siya an kalasag nin gabos na minapaataman saiya.
31: Huli ta siisay an Dios kundi an Kagurangnan ?
: Siisay an gapo kundi an satuyang Dios?
32: Siya an Dios na minatao nin kosog sa sako,
: minapatiwasay kan sakong dalan.
33: Ginibo niya akong maingat sa paglakaw arog sa usa;
: pinangagin niya akong ligtas sa ibabaw nin kabukidan.
34: Tinutukdoan niya ako para sa gera,
: nganing mabingat ko an bronseng pana.
35: Kagurangnan , itinao mo sako an kalasag nin saimong kaligtasan;
: sinurog ako kan too mong kamot,
: asin pinangagin dakula kan saimong tabang.
36: Tinawan mo ako nin mahiwas na lugar na lalakawan,
: asin an sakong mga bitis dai nadalinas.
37: Linamag asin inabot ko an sakong mga kaiwal;
: dai ako nag-ontok sagkod na sinda nagkagaradan.
38: Ginadan ko sinda, asin dai na nakabangon;
: natumba sinda sa sakong atubang.
39: Pinakosog mo ako sa pakikilaban;
: an mga kaiwal ko tinumba mo sa sakong pamitisan.
40: Pinadulag mo an sakuyang mga kalaban;
: an mga naoongis sako sakuyang ginadan.
41: Sinda nag-agrangay alagad mayong nagligtas;
: nag-apod sinda sa Kagurangnan , alagad dai niya sinda sinimbag.
42: Rinonot ko sinda, kaya nagin sindang arog sa alpog na ipinapadpad kan doros;
: tinimaktimakan ko sinda siring sa laboy sa mga tinampo.
43: Ilinigtas mo ako sa mga tawong masombikal;
: ginibo mo akong hade nin mga nasyon;
: banwaan na dai ko man midbid naglingkod sako.
44: Mga dayuhan nagduruko sa atubangan ko;
: kan madangog ninda ako, nagkuyog sinda sako.
45: Pinanruluya an saindang boot,
: asin tinatakigan na nagruluwas sa saindang mga bantayan.
46: An Kagurangnan buhay! Pag-omawon an sakong parasurog!
: Irukyaw an kadakulaan nin Dios na nagligtas sako.
47: Tinawan niya ako nin kapangganahan tumang sa sakong mga kalaban;
: pinasakop niya sako an mga nasyon,
48: asin ilinigtas niya ako sa sakuyang mga kaiwal.
: Kagurangnan , pinapanggana mo ako tumang sa sakuyang mga kaiwal,
: asin ilinigtas mo ako sa mga madahas na tawo.
49: Kaya, Kagurangnan , oomawon taka sa tahaw nin mga nasyon;
: maawit ako nin mga pag-omaw saimo.
50: Darakulang panggana itinatao niya sa saiyang hade,
: danay na pagkamoot an ipinapahiling niya sa saiyang linahidan,
: ki David asin sa kapagarakian kaini sagkod pa man.