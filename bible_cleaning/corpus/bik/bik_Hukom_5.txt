1: Kan aldaw na iyan, inawit ni Debora asin ni Barak, na aking lalaki ni Abinoam, an awit na ini
2: Pag-omawon an Kagurangnan !
: Desidido an mga Israelita sa pakilaban;
: nag-iba sinda na may kaogmahan.
3: Pagdangog kamo, mga hade!
: Paghinanyog kamo, mga namamayo!
: Makanta ako, asin magibo nin musika
: para sa Kagurangnan , an Dios nin Israel.
4: O Kagurangnan , kan bayaan mo an kabukidan nin Seir,
: kan magluwas ka hale sa rehiyon nin Edom,
: tinakigan an daga, nagbulos an uran hale sa kalangitan.
: Iyo, nagbulos an tubig hale sa mga dampog.
5: Sa atubang nin Kagurangnan nagtakig an mga bukid,
: an Sinai, sa atubang nin Kagurangnan Dios nin Israel.
6: Sa mga aldaw ni Samgar, aking lalaki ni Anat,
: asin sa mga aldaw ni Jael,
: nag-ontok sa pag-agi sa daga an mga parabaklay,
: asin duman na sa mga dana sinda nagralakaw.
7: Binayaan kan mga tawo an mga banwa nin Israel;
: nagharale sinda sagkod na umabot ka, O Debora,
: nagdatong na arog sa sarong ina para sa Israel.
8: Nagkaigwa nin gera sa daga,
: kan magpili nin bagong mga dios-dios an Israel.
: Sa kwarenta mil na lalaki kan Israel,
: may saro daw na nagdara nin garod o kalasag?
9: Nasa mga pamayo nin Israel an puso ko,
: asin nasa mga tawong nag-iriba na may kaogmahan.
: Pag-omawon an Kagurangnan !
10: Ibareta nindo, kamong nakalunad sa mga puting asno,
: kamong nagtutukaw sa mga kamadero, asin kamo na naglalakaw sa mga tinampo.
11: Dangoga! An ribok kan nagtitiripon sa palibot kan mga bubon,
: nag-oosip kan kapangganahan nin Kagurangnan ,
: kapangganahan kan banwaan nin Israel!
: Dangan nagmartsa pasiring sa saindang mga trangkahan an banwaan nin Kagurangnan .
12: Mangenot ka, O Debora, mangenot ka!
: Mangenot ka sa pagkanta!
: Mangenot ka, O Barak, aking lalaki ni Abinoam,
: daraha an saimong mga bihag!
13: Dangan nagrulugsot an mga natadang maimbod;
: nagdolok an banwaan nin Kagurangnan sa saiya, andam sa pakilaban.
14: Hale ki Efraim, nagpasiring sinda sa kapantayan,
: nagsunod sa tribu ni Benjamin asin sa saiyang banwaan.
: Nagrulugsot an mga namamayo hale ki Machir,
: asin hale ki Zabulon an mga opisyal.
15: Nagdatong an mga namamayo ni Issakar kaiba si Debora;
: nagdatong si Issakar asin si Barak,
: gabos sinda nagsunod ki Barak sa kapantayan.
: Alagad an tribu ni Ruben nababanga,
: dai maaraman kun maiba o dai.
16: Tano ta nagpawalat sinda kaiba kan mga karnero?
: Tanganing magdangog sa mga pastor na nag-aapod kan mga hayop?
: Totoong nabanga an tribu ni Ruben,
: dai maaraman kun maiba o dai.
17: An tribu ni Gad nag-erok sa sirangan kan Jordan;
: sa saindang mga barko nagpawalat an tribu ni Dan.
: Sa baybayon nag-ontok an tribu ni Asher;
: dai na naghiro sa saindang namumugtakan.
18: Alagad itinaya kan mga banwaan ni Zabulon asin ni Neftali
: an saindang buhay sa pakilaban.
19: Sa Taanac, sa may sapa nin Megido,
: nagdatong an mga hade asin nakilaban;
: nakilaban man an mga hade nin Canaan,
: alagad mayo sindang plata na nasamsam.
20: An mga bitoon sa langit nakilaban,
: mantang naglilibot sa kaitaasan;
: si Sisera saindang linabanan.
21: Inanod sinda kan baha sa Kison
: an nag-aanggot na katubigan nin Kison.
: Magmamartsa akong padagos, sa bilog kong kosog!
22: Dangan nag-abot an mga kabayong nagdadalagan;
: an umpag kan saindang mga bitis minatanyog kan kadagaan.
23: Maldisyonon an Meroz, an olay kan anghel nin Kagurangnan ,
: maldisyonon an gabos na nag-eerok duman.
: Dai sinda nag-abot sa pagtabang sa Kagurangnan ,
: sa pagtabang sa Kagurangnan laban sa mapangyari.
24: An pinakapaladan na babae iyo si Jael,
: an agom ni Heber na Cineo
: an pinakapaladan sa mga babaeng nag-eerok sa mga tolda.
25: Tubig an hinagad saiya ni Sisera, alagad gatas an itinao niya;
: sa magayon na mangko, dinara niya saiya.
26: Kinua kan wala niyang kamot an sarong taldok kan tolda,
: asin an martilyo kan trabahador kan toong kamot niya;
: pinukpok niya si Sisera, pinasa an payo;
: ipinalpal sa sentido an taldok na luminagbas sa payo.
27: Napaluhod si Sisera,
: natumba asin dai na naghiro sa pamitisan ni Jael;
: sa pamitisan ni Jael napaluhod si Sisera,
: natumba asin nagadan.
28: An ina ni Sisera sa bintana nagdungaw;
: sa likod kan mga siklat siya nagtanaw.
: Tano ta dai pa minaabot an saiyang karwahe? an hapot niya.
: Tano ta dai pa minapuli an saiyang kabayo?
29: Mga madonong niyang babae sa saiya nagsimbag,
: asin ulit-ulit siyang nagsaboot,
30: Naghahanap pa sinda nin mabibihag asin mababanga
: saro o duwang babae para sa lambang soldados,
: mamahalon na tela para ki Sisera,
: mga ginansilyong gubing para sa sakong liog.
31: Magkagaradan logod, sa siring na paagi an gabos mong kaiwal, O Kagurangnan ,
: alagad magliwanag logod an saimong mga katood siring sa minasirang na aldaw!
: Dangan nagkaigwa nin katoninongan sa daga sa laog nin kwarentang taon.