1: Dai mo pag-imonan an saimong agom na babae na saimong namomotan. Tutukdoan mo sana siya kun paano ka niya papasakitan.
2: Dai mo ipaghunod an saimong onra sa kiisay man na babae.
3: Likayan mo an mga agom nin ibang mga lalaki, ta tibaad mahulog ka sa saindang mga siod.
4: Dai ka makiiba sa mga babaeng paratugtog; dadayaon ka ninda.
5: Likayan mo an paghiling nin maigot sa sarong birhen, ta tibaad mapiritan kang magbayad kan dote nin sarong nobya.
6: Dai ka magpakalolong sa mga maraot na babae, ta tibaad mawara an gabos mong pagsadiri.
7: Kaya dai ka maglagalag sa mga tinampo o maglibot sa mga kabtang kan banwa na dai na pinagdudumanan kan mga tawo.
8: Kun makahiling ka nin sarong magayon na babae, maghiling ka sa ibang direksyon. Dai mo pag-isipon an kagayonan nin sarong babae na bako mong agom. Dakul nang lalaki an nalagalag huli sa gayon nin sarong babae. Iyan an minapagkot sa kamawotan na garo kalayo.
9: Dai ka magkakan sa kaibahan kan agom nin sarong lalaki o makipag-inoman sa saiya, ta tibaad masugotan ka dangan maraot huli kan saimong kamawotan.
10: Dai mo nanggad ipagsikwal an haloy mo nang katood; dai ka na nanggad makakakua nin sarong bagong katood na makakaarog sa saiya. An pakikipagkatood nakakaagid sa arak; orog na nagigin managom iyan mantang naghahaloy.
11: Dai ka maara sa kauswagan nin sarong parakasala; dai mo aram kun anong kapahamakan an inandam para saiya.
12: Dai ka maogma sa mga bagay na nawiwilihan kan mga bakong diosnon; giromdoma na dai sinda pawawaraan nin sala mantang sinda nabubuhay.
13: Likayan mo an tawong may kapangyarihan sa paggadan, asin dai ka mahahadit huli sa katakotan nin kagadanan. Alagad kun kaipuhan na magharani ka saiya, mag-ingat ka nin marahay, ta tibaad gadanon ka niya. Pakaaramon mo na naglalakaw ka sa tahaw nin mga siod, asin ika sarong masayon na patamaan.
14: Midbidon mo nin marahay an mga tawong nasa palibot mo, asin maghagad ka nin hatol sa mga madonong sana.
15: Makipag-olay ka sa mga tawong may inadalan, asin an Katogonan kan Kahorohalangkawe iyo logod an saindong magin tema nin pag-oolay.
16: An mga matanos na tawo an pilion mong magin kaiba sa pagkakan, asin an pagkatakot sa Kagurangnan iyo an magin pangenot mong orgulyo.
17: Inoomaw an sarong ekspertong trabahador huli kan mga bagay na saiyang ginigibo, asin an Kadonongan nin pamayo napapatunayan huli kan saiyang tataramon.
18: An naghihidali asin mayong ingat sa pagtaram natatakotan asin naoongisan kan gabos na namamanwaan.