13: Si Mardokeo sarong Judio na kaayon sa tribu ni Benjamin. Nabihag siya kaiba ni Hadeng Jehoiakin nin Juda kan sakopon ni Hadeng Nebukadnezzar nin Babilonia an Jerusalem. Si Mardokeo iyo an aking lalaki ni Jair, na kapagarakian ni Kis saka ni Simei. Nag-erok siya sa syudad nin Susa, saen saro siyang mahalagang opisyal sa korte ni Jerjes, an dakulang hade.
: Kan ikaduwang taon nin paghahade ni Jerjes, kan enot na aldaw kan bulan nin Nisan, nagkaigwa nin pangatorogan si Mardokeo.
4: Nangatorogan siya na nagkaigwa nin dakulang ribok asin karibongan, makosog na daguldol saka linog na kaiba an makuring kariribokan sa daga.
5: Dangan nagtunga an duwang dakulang dragon na andam na mag-iwal.
6: Makosog na nag-ungal sinda, asin huli kaini nag-andam an gabos na nasyon tanganing makigera sa matanos na banwaan nin Dios.
7: Para sa kinaban, iyo idto an aldaw nin kadikloman asin kamondoan, kahorasaan saka kasakitan, paggaba saka pagraot.
8: Nahadit an matanos na banwaan nin Dios huli sa dakulang takot sa nagdadangadang na mangyayari sainda. Nag-andam sindang magadan,
9: alagad makosog na nag-apod sinda sa Dios. Sa pangatorogan an saindang pag-apod sinimbag nin sarong dakulang salog na nagbubulos hale sa sarong sadit na burabod.
10: Nagbanaag an kaagahon, saka nag-itaas an aldaw, asin an mapakumbabang banwaan pinakosog dangan natunaw ninda an mapaabaw-abaw nindang mga kaiwal.
11: Nahiling ni Mardokeo sa pangatorogan niyang ini kun ano an gigibohon nin Dios. Kan magmata siya, bilog na aldaw niyang inisip ini asin hiningowa niyang masabotan an kahulogan kan pangatorogan.
12: Mantang nagpapahingalo si Mardokeo sa patyo kan palasyo, saen nagbabantay si Gabata saka si Tarra, an duwa sa mga eunuko kan hade,
13: nadangog niyang nagpaplano an duwang ini. Dinangog niyang marahay an pinagsasabi kan duwa saka naaraman niya na nagpaplano sinda na gadanon an hade. Kaya nagduman si Mardokeo ki Hadeng Jerjes dangan sinabihan ini kan plano kan duwang eunuko.
14: Ipinasiyasat sinda kan hade, asin kan magtuga sinda, ilinuwas sinda saka ginadan.
15: An pangyayaring ini ipinasurat kan hade sa opisyal na talaan; nagsurat man si Mardokeo dapit kaini.
16: Dangan tinawan kan hade si Mardokeo nin katongdan sa palasyo saka nin mga regalo bilang balos sa saiyang ginibo.
17: Alagad si Haman na aking lalaki ni Hammedata, na sarong Bugayo na iginagalang kan hade, naghanap nin mga paagi tanganing maraot si Mardokeo saka an kahimanwa kaining mga Judio, huli kan pagkagadan kan duwang eunuko.