1: An Kagurangnan iyo an sakong ilaw asin kaligtasan;
: siisay an sakong matatakotan?
: An Kagurangnan iyo an pailihan nin sakong buhay;
: sa kiisay ako matatakot?
2: Kun salakayon ako kan mga maraot na tawo asin baloon na gadanon ako,
: sinda an mapapadungkal saka matutumba.
3: Maski mapalibotan ako nin sarong bilog na hukbo,
: dai matatakot an puso ko;
: maski salakayon ako kan sakong mga kaiwal,
: padagos akong magsasarig sa Dios.
4: Saro sana an hinahagad ko sa Kagurangnan ;
: saro sanang bagay an sakong minamawot;
: na ako mag-erok sa harong nin Kagurangnan
: sa gabos na aldaw nin sakong buhay,
: na mahiling ko an kagayonan nin Kagurangnan ,
: asin magpamibi sa saiyang pinag-eerokan.
5: Sa panahon nin kasakitan sasangkoban niya ako;
: tatagoon niya sa laog kan saiyang Templo
: asin ibubugtak sa ibabaw nin sarong halangkaw na gapo.
6: Kaya dadaogon ko an sakong mga kaiwal na nakapalibot sako.
: Magdodolot ako nin mga sakripisyo
: sa saiyang Templo kaiba an kinurahaw nin kaogmahan;
: mag-aawit ako, mag-oomaw sa Kagurangnan .
7: Dangoga ako, Kagurangnan , kun ako mag-apod saimo!
: Maherak ka asin simbaga ako!
8: Kan ika magtaram, Madya, sambahon mo ako.
: Nagsimbag an puso ko, Kagurangnan , madolok ako.
9: Dai ka magtago sako!
: Dai ka maanggot sako;
: hare pagsubolan an saimong sorogoon.
: Ika an sakong nagin tabang;
: hare ako pagpabayae o pagsikwalan.
: O Dios nin sakong kaligtasan!
10: Maski bayaan ako kan sakong ama asin ina,
: alagad an Kagurangnan an mag-aataman sakuya.
11: Tukdoan sako, Kagurangnan , an saimong dalan,
: asin pangenote ako sa tamang agihan,
: huli ta dakul an sakong mga kaiwal.
12: Hare ako pagpabayae sa sakong mga kaiwal;
: huli ta mga putikon na saksi nagtindog tumang sako,
: asin minahangos sinda nin kadahasan.
13: Minatubod akong mahihiling ko an pagkamarahayon nin Kagurangnan
: sa daga nin mga nabubuhay.
14: Magsarig sa Kagurangnan .
: Magmaisog, pakosogon an puso.
: Magsarig sa Kagurangnan !