1: Sa saimo ako minapaili, Kagurangnan ,
: hare nanggad ako pagpasopogan!
2: Sa saimong pagkamatanos ligtasan ako;
: himatea asin agawa ako!
3: Ika logod an magin sakong gapo na pailihan,
: sarong makosog na bantayan na maligtas sako;
: huli ta ika an sakong gapo asin bantayan.
4: O Dios, ligtasan ako sa kamot kan tampalasan,
: sa kamot kan tawong bakong matanos asin tulisan.
5: Ika, Kagurangnan , an sakuyang paglaom;
: sakong pagsarig poon kan ako aki pa.
6: Sa saimo ako nagsandig poon kan sakong pagkamundag;
: sinurog mo poon sa tulak nin sakong ina.
: Ika danay kong oomawon.
7: Ako nagin ngangalasan para sa kadaklan,
: alagad ika an masarig kong pailihan.
8: An sakong ngoso pano kan saimong kaomawan
: asin kamurawayan sa bilog na aldaw.
9: Hare ako pagsikwalan ngunyan na ako gurang na;
: hare ako pagpabayae ngunyan na ako maluya na.
10: Ako an pinag-oorolayan kan sakong mga kaiwal.
: Nagtitiripon an mga boot sakong gumadan.
11: Olay ninda, Pinabayaan siya nin Dios;
: lamagon ta siya asin dakopon,
: huli ta mayo nin maligtas saiya.
12: O Dios, dai ka magharayo sako;
: sakuyang Dios, paghumare sa pagtabang sako!
13: Mapasopog logod asin madaog an minasalakay sako;
: magkasoropog saka mawaran nin dangog an mga boot magkulog sako.
14: Alagad padagos akong maglalaom saimo,
: ika orog na oomawon ko.
15: Ipapahayag kan sakong ngoso an saimong karahayan;
: an saimong kaligtasan sa bilog na aldaw,
: maski ngani iyan dipisil kong masabotan.
16: Oomawon ko an saimong kapangyarihan, O Kagurangnan Dios ;
: mayo akong ipagbabantog kundi an saimong karahayan.
17: O Dios, poon kan ako aki pa tinukdoan mo na ako,
: asin padagos na ipagbabantog ko an makangangalas mong mga gibo.
18: Ngunyan na ako gurang saka ubanon na,
: O Dios, dai mo ako pagbayaan,
: sagkod na ikabalangibog ko an saimong kapangyarihan
: sa gabos na maabot na kapagarakian.
19: An saimong katanosan, O Dios, nakakaabot sa kalangitan.
: Mga dakulang ngangalasan an saimong ginibo;
: mayo nin arog saimo.
20: Pinadarahan mo ako nin mga makuring kasakitan,
: alagad ako papakosogon mo giraray,
: babangonon hale sa lulubngan.
21: Dudugangan mo an sakuyang kaomawan,
: asin rarangahon mo ako giraray.
22: Oomawon taka kan sakuyang arpa,
: huli kan saimong pagkamaimbod, O sakuyang Dios.
: Aawitan taka nin kaomawan kan sakuyang lira,
: O Banal na Dios nin Israel.
23: Sa pag-awit ko kan saimong kaomawan,
: an sakong ngoso magkukurahaw sa kaogmahan,
: siring man an kalag ko na saimong tinabangan.
24: Bilog na aldaw an sakong dila magtataram kan saimong katanosan,
: huli ta nawaran nin dangog asin nasopog,
: an mga nagmamawot magtao sako nin kulog.