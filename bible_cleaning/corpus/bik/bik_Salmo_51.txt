1: Kaheraki ako, O Dios, sosog sa danay mong pagkamoot.
: Sosog sa dakula mong pagkaherak,
: paraa an sakong mga kasalan!
2: Hugasi ako kan gabos kong karatan;
: linigi ako kan sakong mga kasalan!
3: Huli ta nasasabotan ko an sakuyang mga kasombikalan;
: danay na nasa atubang ko an sakong kasalan.
4: Tumang saimo, sa saimo sana, nagkasala ako.
: Ginibo ko an maraot sa atubang mo.
: Kaya matanos ka sa paghukom sako;
: dai nasasala sa pagpadusa sako.
5: Uya, namundag ako sa kasombikalan;
: ipinangidam ako kan sakong ina sa kasalan.
6: Mawot mo an katotoohan sa lambang linalang,
: kaya panoa ako nin kadonongan.
7: Halea an kasalan ko asin ako malilinigan;
: hugasi ako, asin magigin maputi ako siring sa ambon.
8: Panoa ako nin kaogmahan asin kagayagayahan;
: gibohang magin maogma an rinonot mong mga tolang.
9: Hare paghilinga an sakong mga kasalan;
: paraa an sakong mga kasombikalan.
10: Pusong malinig lalanga sako, O Dios,
: sarong bago asin maimbod na espiritu ibugtak mo sako.
11: Hare ako pagsikwalan sa atubangan mo;
: hare paghalea sako an banal mong Espiritu.
12: Ibalik mo sako an kaogmahan nin saimong kaligtasan,
: asin giboha akong makinuyog-kuyog saimo.
13: Dangan itutukdo ko sa mga parakasala an saimong mga dalan,
: asin mabalik saimo an mga makasalan.
14: Ligtasan ako, O Dios, sa kagadanan, ika na Dios nin sakuyang kaligtasan,
: asin an sakong dila mag-aawit kan saimong katanosan.
15: Kagurangnan , bukahon mo an sakuyang ngoso,
: asin an sakong dila magrurukyaw kan saimong kaomawan.
16: Dai mo minamawot an mga sakripisyo;
: maski magdolot ako nin tinutong na atang,
: dai mo man mawiwilihan.
17: O Dios, espiritung nagsosolsol an sakong atang;
: mapakumbaba asin nagsosolsol na puso dai mo isisikwal.
18: Sa saimong pagkamarahayon, tabangan mo an Sion;
: an mga lanob nin Jerusalem saimong pakarahayon.
19: Dangan ikakaogma mo an mga maninigong sakripisyo,
: asin an samong mga tinutong na atang;
: mga torong baka na idodolot sa saimong altar.