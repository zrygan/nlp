1: Dangan nasimbag si Elifaz na Temanita
2: Minasimbag daw an tawong madonong sa paagi nin madoros na pakaaram,
: asin pinapano an saiyang hawak kan doros na hale sa sirangan?
3: Makikidiskutiran daw siya sa tataramon na mayong kahulogan
: o sa mga tataramon na mayong ikakataong karahayan saiya?
4: Alagad hinahale mo na an pagkatakot sa Dios,
: asin inoolang mo an paghorophorop sa saiyang atubang.
5: An saimong karatan nahihiling huli kan saimong tinataram;
: naghihingowa kang makatago sa likod kan mga tusong tataramon.
6: An saimong ngoso an nagpapahamak saimo, asin bakong ako;
: an saimong mga ngabil an nagsasaksi laban saimo.
7: Ika daw an enot na tawong namundag?
: Buhay ka na daw kan gibohon nin Dios an kabukidan?
8: Nadangog mo daw an mga ginibong plano nin Dios?
: Ika daw sana an tawong may kadonongan?
9: Ano an aram mo na dai mi aram?
: Ano an nasasabotan mo na bakong malinaw samo?
10: Nanodan mi an samong kadonongan sa mga gurang
: mga tawong namundag bago an saimong ama.
11: Tadaw ta isinisikwal mo an inaalok na karangahan nin Dios?
: Sa ngaran niya nakiolay kami sa mahuyong mga tataramon.
12: Tano ta nagpapadara ka sa saimong puso?
: Tano ta naglalaad an saimong mga mata?
13: Naaanggot ka sa Dios asin kinondenar mo siya.
14: Pwede daw na magin malinig an sarong tawo?
: Pwede daw na magin matanos an siisay man sa Dios?
15: An Dios dai ngani minasarig sa saiyang mga anghel,
: maski sinda malinig sa atubang niya;
16: gurano pa daw an tawong makauuyam asin maraot,
: na minainom nin karatan siring sa pag-inom niya nin tubig!
17: Ngunyan dangoga, Job, an naaaraman ko.
18: Tinukdoan ako kan mga madonong nin mga katotoohan
: na saindang nanodan sa saindang mga magurang,
: asin mayo sindang itinatagong anoman.
19: Ligtas an saindang daga sa mga dayuhan;
: mayo nin madagka sainda na magrayo sa Dios.
20: An maraot na tawo nang-aapi sa iba
: mamumugtak sa labi-labing kasakitan mantang siya nabubuhay.
21: Makangirhat na mga tingog an saiyang madadangog;
: masalakay an mga tulisan sa oras na iniisip niyang ligtas.
22: Mayo siyang paglaom na makadulag sa kadikloman,
: huli ta sa tibaad na lugar naghahalat saiya an kagadanan,
23: asin an mga bwitre naghahalat tanganing kakanon an saiyang bangkay.
: Aram niyang madiklom an maabot niyang mga aldaw;
24: an kapahamakan, siring sa mapangyaring hade,
: naghahalat sa pagsalakay saiya.
25: Huli ta ibinikyaw niya an
: saiyang kamot tumang sa Dios
: asin dai niya minidbid an Makakamhan.
2627: Mapaabaw-abaw saka masombikal an tawong iyan;
: sa katagasan nin payo, iniitaas niya an saiyang kalasag
: asin nagdadalagan tanganing labanan an Dios.
28: Siya an tawo na nagsakop nin mga syudad
: asin nagkamkam nin mga harong na binayaan kan saindang kagsadiri,
: alagad an gera an marumpag kan mga iyan.
29: Dai siya magigin mayaman sa halawig na panahon;
: gabos niyang nasasadirihan dai magdadanay.
: Maski an saiyang anino mapapara,
30: asin dai siya makakadulag sa kadikloman.
: Makakaagid siya sa sarong kahoy
: na nagkasurulo an mga sanga,
: na an mga burak ipinapalid kan doros.
31: Kun magpakalolong siya sa pagsarig sa karatan,
: an karatan an magigin balos niya.
32: Maaalang siya bago mag-abot an panahon,
: maaalang siring sa sanga asin dai na nanggad magigin berde.
33: Makakaagid siya sa balagon nin ubas na nagkararakdag an mga bunga;
: siring sa kahoy na oliba na nawaran nin burak.
34: Dai magkakaigwa nin kapagarakian an mga bakong diosnon,
: asin tutunawon nin kalayo an mga harong na napatindog huli sa suhol.
35: Ini an mga tawo na nagpaplano nin kasakitan saka naggigibo nin karatan;
: an saindang mga puso danay na pano nin pandadaya.