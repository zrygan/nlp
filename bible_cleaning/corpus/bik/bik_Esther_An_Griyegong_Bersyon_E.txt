13: Saro ining kopya kan dekreto
: Pangongomusta hale sa Dakulang Hade na si Jerjes, sa mga gobernador kan syento beynte y syeteng probinsya, magpoon sa India sagkod sa Etiopia, saka sa mga maimbod samo.
14: Dakul na tawo an orog na nagigin mapaabaw-abaw kun natawan sinda nin kaomawan asin kapangyarihan.
15: Dai ninda aram an gigibohon sa marahay na palad na inako ninda, kaya bako sanang hinihingowa nindang raoton an samong nasasakopan, kundi nagpaplano pa sinda nin maraot laban sa kagtao sainda kan kapangyarihan.
16: Dai sinda tataong magpasalamat sa karahayan na ginigibo sainda kan tawo. Naghohona pa sinda na makakadulag sinda sa paghukom nin Dios, na naoongis sa karatan saka nakakahiling kan gabos. Huli kan saindang kapaabaw-abawan, nagtutubod sinda sa bakong totoong pag-omaw sainda kan mangmang asin makasalan na mga tawo.
17: Nangyayari man na an mga pamayo napapatubod kan mga katood na pinagkatiwalaan na magkapot nin halangkaw na katongdan. Idinadamay sinda kan mga tawong ini sa paggadan kan mga tawong mayo nin sala asin sa paggibo nin mga maraot na bagay na dai na nanggad mahihirahay.
18: Sa paagi nin kaputikan asin katusohan, inaabuso kan mga katood na ini an karahayan kan saindang mga pamayo.
19: An karatan na ginibo kan mga tawong nag-abuso kan kapangyarihan mahihiling bako sana sa suanoy na talaan kan kasaysayan na napasato kundi sa maringis na mga bagay na nangyari saindo ngunyan.
20: Sinisiguro ko na sa maabot na panahon an sakong kahadean magdadanay na matiwasay asin matoninong para sa gabos na tawo.
21: Mangyayari ini sa paagi nin pagbabago kan nagkapirang palakaw asin sa paagi nin matanos na paghukom sa lambang sitwasyon na minaabot sa sakong kaaraman.
22: Horophoropa nindo an ginibo ni Haman na aking lalaki ni Hammedata. Saro siyang Macedonio, sarong dayuhan na mayo kan dugo nin sarong taga Persia. Dai nahihiling saiya an karahayan ko, alagad inako ko siya.
23: Nag-ako siya kan karahayan kan sakong pagmakulog asin pagkamoot para sa gabos na tawo. Sa katotoohan, inapod siyang Ama kan imperyo asin nag-ako nin orog na pag-omaw ki sa kiisay man, pwera sa hade.
24: Alagad mayo nin kasagkoran an saiyang kapaabaw-abawan. Hiningowa niyang gadanon ako tanganing mapasaiya an imperyo.
25: Sa paagi kan saiyang katusohan saka pandadaya hinagad niyang magadan si Mardokeo, na nagligtas kaidto kan sakong buhay saka danay na nagtabang sako. Hinagad man niya na magadan si Esther, an satong mayong sala na reyna, saka an gabos na Judio.
26: An katuyohan niya iyo na manluya kita saka ipasakop sa mga taga Macedonia an Imperyo nin Persia.
27: Alagad napatotoohan ko na an mga Judio na planong puhoon kan mabangis na kriminal na ini, bakong mga maraot na tawo. Nagkukuyog sinda kan mga togon na matanos nin marahay.
28: Sinasamba ninda an buhay na Dios, an pinakahalangkaw saka pinakadakula sa gabos na dios. Siya iyo an Dios na naggiya kan satong imperyo sa paaging makangangalas nin marahay, magpoon kan panahon kan satong mga ginikanan sagkod ngunyan.
29: Huli kaini, dai nindo paggibohon an mga sinasabi sa surat ni Haman.
30: Siya iyo an nagplano kan mga bagay na ini, asin binitay na siya kaiba an bilog niyang pamilya, sa mga trangkahan nin Susa. Itinao saiya kan Dios, na namamahala kan gabos na bagay, an marikas na padusa na maninigo saiya.
31: Ipinagboboot ko saindo na ibugtak sa lambang matawong lugar an mga kopya kan dekreto na ini. Tugotan nindo an mga Judio na mamuhay sosog sa sadiri nindang kaugalean.
32: Tabangan nindo sinda sa pagdepensa kan saindang sadiri laban sa mga tawong masalakay sainda sa aldaw na itinalaan para sa paggadan sainda, sa ikatreseng aldaw kan bulan nin Adar, an ikadoseng bulan.
33: Ginibo nin Dios na namamahala kan gabos na bagay, na an aldaw nin paggadan magin aldaw nin pagselebrar para sa pinili niyang banwaan.
34: Iiba nindo an aldaw na ini sa saindong mga pyesta opisyal dangan selebraron nindo ini bilang sarong pyesta.
35: Ngunyan saka sa maabot na panahon magpapagiromdom ini sato saka sa mga kaalyansa nyato kan pagbantay nin Dios sa satong nasyon. Mapagiromdom man ini sa mga tawong nagpaplano laban sato kan ipinapatanid nin Dios na kapahamakan.
36: An lambang probinsya, an lambang syudad na dai magkuyog kan pagboot na ini makakamate kan sakong kaanggotan; mayo akong pinapalaen. Raraoton iyan sa gera saka susuloon sagkod na matompos. Mayo na nanggad nin tawo na maduman. Maski mga gamgam saka mga lalaw na hayop maglilikay sa lugar na iyan sagkod lamang.