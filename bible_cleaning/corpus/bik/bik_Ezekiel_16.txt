1: Nagtaram giraray sako an Kagurangnan ,
2: Aki nin tawo, pamidbidan sa Jerusalem an makauuyam na mga bagay na ginibo niya.
3: Sabihan mo an Jerusalem kun ano an itinataram saiya kan Kagurangnan Dios
: Namundag ka sa daga nin Canaan. Sarong Amoreo an saimong ama asin sarong Hetea an saimong ina.
4: Kan mamundag ka, mayo nin nagputol kan saimong pusod, o nagkarigos saimo o naghaplas nin asin o nagpatos saimo nin lampin.
5: Mayo nin naherak na gibohon saimo an mga bagay na ini. Kan mamundag ka, ikinaongis ka na. Itinapok ka sa oma.
6: Dangan nag-agi ako asin nahiling takang nagkakarigos sa sadiring dugo, alagad dai taka pinabayaan na magadan.
7: Pinadakula taka siring sa matubang na tinanom. Nagdakula ka, kuminosog asin nagin arog sa sarong daraga. Bilog na bilog an saimong mga suso asin naghalaba an saimong buhok, alagad huba ka.
8: Pag-agi ko giraray, nahiling kong panahon na tanganing mamoot ka. Tinahoban ko kan sakong alikboy an huba mong hawak, saka nanuga akong mamomotan taka. Nakipagtipan ako saimo kaya nagin sadiri taka. Ini an tataramon nin Kagurangnan Dios .
9: Dangan kinarigos taka nin tubig asin hinale an dugo sa saimong hawak. Linahidan taka nin lana.
10: Ginubingan taka nin binurdahan na gubing asin tinawan nin sapatos na anit, nin turban na lino asin sedang alikboy.
11: Sinulotan taka nin mga alahasmga pulseras asin mga kulintas.
12: Binugtakan ko nin hikaw an saimong dungo asin mga talinga, asin kinoronahan taka.
13: Igwa ka nin mga alahas na bulawan saka plata, asin danay kang nakagubing nin purong lino saka seda na gabos binurdahan. Nagkakan ka nin tinapay na gibo sa pinakamarahay na arina, asin igwa ka nin dugos saka lana nin oliba na saimong kakanon. Guminayon ka nin marahay asin nagin sarong reyna.
14: Nabantog ka sa lambang nasyon huli kan saimong mayong kaninan na kagayonan, huli ta ako an nagpagayon saimo. Ini an tataramon nin Kagurangnan Dios .
15: Alagad ginamit mo an saimong kagayonan asin kabantogan tanganing makidorog sa kiisay man na mag-agi.
16: Ginamit mo an iba mong gubing tanganing samnohan an saimong mga lugar na pagsasambahan, asin arog sa sarong maraot na babae, itinao mo an hawak mo sa kiisay man.
17: Kinua mo an mga alahas na bulawan saka plata na itinao ko saimo, dangan ginamit mo iyan sa paggibo nin lalaking mga dios-dios, asin nakidorog ka sa mga ini.
18: Kinua mo an binurdahan na mga gubing na itinao ko dangan isinulot mo sa mga dios-dios. An lana nin oliba asin an insenso na itinao ko inatang mo sa mga dios-dios.
19: Tinawan taka nin kakanonan pinakamarahay na arina, lana nin oliba asin dugosalagad an mga ini idinolot mo bilang atang tanganing mawilihan ka kan mga dios-dios. Ini an tataramon nin Kagurangnan Dios .
20: Dangan kinua mo an mga aking lalaki asin babae na nagin aki ko saimo asin isinakripisyo mo sa mga dios-dios. Kulang pa daw an saimong pagkabakong maimbod sako
21: kaya isinakripisyo mo pa an sakong mga aki sa mga dios-dios?
22: Sa makauuyam mong buhay bilang maraot na babae, dai mo man lamang nagiromdoman an mga aldaw kan ika aki pakan huba ka asin nagkakarigos sa sadiri mong dugo.
23: Nagtaram an Kagurangnan Dios , Herak man saimo! Ginibo mo an gabos na karatan na iyan, dangan
24: sa gilid kan lambang dalan nagtugdok ka nin mga lugar na pagsasambahan sa mga dios-dios asin mga lugar nin pagdodorogan.
25: An saimong kagayonan ilinabog mo sa laboy. Idinolot mo an saimong hawak sa kiisay man na nag-agi, asin aroaldaw nagdugang an saimong pagkani-maraot na babae.
26: Nakidorog ka sa marompot mong mga kataed, an mga Egipcio, asin ginamit mo an saimong pagkani-maraot na babae tanganing paanggoton ako.
27: Kaya ibinikyaw ko na ngunyan an sakong kamot sa pagpadusa saimo asin sa paghale kan saimong kahirasan sa sakong mga bendisyon. Itinao taka sa kamot kan mga Filisteo, na naoongis saimo asin nauuyam sa marompot mong mga gibo.
28: Huli ta dai ka nakontento sa iba, nakidorog ka man sa mga taga Asiria. Nagin kadorogan ka ninda, alagad dai ka man giraray nakontento sainda.
29: Nakidorog ka man sa mga taga Babilonia, an nasyon kan mga negosyante, alagad dai ka man giraray nakontento sainda.
30: Ini an tataramon nin Kagurangnan Dios Ginibo mo ini gabos siring sa sarong daing sopog na maraot na babae.
31: Sa gilid nin lambang dalan nagtugdok ka nin mga lugar na pagsasambahan sa mga dios-dios asin mga lugar nin pagdodorogan. Alagad iba ka man sa ordinaryong maraot na babae huli ta nakikidorog ka bakong huli sa kwarta.
32: Arog ka sa sarong babaeng nakikidorog sa mga dayuhan embes na mamotan an saiyang agom.
33: An ordinaryong maraot na babae binabayadan, alagad ika pa an nagreregalo sa mga kadorogan mo asin nagsusuhol sainda tanganing magduman dangan makidorog saimo.
34: Ibang klase kang maraot na babae. Mayo nin nagpirit saimo na magin siring kaiyan. Dai ka binayadan ninda, ika an nagbayad sainda! Kaya iba ka man nanggad.
35: Kaya ngunyan, Jerusalem, maraot na babae, dangoga an tataramon nin Kagurangnan .
36: Ini an tataramon nin Kagurangnan Dios Huli ta hinuba mo an saimong mga gubing, asin siring sa sarong maraot na babae, itinao mo an saimong hawak sa mga kadorogan mo asin sa makauuyam mong mga dios-dios, dangan ginadan mo an saimong mga aki bilang sakripisyo sa mga dios-dios,
37: kaya uya, titiponon ko an mga dati mong kadoroganan mga namotan mo asin an mga naongisan mo. Dadarahon ko sinda sa palibot mo dangan huhubaan taka tanganing mahiling ninda an saimong pagkani-huba.
38: Kokondenaron taka huli kan pakidorog mo sa bako mong agom asin huli kan saimong panggagadan. Dangan sa sakong kaanggotan asin pag-imon, papadusahan taka nin kagadanan.
39: Itatao taka sa saindang kapangyarihan, asin rurumpagon ninda an mga lugar saen nagsamba ka asin nakidorog. Kukuahon ninda an saimong mga gubing saka mga alahas, dangan babayaan ka nindang huba nanggad.
40: Madara sinda nin sarong hukbo na magapo saimo, asin pepedasohon ka ninda kan saindang mga espada.
41: Susuloon ninda an saimong mga harong asin papadusahan ka ninda sa atubang nin dakul na babae. Oontokon ko an saimong pagigin maraot na babae asin an pagtao mo nin mga regalo sa mga kadorogan mo.
42: Dangan mahahale an sakong kaanggotan asin matotoninong ako. Dai na ako maaanggot asin mag-iimon.
43: Nalingawan mo kun pano taka inataman kan ika aki pa, asin pinaanggot mo ako huli kan gabos na ginibo mo. Kaya pinabayad taka kan gabos na iyan. Tadaw ta dinugangan mo nin karompotan an makauuyam na mga bagay na ginibo mo? An Kagurangnan Dios an nagtaram.
44: Nagtaram an Kagurangnan , Gagamiton kan mga tawo an talinhagang ini manongod saimo, Jerusalem: Kun ano an ina, iyo man an aking babae.
45: Ika mananggad an aking babae kan saimong ina. Ikinaongis niya an saiyang agom saka mga aki. Arog ka kan saimong mga tugang na babae, na naoongis sa saindang agom saka mga aki. Ika asin an mga tugang mong syudad igwa nin inang Hetea asin amang Amoreo.
46: An matua mong tugang na babae, kaiba an saiyang mga baryo, iyo an Samaria, sa amihan. An ngohod mong tugang na babae, kaiba an saiyang mga baryo, iyo an Sodoma, sa habagat.
47: Alagad dai ka nakontento sa paglakaw sa saindang mga dalan asin sa pag-arog kan makauuyam nindang gibo. Sa halipot sanang panahon nagin mas marompot ka pa ki sa sainda.
48: Mantang ako an Kagurangnan Dios na buhay, an karatan na ginibo kan babae mong tugang na iyo an Sodoma saka an saiyang mga baryo dai nanggad makakapantay sa karatan na ginibo mo asin kan saimong mga baryo.
49: Nag-orgulyo siya asin an saiyang mga aking babae huli ta igwa sinda nin dakul na kakanon asin nag-eerok sa katoninongan, alagad dai ninda inataman an mga dukha saka an mga daing sukat.
50: Mapaabaw-abaw sinda saka matagas an payo, asin ginibo ninda an mga bagay na habo ko, kaya tinunaw ko sinda siring sa naaaraman mo.
51: An kasalan kan Samaria dai man lamang nakabanga sa mga kasalan mo. Mas dakul na makauuyam na mga gawe an ginibo mo. Huli kan karompotan mo, an mga tugang mong babae garo nagin matanos kun ibaing an ginibo ninda sa naginibo mo.
52: Kaya ngunyan tioson mo an kasosopgan. Mas dakul an mga kasalan mo ki sa mga kasalan kan mga tugang mong babae, kaya garo matanos sinda kun ibaing saimo. Kaya masopog ka asin tioson mo an pagkawara kan saimong onra, huli ta ginibo mong garo mabini an saimong mga tugang na babae.
53: Tinaraman nin Kagurangnan an Jerusalem, Papauswagon ko giraray sindaan Sodoma saka an saiyang mga baryo, asin an Samaria saka an saiyang mga baryo. Ika man, papauswagon ko giraray.
54: Ikakasopog mo an saimong sadiri, asin ipapahiling kan saimong kasosopgan an kauswagan kan mga tugang mong babae.
55: An Sodoma, an Samaria asin ika, sagkod an saindong mga baryo, magigin mauswag giraray.
56: Bakong ginibo mong ngingisihan an Sodoma kan panahon nin saimong kapaabaw-abawan,
57: asin bago nahayag an saimong karatan? Ngunyan nakakaarog ka man saiyasarong ngingisihan para sa mga Edomita, sa mga Filisteo asin sa mga kanatad mong naoongis saimo.
58: Kaipuhan tioson mo an padusa kan saimong karompotan, kan makauuyam na mga bagay na ginibo mo. An Kagurangnan an nagtaram.
59: Ini an tataramon kan Kagurangnan Dios , Gigibohon ko saimo an maninigo sa mga ginibo mo, huli ta dai mo pinahalagahan an saimong mga panuga asin tinalikodan mo an tipan.
60: Alagad gigiromdomon ko an tipan ko sa saimo kan ika aki pa, dangan makikipagtipan ako saimo nin sarong tipan na magdadanay sagkod lamang.
61: Magigiromdoman mo an mga ginibo mo dangan ikakasopog mo iyan kun makua mo na giraray an matua asin an ngohod mong mga tugang na babae. Gigibohon ko sindang garo mga aki mong babae, maski bako man ini kaayon sa tipan ko saimo.
62: Babagohon ko an tipan ko saimo dangan maaraman mo na ako an Kagurangnan .
63: Papatawadon ko an mga karatan na naginibo mo, alagad magigiromdoman mo an mga iyan asin masosopog ka maski sa pagbuka kan saimong ngoso. An Kagurangnan Dios an nagtaram.