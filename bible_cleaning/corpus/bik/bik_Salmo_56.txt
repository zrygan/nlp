1: Maherak ka sako, O Dios, huli ta tinitimaktimakan ako
: kan mga kaiwal;
: bilog na aldaw ako saindang inaapi.
2: Bilog na aldaw ako saindang tinitimaktimakan;
: dakul an sakuyang mga kalaban.
3: Kun ako natatakot, Kagurangnan ,
: ika an sakuyang sinasarigan.
4: Minasarig ako sa Dios asin dai ako natatakot.
: Inoomaw ko siya huli kan saiyang panuga.
: Ano an magigibo nin tawo sa sako?
5: Bilog na aldaw pinupurisaw ako kan mga kaiwal;
: danay na iniisip ninda na ako makulogan.
6: Sinda nagtitiripon sa mga tagong lugar;
: binabantayan an sakuyang mga lakaw,
: nagmamawot na ako saindang magadan.
7: Padusahan mo sinda, O Dios, huli kan saindang karatan;
: sa kaanggotan mo, daoga an siring na katawohan.
8: Bilang mo an sakong mga horasa;
: bilang mo an sakuyang mga luha.
: Bako daw na sa saimong libro iyan nakatala?
9: Sa aldaw na ako mag-apod saimo,
: magdudurulag an sakong mga kaiwal.
: Ini an aram ko: na an Dios kaapil ko
10: an Dios na an tataramon sakuyang inoomaw,
: an Kagurangnan , na an tataramon sakuyang inoomaw.
11: Minasarig ako sa Dios asin dai ako natatakot.
: Ano an magigibo nin tawo sa sako?
12: O Dios, kaipuhan otobon ko an mga panuga ko saimo;
: atang nin pasasalamat idodolot ko.
13: Huli ta ilinigtas mo an kalag ko sa kagadanan,
: ilinikay mo an mga bitis ko sa pagkadalinas,
: tanganing maglakaw ako sa atubang nin Dios,
: sa ilaw na nagliliwanag sa mga nabubuhay.