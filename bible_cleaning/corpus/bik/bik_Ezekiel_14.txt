1: Nagkapira sa mga lider nin Israel an nagdolok sako sa paghapot kan kabotan nin Kagurangnan .
2: Dangan nagtaram sako an Kagurangnan ,
3: Aki nin tawo, idinusay kan mga lalaking ini an saindang puso sa mga dios-dios, asin tinutugotan ninda an mga ini na darahon sinda sa kasalan. Naghohona daw sinda na sisimbagon ko sinda?
4: Kaya kaolayon asin taraman mo sinda kun ano an itinataram ko, ako an Kagurangnan Dios An lambang Israelita na magdusay kan saiyang puso sa mga dios-dios asin magtugot sa mga ini na darahon siya sa kasalan dangan makihumapot sa sarong propeta, makakakua nin simbag hale sakoan simbag na maninigo sa kadakul niyang dios-dios!
5: Pinaharayo sa sako kan mga dios-dios na iyan an mga Israelita, alagad huli kan sakong simbag, linalaom kong magigin maimbod giraray sinda sako.
6: Kaya ngunyan sabihan mo an mga Israelita kan itinataram ko, an Kagurangnan Dios Magbakle kamo asin bayae nindo an makauuyam nindong mga dios-dios.
7: Kun an saro sa mga Israelita o sa mga dayuhan na nag-eerok sa Israel an magtalikod sako, magdusay kan saiyang puso sa mga dios-dios, asin magtugot sa mga ini na darahon siya sa kasalan, dangan makihumapot sa sarong propeta, ako, an Kagurangnan , an masimbag saiya!
8: Kakalabanon ko siya asin gigibohon kong sarong tanda asin ngingisihan. Hahaleon ko siya sa katiriponan nin sakuyang banwaan, tanganing maaraman nindo na ako an Kagurangnan .
9: Kun an sarong propeta nadagkang magtao nin salang kasimbagan, nangyari iyan huli ta ako, an Kagurangnan , an nagdagka saiya. Hahaleon ko siya sa sakuyang banwaan nin Israel.
10: Maako nin parehong padusa an propeta asin an nakihumapot saiya.
11: Gigibohon ko ini tanganing an mga Israelita dai magbaya sako asin dai magdigta kan saindang sadiri huli sa saindang mga kasalan, tanganing sinda an magin banwaan ko asin ako an magin Dios ninda. An Kagurangnan Dios an nagtaram.
12: Nagtaram sako an Kagurangnan ,
13: Aki nin tawo, kun an sarong daga nagkakasala asin nagigin bakong maimbod sa sako, uunaton ko an sakong kamot asin raraoton ko an ginigikanan kan saindang kakanon. Mapadara ako nin makuring gutom asin gagadanon ko an mga tawo saka mga hayop.
14: Maski pa nag-eerok duman idtong tolong lalaki na si Noe, Danel, asin Job, an ikakaligtas sana kan saindang katanosan iyo an sadiri nindang buhay. An Kagurangnan Dios an nagtaram.
15: Pwede man na magpadara ako nin mga lalaw na hayop tanganing gadanon an mga tawo. An daga mapapano nin pag-alaman asin mayo na nin makakaagi diyan.
16: Maski pa nag-eerok duman an nasabing tolong lalaki, mantang ako an Kagurangnan Dios na buhay, dai ninda pwedeng ikaligtas maski an saindang mga aki. An ikakaligtas sana kan saindang katanosan iyo an sadiri nindang buhay, asin an daga makakaarog sa sarong kalangtadan.
17: Pwede man na darahan ko nin gera an dagang idto asin magpadara nin nakakaraot na armas na magadan kan mga tawo saka mga hayop.
18: Maski pa nag-eerok duman an nasabing tolong lalaki, mantang ako an Kagurangnan Dios na buhay, dai ninda pwedeng ikaligtas maski an saindang mga aki, kundi an sadiri sana nindang buhay.
19: Kun magpadara ako nin peste sa dagang idto, asin sa sakong kaanggotan gadanon ko an mga tawo saka mga hayop,
20: maski pa nag-eerok duman si Noe, si Danel, saka si Job, mantang ako an Kagurangnan Dios na buhay, dai ninda pwedeng ikaligtas maski an saindang mga aki. An ikakaligtas sana kan saindang katanosan iyo an sadiri nindang buhay.
21: Ini an tataramon nin Kagurangnan Dios Mapadara ako nin apat na mangirhat na padusa sa Jerusalemgera, makuring gutom, lalaw na mga hayop, asin pestetanganing gadanon an mga tawo saka mga hayop.
22: Kun igwang matadang buhay sa sainda asin ikinaligtas man ninda an saindang mga aki, maanan mo sinda kun magdolok sinda saimo. Mahihiling mo na mga maraot sinda asin masasabotan mo na matanos an pagpadusa ko sa Jerusalem;
23: dangan maaaraman mo na may marahay na dahelan an gabos na ginibo ko. An Kagurangnan Dios an nagtaram.