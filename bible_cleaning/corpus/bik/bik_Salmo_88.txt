1: Kagurangnan kong Dios, sa aldaw ako minaapod saimo;
: asin sa banggi minaagrangay ako sa atubang mo.
2: An sakong pamibi makaabot logod saimo;
: hinanyoga an inagrangay ko.
3: Huli ta an sakong kalag pano nin kasakitan;
: an sakong buhay harani na sa kagadanan.
4: Kabilang ako sa mga minapasiring sa kalot;
: ako sarong lalaki na mayo na nin kosog,
5: siring sa tawong binayaan sa tahaw nin mga gadan;
: arog sa sarong ginadan na nahuhutad sa lulubngan;
: arog sa mga tawong dai mo na nagigiromdoman,
: huli ta dai mo na inaataman.
6: Itinapok mo ako sa kairaroman kan lulubngan,
: sa pinakamadiklom saka pinakahararom na kalot.
7: Nagagabatan ako kan saimong kaanggotan;
: nalalamos ako kan saimong mga alon.
8: Ginibo mong bayaan ako kan sakong mga katood;
: para sainda ako sarong bagay na nakakatakot.
: Ako nabibilanggo asin dai makakadulag;
9: nagluluya an sakong mga mata huli sa kamondoan.
: Aroaldaw nag-aapod ako saimo, Kagurangnan ;
: iniitaas ko sa pagpamibi an sakuyang mga kamot.
10: Naggigibo ka daw nin milagro para sa mga gadan?
: Mabangon daw an mga anino sa pagtao saimo nin kaomawan?
11: An danay mong pagkamoot irinurukyaw daw sa lulubngan,
: sa lugar nin padusa an saimong kaimbodan?
12: Midbid daw sa lugar nin kadikloman an saimong ngangalasan,
: o sa daga nin mga nalingawan an saimong kaligtasan?
13: Alagad, Kagurangnan , minaagrangay ako saimo;
: aga-aga namimibi ako saimo.
14: Kagurangnan , tadaw ta isinisikwal mo ako?
: Tadaw ta tinatago mo sako an lalawogon mo?
15: Nasasakitan ako asin harani sa kagadanan poon kan aki pa ako.
: Kapoy na ako sa gabat kan mga padusa mo.
16: Huminugpa sako an saimong kaanggotan;
: rinonot ako kan mangirhat mong mga salakay.
17: Siring sa baha, pinalibotan ako kaini sa bilog na aldaw;
: dinaguso ninda akong sarabay.
18: Ginibo mong bayaan ako kan sakong katood asin namomotan;
: an kadikloman iyo na sana an sakong kaibahan.