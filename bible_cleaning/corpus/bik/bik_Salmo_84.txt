1: Magayonon an saimong erokan,
: O Kagurangnan nin mga hukbo!
2: An sakong kalag napupungaw asin naghihidaw
: sa mga patyo nin Kagurangnan .
: An sakong puso asin hawak nag-aawit sa kaogmahan sa Dios na buhay.
3: Maski an dignos nakakakua nin harong,
: asin an balinsayawan nakakakua nin sadiring salagan para sa saiyang mga siwo,
: diyan sa harani kan saimong mga altar,
: O Kagurangnan nin mga hukbo, sakong Hade asin sakong Dios.
4: Paladan an mga nag-eerok sa saimong harong;
: danay na inaawit ninda an saimong kaomawan.
5: Paladan sinda na an kosog yaon saimo,
: na nasa puso an mga dalan pasiring sa Sion.
6: Mantang linalakaw ninda an kapantayan nin Baca,
: ini ginigibo nindang sarong lugar nin mga burabod;
: ini pinapano man nin mga sapa kan amay na uran.
7: Mantang naglalakaw, orog na minakosog sinda;
: mahihiling ninda an Dios nin mga dios sa Sion.
8: Kagurangnan , Dios nin mga hukbo, hinanyoga an sakong pamibi.
: Himatea, O Dios ni Jacob!
9: Bendisyonan mo an samong hade, O Dios;
: an hade na saimong pinili.
10: Sarong aldaw sa laog nin saimong mga patyo
: orog na marahay ki sa sangribong aldaw sa ibang lugar.
: Papaorogon ko an magtindog sa trangkahan kan harong nin sakong Dios,
: ki sa mag-erok sa harong nin mga tampalasan.
11: An Kagurangnan iyo an samong parasurog asin mamurawayon na hade;
: benebendisyonan niya kami nin karahayan asin onra.
: Karahayan dai niya isasayuma
: sa mga naggigibo nin matanos.
12: Kagurangnan , Dios nin mga hukbo,
: paladan an tawo na minasarig saimo!