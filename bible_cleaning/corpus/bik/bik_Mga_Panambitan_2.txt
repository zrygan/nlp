1: Sa kaanggotan nin Kagurangnan tinahoban niya an Sion nin kadikloman.
: Rinumpag niya an langitnon na kamurawayan nin Israel.
: Sa aldaw nin saiyang kaanggotan binayaan niya maski an saiyang Templo.
2: Mayo nin pagkaherak na rinaot nin Kagurangnan an lambang harong sa Juda;
: sa kaanggotan rinumpag niya an mga bantayan nin depensa kan daga.
: Dinarahan niya nin kasosopgan an kahadean asin an mga namamayo kaiyan.
3: Sa labi-labing kaanggotan, rinonot niya an kosog nin Israel;
: sa atubang kan kaiwal, dai niya kami tinabangan.
: An kaanggotan niya samo siring sa kalayo na minaraot kan gabos.
4: Arog sa kaiwal, an saiyang mga bosog ihinimunta niya samo;
: ginadan niya an gabos na nakakapaogma samo.
: An saiyang labi-labing kaanggotan namatean nyamo digdi sa Jerusalem.
5: Arog sa sarong kaiwal, rinaot nin Kagurangnan an Israel.
: Rinaot niya an mga palasyo saka an mga bantayan;
: an kamondoan asin an panambitan kan mga taga Juda saiya pang dinagdagan.
6: Rinaot niya an Templo, an lugar na pinagsasambahan mi saiya.
: Hinale niya an mga pyesta asin an Sabbath.
: Ipinamate niya sa hade asin sa padi an kosog kan saiyang kaanggotan.
7: Isinikwal nin Kagurangnan an saiyang altar asin binayaan an saiyang banal na Templo.
: An mga kudal kaini itinugot niyang rumpagon kan mga kaiwal,
: na nagkurahaw sa kapangganahan sa lugar na pinagsambahan mi kaidto.
8: Kabotan nin Kagurangnan na marumpag an mga kudal nin Sion;
: sinukol niya iyan tanganing maraot nanggad an gabos.
: An mga tore saka an mga kudal gabos rumpag na ngunyan.
9: An mga trangkahan natahoban na kan mga gaba;
: bari asin ronot na an mga barat kan mga iyan.
: Nabihag na an hade asin an mga prinsipe; mayo na an Katogonan.
: An mga propeta dai na nagkakaigwa nin mga bisyon hale sa Kagurangnan .
10: An mga kamagurangan nin Jerusalem mayong ribok na nagtutukaw sa daga;
: nagbugtak sinda nin abo sa payo, asin sa pagmondo naggubing nin sako.
: An mga daraga nin Jerusalem
: nagduko na kan saindang mga payo sa daga.
11: Hubag na an mga mata ko sa kahihibi; napupurisaw an kalag ko.
: Makuri an kamondoan kan puso ko
: huli sa pagkagadan kan sakuyang banwaan,
: huli ta nagkakadirismayo an mga aki saka mga omboy sa mga tinampo kan syudad.
12: Gutom saka paha, nag-aagrangay sinda sa saindang mga ina;
: nadidismayo sinda sa mga tinampo na garong nagkarulugadan,
: asin luway-luway na nagagadan sa kamot kan saindang mga ina.
13: O Jerusalem, ano an masasabi ko para saimo?
: Saen taka ikakabaing, tanganing ika sakuyang maranga?
: An pagkarumpag mo arog kahiwas kan kadagatan;
: siisay an makakahirahay saimo?
14: An saimong mga propeta mayong sinabi saimo kundi kaputikan;
: dai ninda ihinayag an saimong kasalan tanganing dai ka makabalik sa dati mong kamugtakan,
: kundi pinatubod kang an pagsolsol dai na kaipuhan.
15: Pinag-oolog-olog ka kan mga nag-aaragi;
: pinagtutuyatuya asin pinagngingisihan ninda an rumpag nang Jerusalem
: Iyo ini an magayon na syudad kaidto?
: Iyo ini an kaogmahan kan kinaban?
16: An gabos mong kaiwal nag-olog-olog saimo
: nagtutuyatuya, asin nagpaparagot nin ngipon mantang nagkukurahaw, Narumpag mi siya!
: Iyo ini an aldaw na satong pinagparahalat!
17: Ginibo mananggad nin Kagurangnan an saiyang itinaram na gigibohon;
: mayo nin pagkaherak na rinaot niya kita, siring kan ipinatakot niya kaidto.
: Pinapanggana niya an satong mga kaiwal, pinaogma sa satong pagbagsak.
18: O Jerusalem, pag-agrangay sa Kagurangnan!
: Aldaw-banggi na pabuloson mo an saimong mga luha arog sa salog;
: hare pag-ontok sa paghaya saka sa pagmondo!
19: Sa bilog na banggi magtindog ka asin mag-apod sa Kagurangnan;
: siring sa tubig, iula mo an saimong puso sa atubangan nin Kagurangnan!
: Makimaherak ka para sa saimong mga aki na nadidismayo sa gutom sa lambang kanto kan tinampo.
20: Hilinga, Kagurangnan ! Hilinga kun siisay an saimong pinapadusahan!
: Dapat daw na kakanon kan mga ina an mga aki na saindang namomotan?
: Dapat daw na an mga padi saka mga propeta sa Templo mismo gadanon?
21: Nahuhutad sa mga tinampo an bangkay kan mga hoben saka mga gurang;
: mga hoben na lalaki asin babae nagkagaradan sa espada kan mga kaiwal;
: mayo nin pagkaherak na ginadan mo sinda sa aldaw nin saimong kaanggotan.
22: Inalok mo an mga kaiwal ko na magselebrar nin sarong pyesta nin takot sa palibot ko.
: Sa aldaw nin saimong kaanggotan, mayo nin nakadulag o natadang buhay.
: Ginadan ninda an sakong mga aki, na sakong pinadakula asin namotan.