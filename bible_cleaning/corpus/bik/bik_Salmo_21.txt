1: Sa saimong kosog nag-oogma an hade, O Kagurangnan ;
: naoogma huli sa tabang na itinao mo saiya.
2: Itinao mo saiya an kamawotan nin saiyang puso;
: dai mo sinayumahan an kahagadan nin saiyang ngoso.
3: Sinabat mo siya dara an dakul na biyaya;
: koronang bulawan ibinugtak mo sa saiyang payo.
4: Naghagad siya nin buhay, ini itinao mo;
: halawig na buhay asin daing kataposan.
5: Dakula an saiyang kamurawayan huli kan saimong tabang;
: tinawan mo siya nin kabantogan saka kapangyarihan.
6: Bendisyon iwinaras mo saiya sagkod pa man;
: pinaogma mo huli kan saimong presensya.
7: An hade nagsasarig sa Kagurangnan ;
: huli kan danay na pagkamoot nin Kagurangnan , dai siya matatanyog.
8: Dadakopon kan hade an gabos niyang kaiwal;
: dadakopon niya an mga naoongis saiya.
9: Gigibohon niya sindang arog sa naglalaad na horno sa pag-abot niya.
: Hahalonon sinda nin Kagurangnan sa saiyang kaanggotan
: asin kalayo an matunaw sainda.
10: Mayo nin matatada sa saindang kapagarakian;
: sinda gabos gagadanon kan hade.
11: Kun magplano sinda nin maraot tumang saiya, o magmawot nin karibokan,
: mayo nin mangyayari sa mga iyan.
12: Sinda saiyang papanaon;
: sinda saiyang pasisibogon asin padudulagon.
13: Inoomaw mi ika, Kagurangnan ,
: huli kan saimong dakulang kosog!
: Aawiton asin oomawon nyamo
: an saimong kapangyarihan.