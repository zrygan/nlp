1: Nagpatugdok si David nin mga harong para saiya duman sa Syudad ni David. Nag-andam man siya nin sarong lugar para sa Kaban nin Tipan nin Dios, asin nagpatugdok nin sarong tolda para digdi.
2: Dangan nagsabi si David, An mga Levita sana iyo an makakapagdara kan Kaban nin Tipan, huli ta sinda an pinili nin Kagurangnan na magdara kaiyan asin maglingkod saiya sagkod pa man.
3: Kaya tinipon ni David sa Jerusalem an bilog na Israel tanganing darahon an Kaban nin Tipan sa lugar na inandam niya para digdi.
4: Dangan tinipon niya an mga aking lalaki ni Aaron asin an mga Levita.
5: Gikan sa mga Levitang kamaganakan ni Kohat uminabot si Uriel, kaiba an syento beynte niyang mga kadugo na pinamamayohan niya;
6: gikan sa kamaganakan ni Merari, uminabot si Asaias, kaiba an dos syentos beynte niyang mga kadugo na pinamamayohan niya;
7: gikan sa kamaganakan ni Gerson, uminabot si Joel, kaiba an syento treynta niyang mga kadugo na pinamamayohan niya;
8: gikan sa kamaganakan ni Elisafan, uminabot si Semaias, kaiba an dos syentos niyang mga kadugo na pinamamayohan niya;
9: gikan sa kamaganakan ni Hebron, uminabot si Eliel, kaiba an otsenta niyang mga kadugo na pinamamayohan niya;
10: asin gikan sa kamaganakan ni Uzziel, uminabot si Aminadab, kaiba an syento dose niyang mga kadugo na pinamamayohan niya.
11: Inapod ni David an mga padi na si Zadok asin Abiatar saka an anom na Levita na si Uriel, Asaias, Joel, Semaias, Eliel, asin Aminadab,
12: dangan sinabihan, Kamo an mga namamayo kan mga kamaganakan ni Levi. Magpakabanal kamo asin an kapwa nindo mga Levita, tanganing pwede kamong magdara kan Kaban nin Tipan nin Kagurangnan , an Dios nin Israel, pasiring sa lugar na inandam ko para digdi.
13: Huli ta bako kamo an nagdara kaiyan kan enot, pinadusahan kita nin Kagurangnan na satong Dios dahelan ta dai nyato iyan inataman sa paagi na saiyang ipinagboot.
14: Kaya naglinig kan saindang sadiri an mga padi asin an mga Levita tanganing darahon an Kaban nin Tipan nin Kagurangnan , an Dios nin Israel.
15: Pinasan kan mga lalaki an Kaban nin Tipan nin Dios sa paagi kan mga olayan, sosog sa ipinagboot nin Kagurangnan ki Moises.
16: Pinagbotan man ni David an mga lider kan mga Levita na ibugtak an iba nindang tugang tanganing mag-awit asin magtugtog nin maogmang musika sa mga arpa, lira saka gimbal.
1721: Sa grupo nin mga parakanta, an pinili nindang magtugtog nin mga bronseng gimbal iyo si Heman na aking lalaki ni Joel, an kadugo niyang si Asaf na aking lalaki ni Berekias, asin si Etan na aking lalaki ni Kusaias kan kamaganakan ni Merari. An pinili nindang magtugtog kan mga arpa na halangkaw an tanog iyo si Zacarias, Jaaziel, Semiramot, Jehiel, Uni, Eliab, Maaseias, asin Benaias.
: An pinili nindang magtugtog kan mga arpa na hababa an tono iyo si Matitias, Elifelehu, Mikneias, Azazias asin an mga bantay sa Templo na iyo si Obed-edom saka si Jeiel.
22: Huli ta may pakaaram si Kenanias sa musika, pinili ninda siya na magin parapamahala kan mga paratugtog na Levita.
2324: An piniling mga bantay kan Kaban nin Tipan iyo si Berekias asin Elkana kaiba ni Obed-edom saka ni Jehias. An piniling mga paratugtog kan trompeta sa enotan kan Kaban nin Tipan iyo an mga pading si Sebanias, Josafat, Netanel, Amasai, Zacarias, Benaias, asin Eliezer.
25: Kaya nagduman sa harong ni Obed-edom si David, an kamagurangan nin Israel asin an mga opisyal kan hukbo tanganing kuahon an Kaban nin Tipan; nagkaigwa sinda nin dakulang selebrasyon.
26: Nag-atang sinda nin pitong torong baka asin pitong karnero tanganing tabangan nin Dios an mga Levita sa pagdara kan Kaban nin Tipan.
27: Gubing na purong lino an sulot ni David; siring man an gubing kan mga paratugtog, ni Kenanias na parapamahala kan mga paratugtog asin kan mga Levita na nagdadara kan Kaban nin Tipan. Nakasulot si David nin efod na lino.
28: Sa siring na paagi, an Kaban nin Tipan dinara sa Jerusalem kan gabos na Israelita. Nagkurahaw sinda gabos sa kaogmahan, kasabay an tanog kan mga trompeta, asin kan mga gimbal, saka an makosog na musika kan mga arpa asin lira.
29: Mantang dinadara palaog sa syudad an Kaban nin Tipan, nagdungaw sa bintana si Mical na aking babae ni Saul, asin nahiling niya si Hadeng David na nagsasayaw saka naglulukso sa kaogmahan; nauyam si Mical ki Hadeng David.