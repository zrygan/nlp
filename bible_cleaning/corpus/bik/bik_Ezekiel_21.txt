1: Nagtaram sako an Kagurangnan ,
2: Aki nin tawo, maghiling ka sa Jerusalem asin magtaram ka laban sa mga lugar na pinagsasambahan kan mga tawo. Patanidan mo an daga nin Israel
3: na ako, an Kagurangnan , an nagtataram: Kalaban nindo ako. Huhugkoton ko an sakong espada asin gagadanon ko kamo gabos, matanos man o maraot.
4: Gagamiton ko an sakong espada laban sa kiisay man, magpoon sa amihan sagkod sa habagat.
5: Maaaraman kan gabos na ako, an Kagurangnan , an naghugkot kan sakong espada asin dai ko na iyan isasarong giraray.
6: Aki nin tawo, mag-agrangay ka na garo naroronot na an saimong puso sa pagkawara nin paglaom. Mag-agrangay ka sa kamondoan duman sa lugar na mahihiling ka kan gabos.
7: Kun hapoton ka ninda kun tadaw ta nag-aagrangay ka, sabihan mo sinda na ginigibo mo iyan huli kan baretang maabot. Pag-abot kaiyan, matutunaw sa takot an saindang puso, manluluya an saindang mga kamot, mawawara an saindang kosog asin tatakigan an saindang mga tuhod. Nag-abot na an panahon asin uya na. An Kagurangnan Dios an nagtaram.
8: Nagtaram sako an Kagurangnan ,
9: Aki nin tawo, magpropesiya ka asin sabihan mo an mga tawo kan itinataram ko, an Kagurangnan
: Sarong espada, sarong espada an pinatarom asin pinakintab.
10: Pinatarom tanganing ipanggadan,
: pinakintab tanganing magsilyab siring sa kikilat.
: Dai pwedeng magkaigwa nin kaogmahan,
: huli ta an sakong banwaan dai nagpahalaga sa lambang patanid asin padusa.
11: Pinapakintab an espada
: tanganing andamon sa paggamit.
: Pinatarom iyan asin pinakintab,
: tanganing itao sa kamot kan paragadan.
12: Aki nin tawo, maghibi ka asin maghaya;
: huli ta an espadang iyan para sa sakong banwaan,
: asin para sa gabos na prinsipe nin Israel.
: Gagadanon sinda sa espada kaiba an sakong banwaan.
: Tumboka an saimong daghan sa kawaraan nin paglaom!
13: Binabalo ko an sakong banwaan,
: asin kun magsayuma sindang magbakle,
: an gabos na ini mangyayari sa sainda.
14: Kaya, aki nin tawo, magpropesiya ka. Mag-upak ka asin an espada dai maontok sa paggadan. Espada iyan na nanggagadan, sarong espada na nananakot asin nanggagadan.
15: An espadang iyan nakakapaluya kan boot kan sakuyang banwaan asin nakakapatumba sainda. An saindang syudad hinuhomaan ko nin sarong espada na nagsisilyab siring sa kikilat asin andam sa paggadan.
16: Matarom na espada, manigbas ka sa too asin sa wala! Manigbas ka maski saen man na direksyon.
17: Maupak man ako, asin mawawara an sakong kaanggotan. Ako, an Kagurangnan , an nagtaram.
18: Nagtaram sako an Kagurangnan ,
19: Aki nin tawo, magtanda ka nin duwang dalan na pwedeng agihan kan madigding hade nin Babilonia, na dara an saiyang espada. An duwang dalan na iyan kaipuhan na magpoon sa saro sanang lugar. Tandaan mo nin sarong poste an lugar na pagsasangahan kaiyan.
20: An saro matukdo sa hade kan dalan pasiring sa Rabba, an syudad kan mga Ammonita, asin an saro pasiring sa Juda, sa pinapusog na syudad nin Jerusalem.
21: An hade nin Babilonia nagtitindog sa may poste sa pinagsasangahan kan dalan. Tanganing maaraman niya kun arin na dalan an saiyang aagihan, hinihiro niya an mga bosog, nakikihumapot siya sa saiyang mga dios-dios, asin sinisiyasat an apdo kan sarong hayop na isinakripisyo.
22: Sa too niyang kamot yaon an bosog na may ngaran Jerusalem! Sinasabihan siya kaini na magbugtak nin mga trosong panrumpag nin trangkahan, magtambak nin daga asin magkalot nin mga trinsera.
23: An mga taga Jerusalem dai matubod kaini huli kan mga tipan na ginibo ninda. Alagad an kapahayagan na ini magpapagiromdom sainda kan saindang mga kasalan, asin magpapatanid sainda na sinda mabibihag.
24: Kaya ini an tataramon ko, an Kagurangnan Dios Hayag na an saimong mga kasalan. Aram na kan gabos na ika maninigong padusahan. Nahihiling an saimong mga kasalan sa gabos mong gibo. Maninigo ka nang padusahan, asin itatao taka sa saimong mga kaiwal.
25: Ika, maraot na pamayo nin Israel, nagdadangadang na an saimong aldaw, an aldaw kan huring pagpadusa saimo.
26: Ako, an Kagurangnan Dios , an nagtaram: Halea an saimong turban asin an saimong korona. Mababago an gabos na bagay. Iiitaas an mapakumbaba asin ibababa an mga mapalangkaw!
27: Pagkarumpag, pagkarumpag! Iyo, ipaparumpag ko an syudad. Alagad dai ini mangyayari sagkod na dumatong an saro na pinili ko na igwa nin deretso sa pagpadusa sa syudad. Sa saiya itatao ko an deretsong ini.
28: Aki nin tawo, magpropesiya ka asin ipahayag mo an itinataram ko, an Kagurangnan Dios , sa mga Ammonita, na nagtutuyatuya sa Israel. Sabihan mo sinda
: Sarong espada an hinugkot tanganing manggadan.
: Pinakintab iyan tanganing ipanggadan, asin tanganing magsilyab arog sa kikilat.
29: Bakong totoo an mga bisyon na nahihiling nindo, asin kaputikan an mga ipinapahayag nindo. Tampalasan saka maraot kamo; nagdadangadang na an saindong aldaw, an aldaw kan huring pagpadusa saindo. Mahugpa sa saindong mga liog an espada.
30: Isarong an espada! Huhukoman ko kamo sa lugar na pinaglalangan saindo, sa daga na namundagan nindo.
31: Mamamatean nindo an sakong kaanggotan kun butasan ko na iyan siring sa naglalaad na kalayo. Itatao ko kamo sa kamot nin maringis na mga tawo, na mga tood sa panggagadan.
32: Magagadan kamo huli sa kalayo. An saindong dugo magbulos sa sadiri nindong daga, asin dai na kamo magigiromdoman sagkod pa man. An Kagurangnan an nagtaram.