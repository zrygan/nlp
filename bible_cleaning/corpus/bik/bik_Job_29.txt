1: Dangan pinadagos ni Job an saiyang pagtaram
2: Kun ikakabalik ko sana an nakaaging mga aldaw,
: mga aldaw kan an Dios ako inaataman;
3: kan an saiyang ilaw iyo an
: nagliliwanag kan ako naglakaw sa kadikloman;
4: mga aldaw kan ako nasa kauswagan,
: kan an pakipagkatood nin Dios nasa sakong harong.
5: An Makakamhan na Dios yaon kaidto sa kaibahan ko,
: asin nakapalibot sako an gabos kong kaakian.
6: Dakul na gatas an itinao sako kan sakong mga kanding saka baka,
: asin sa magapong daga nagtalubo an sakong mga oliba.
7: Kun minatiripon an mga magurang kan syudad,
: asin minatukaw ako sa kaibahan ninda,
8: minagilid an mga hoben na lalaki pakahiling ninda sako,
: dangan minatindog an mga gurang sa paggalang sako.
9: Minaontok sa pagtaram an mga lider kan banwaan;
10: maski an darakulang tawo minaalo.
11: Gabos na nakahiling asin nakadangog sako minasabing paladan ako.
12: Minatabang ako sa mga dukha, kun sinda minaagrangay;
: minatabang ako sa mga ilo na mayo nin makikilingan.
13: Benebendisyonan ako kan tawong madali nang magadan,
: asin ginigibo kong mag-awit sa kaogmahan an babaeng balo.
14: Isinulot ko an katanosan, asin nagubingan ako kaiyan;
: an sakong hustisya nakakaagid sa sarong abito saka sarong turban.
15: Ako an nagin mata kan buta
: asin an nagin mga bitis kan pilay.
16: Ako an nagin ama kan dukha,
: asin kinampihan ko an dayuhan sa saiyang kasakitan.
17: Rinaot ko an kapangyarihan kan makuring mga tawo,
: asin ilinigtas ko an saindang mga biktima.
18: Danay akong naglaom na mabuhay nin halawig
: dangan magadan sa sadiring harong sa karangahan.
19: Arog ako sa sarong kahoy na an mga gamot danay na may tubig,
: na an mga sanga bilog na bangging igwa nin ambon.
20: Danay akong inoomaw kan lambang saro
: asin dai ako ipinasopog kan sakong kosog.
21: Kun minatao ako nin hatol, an mga tawo minaalo,
: asin maigot na minadangog sa sinasabi ko;
22: mayo na sindang ikinadagdag pakatapos ko.
: Nagsaromsom sainda siring sa uran an sakong mga tataramon;
23: inako iyan kan lambang saro
: siring kan pag-ako kan mga paraoma sa uran pakatapos kan tig-initan.
24: Hinuyuman ko sinda kan mawaraan sinda nin pagsarig;
: an magayagaya kong lalawogon iyo an nagpakosog kan boot ninda.
25: Ako an namahala saka naggibo kan mga desisyon;
: pinangenotan ko sinda arog kan pangengenot nin sarong hade sa saiyang hukbo,
: asin rinanga ko sinda sa saindang kamondoan.