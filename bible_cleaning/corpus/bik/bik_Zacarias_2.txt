1: Sa saro pang bisyon nakahiling ako nin sarong lalaki na igwang kapot na pansukol na pisi.
2: Hinapot ko siya, Masaen ka?
: Nagsimbag siya, Susukolon ko an Jerusalem tanganing maaraman ko kun gurano kahalaba saka kahiwas iyan.
3: Dangan nahiling kong nagpaenotan an anghel na nakiolay sako, asin sinabat siya nin saro pang anghel.
4: An naenot na anghel nagsabi sa nagsabat saiya, Magdalagan ka asin taraman mo an hoben na lalaking may kapot na pansukol na pisi na an Jerusalem pag-eerokan nin kadakul na tawo saka hayop. Magigin dakula iyan nin marahay asin dai na pwedeng kudalon.
5: Nanuga an Kagurangnan na siya mismo an magigin kudal na kalayo sa palibot kan syudad asin siya an magigin kamurawayan sa laog kaiyan.
67: Tinaraman nin Kagurangnan an saiyang banwaan, Iwinarak ko kamo sa gabos na direksyon, alagad dumulag kamo hale sa Babilonia asin bumalik kamo sa Jerusalem.
8: An siisay man na makikiaram saindo, makikiaram kan pinakamahalaga para sako.
: Kaya sinugo ako kan Kagurangnan nin mga hukbo na darahon an mensaheng ini sa mga nasyon na nanamsam kan saiyang banwaan;
9: An Kagurangnan mismo an makikilaban saindo, asin sasamsaman kamo kan banwaan na dati nindong mga sorogoon.
: Kun mangyari na iyan, maaaraman kan gabos na an Kagurangnan nin mga hukbo iyo an nagsugo sako.
10: Nagtaram an Kagurangnan , Pag-awit kamo sa kaogmahan, mga taga Jerusalem! Maabot na ako tanganing mag-erok sa kaibahan nindo!
11: Sa panahon na iyan dakul na nasyon an madolok sa Kagurangnan asin magigin saiyang banwaan. Maerok siya sa kaibahan nindo, dangan maaaraman nindo na sinugo niya ako sa saindo.
12: An Juda magigin sarong mahalagang rogaring giraray nin Kagurangnan sa banal na daga, asin an Jerusalem iyo an syudad na mamomotan niya nin orog sa gabos.
13: Pag-alo kamo gabos sa atubang nin Kagurangnan , huli ta madigdi siya hale sa saiyang banal na erokan.