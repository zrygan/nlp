1: Pag-omawon an Kagurangnan ,
: sakong gapo na sinasarigan,
: sa pakigera ako saiyang tinutukdoan,
: sa pakilaban ako saiyang inaandam.
2: Siya an danay kong pagkamoot, an sakong parasurog,
: sakong pailihan asin paraligtas,
: an kalasag na sakong sinasarigan.
: Dinadaog niya an mga nasyon na sakop ko.
3: Kagurangnan , ano an tawo ta minimidbid mo;
: tadaw ta siya pinapahalagahan mo?
4: An tawo siring sa sarong hinangos;
: an saiyang mga aldaw siring sa aninong minaagi.
5: Kagurangnan , buksan mo an langit asin humilig ka;
: dootan mo an mga bukid asin ini maaraso.
6: Sugoon mo an kikilat asin iwarak mo an saimong mga kaiwal;
: paraon mo sinda asin daoga.
7: Igawagaw mo an saimong kamot hale sa itaas,
: ligtasan ako asin hawasa sa katubigan;
: ligtasan ako sa kamot kan mga dayuhan,
8: na an mga ngoso dai nagtataram nin katotoohan,
: na an toong kamot nanunumpa sa kaputikan.
9: Maawit ako saimo nin bagong awit, O Dios;
: matugtog ako sa arpa asin maawit saimo.
10: Tinatawan mo nin kapangganahan an mga hade
: asin iliniligtas mo an saimong sorogoon na si David.
11: Ligtasan ako sa maringis na mga kaiwal;
: ligtasan ako sa kamot kan mga dayuhan,
: na an mga ngoso dai nagtataram nin katotoohan,
: na an saindang toong kamot nanunumpa sa kaputikan.
12: An samong mga aking lalaki
: magtalubo logod na masarig arog kan mga tinanom.
: An samong mga aking babae
: gumayon logod arog kan mga harigi,
: na samno sa mga kanto nin sarong palasyo.
13: An samong mga harong-harong mapano logod
: nin manlaen-laen na kakanon.
: An samong mga karnero sa kaomahan
: mag-ogbon logod nin dai mabilang.
14: Dumakul logod an samong mga baka,
: dai logod mataktakan an mga ini sa saindang pagbados.
: Mayo logod nin mga pagtangis sa samong mga tinampo.
15: Maogma an banwaan na may siring na bendisyon!
: Maogma an banwaan na an Dios iyo an Kagurangnan !