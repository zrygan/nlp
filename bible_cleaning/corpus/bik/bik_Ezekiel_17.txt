1: Nagtaram sako an Kagurangnan ,
2: Aki nin tawo, isaysay mo sa mga Israelita an sarong parabola
3: tanganing maaraman ninda an itinataram ko sainda, ako an Kagurangnan Dios Igwa kaidto nin sarong dakulang agila na may magayon na mga balukag saka dakulang mga pakpak. Naglayog ini pasiring sa kabukidan nin Lebanon asin binari an poro kan sarong kahoy na sedro,
4: dangan dinara sa sarong daga nin komersyo asin sarong syudad nin mga negosyante.
5: Dangan nagkua siya nin sarong sadit na tinanom hale sa daga nin Israel asin itinanom sa sarong matubang na daga, na danay na igwa nin tubig.
6: Nagtalubo an tinanom asin nagin sarong hababa saka marambong na balagon nin ubas. An mga sanga nagtalubo paitaas, sa direksyon kan agila, asin an mga gamot uminirarom nin marahay. An balagon napano nin mga sanga saka mga dahon.
7: Igwa nin saro pang dakulang agila na may magayon na mga balukag saka dakulang mga pakpak. Ngunyan linaen kan balagon an direksyon kan saiyang mga gamot saka mga sanga; pasiring na ini ngunyan sa agilang ini sa paglaom na matatawan siya kaini nin mas dakul na tubig ki sa lugar na namumugtakan niya.
8: Alagad an balagon nakatanom na sa sarong matubang asin matubig na oma, tanganing magkaigwa siya nin dakul na sanga saka bunga, dangan magin sarong magayon na balagon.
9: Kaya ako, an Kagurangnan Dios , naghahapot: Mabubuhay daw asin magtatalubo an balagon na ini? Dai daw iyan gagaboton kan enot na agila, puputolon an mga sanga dangan papabayaan na maalang? Dai na kaipuhan an sarong makosog na kamot o sarong mapangyaring nasyon tanganing gaboton iyan.
10: Totoo, itinanom na iyan, alagad magtatalubo daw iyan asin mabubuhay? Dai daw iyan maaalang kun hampason iyan kan doros na gikan sa sirangan? Dai daw iyan maalang sa saiyang namumugtakan?
11: Nagtaram sako an Kagurangnan ,
12: Hapota an mga rebeldeng iyan kun aram ninda an kahulogan kan parabola. Taraman mo sinda na an hade nin Babilonia nagduman sa Jerusalem, binihag an hade asin an mga opisyal kaini dangan dinara pagbalik niya sa Babilonia.
13: Kinua niya an saro sa mga pamilya kan hade, nakipagtipan digdi dangan pinasumpa na ini magigin maimbod saiya. Ginibo niyang bihag an mga ginagalangan na lalaki
14: tanganing dai makatindog laban saiya, kundi magkuyog nanggad kan saiyang tipan.
15: Alagad nagrebelde saiya an hade nin Juda asin nagpadara nin mga sugo sa Egipto tanganing magkua nin mga kabayo asin nin sarong dakulang hukbo. Manggana daw siya? Makakaligtas daw an naggibo kaiyan? Pwede daw niyang salungaton an tipan asin makaligtas sa padusa?
16: Mantang ako an Kagurangnan Dios na buhay, magagadan sa Babilonia an hadeng iyan, huli ta dai niya inotob an saiyang panuga asin an tipan na ginibo niya sa hade nin Babilonia, na nagbugtak saiya sa trono.
17: Maski an mapangyaring hukbo kan hade nin Egipto dai makakatabang saiya sa pakilaban kun an mga taga Babilonia magtambak na nin daga asin magkalot na nin mga trinsera tanganing makagadan nin dakul na tawo.
18: Linapas niya an saiyang panuga asin an tipan na ginibo niya. Ginibo niya an mga ini, asin ngunyan dai siya makakadulag.
19: Kaya ini an tataramon nin Kagurangnan Dios Mantang ako an Dios na buhay, papadusahan ko siya huli kan paglapas niya sa tipan na sinumpaan niyang ootobon sa ngaran ko.
20: Bibikladon ko an sarong hikot tanganing madakop siya. Dadarahon ko siya sa Babilonia asin papadusahan duman, huli ta dai siya nagin maimbod sakuya.
21: Magagadan sa gera an pinakamarahay niyang mga soldados, asin an mga matatada magkakawararak sa gabos na direksyon. Dangan maaraman nindo na ako, an Kagurangnan , an nagtaram.
22: Ini an tataramon nin Kagurangnan Dios
: Makua ako nin sarong lumbod na sanga
: sa alitoktok nin sarong halangkaw na kahoy na sedro;
: Itatanom ko iyan sa halangkaw na bukid,
23: sa pinakahalangkaw na bukid nin Israel.
: Magkakaigwa iyan nin mga sanga asin mga bunga,
: dangan magigin sarong magayon na kahoy na sedro.
: Manlaen-laen na klase nin gamgam an mag-eerok diyan,
: asin magpapaili sa limpoy kaiyan.
24: An gabos na kahoy sa daga makakaaram
: na ako an Kagurangnan .
: Pinapalod ko an mga halangkaw na kahoy
: asin pinapahalangkaw an mga hababang kahoy.
: Pinapaalang ko an mga berdeng kahoy,
: asin pinapangagin berde an mga alang na kahoy.
: Ako, an Kagurangnan , an nagtaram, asin gigibohon ko iyan.