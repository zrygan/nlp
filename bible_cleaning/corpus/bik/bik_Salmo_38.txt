1: Kagurangnan , dai mo ako pagtuyawon sa saimong kaanggotan
: ni pagsilotan sa saimong labi-labing kaanggotan!
2: Huli ta linugad mo ako kan saimong mga pana;
: hinampak mo ako kan saimong kamot.
3: An sakong hawak mayo nin karahayan huli kan saimong kaanggotan.
: Mayo nin karahayan an sakong mga tolang, huli kan sakuyang mga kasalan.
4: Huli ta nalalamos ako kan sakong mga kasalan;
: sarong kargang magabat para sako.
5: Nagbabata asin naglalapa an sakong mga lugad
: huli kan sakong kalolongan.
6: Nagkaburuktok ako asin nagkadarapa,
: bilog na aldaw puso ko nagluluha.
7: An sakong hawak nagkakalayo sa kalentura,
: asin mayong nakukuang ginhawa.
8: Ako pinanluluya, talagang pagal na;
: nag-aagrangay huli ta an puso nahohorasa.
9: Kagurangnan , aram mo an sakong mga kamawotan;
: nadadangog mo an gabos kong inagrangay.
10: Puso ko nagkukurabkutab, ako pinanluluya;
: mayo na an liwanag kan sakong mga mata.
11: Minarayo sako mga katood saka kataed,
: huli kan sakong mga lugad;
: dai minadolok maski sadiri kong pamilya.
12: Mga litag ibinubugtak kan mga boot sakong gumadan,
: an mga boot magkulog sako nagsasabi nin karatan;
: sa maghapon, an pagpasaluib sako iyo an kamawotan.
13: Ako arog kan bongog na dai nakakadangog;
: arog kan pola na dai nakakataram.
14: Kabaing ako sa dai nakakadangog;
: asin sa tawong dai nakakasagwe an ngoso.
15: Alagad ika, Kagurangnan , an sakong linalaoman;
: ika, Kagurangnan kong Dios, an matao nin kasimbagan.
16: Ako namimibi, Hare pagtugot na mag-ogma an sakong mga kaiwal,
: asin maghambog sa sakong pagkapadungkal!
17: Madali na akong matumba,
: asin an kulog danay kong namamatean.
18: Ikinukumpisal ko an sakong mga kasalan;
: ini sakuyang pinagsosolsolan.
19: Makokosog an sakong mga kalaban;
: dakul an anggot sako na mayo nin dahelan.
20: An mga minabalos nin karatan para sa karahayan
: sakong kaiwal, huli ta mawot ko an karahayan.
21: Hare ako pagpabayae, Kagurangnan ;
: hare pagharayo, O sakuyang Dios!
22: Paghumare sa pagtabang sako,
: O Kagurangnan , sakuyang kaligtasan!