1: Alagad ngunyan, Job dangoga nin marahay an gabos kong sasabihon.
2: Andam na ako sa pagtaram kan nasa isip ko.
3: Tudok sa sakong puso an gabos kong tataramon,
: asin nagsasabi ako kan katotoohan.
4: An espiritu nin Dios an naglalang sako
: asin an hinangos kan Makakamhan an nagtao sako nin buhay.
5: Simbaga ako kun kaya mo; pakarahaya an saimong mga itataram.
6: Ika asin ako pareho sana sa atubang nin Dios;
: pareho kitang hinaman hale sa laboy.
7: Kaya mayo nin dahelan na matakot ka sako;
: dai taka dadaogon.
8: Sa katunayan, uya an mga nadangog ko saimo
9: Malinig ako, mayo nin kasalan;
: dalisay ako, asin mayo nin ginibong karatan.
10: Alagad nakakakuang mga dahelan an Dios tanganing salakayon ako,
: asin ibinibilang niya ako na sarong kaiwal.
11: An sakong mga bitis saiyang kinakadenahan,
: asin minamasdan niya an gabos kong hiro.
12: Alagad sinasabihan taka, Job, nasasala ka.
: Mas dakula an Dios ki sa arin man na tawo.
13: Tadaw ta nakikipasuhay ka saiya
: sa pagsabing, Dai niya sisimbagon an arin man sa sakong tataramon?
14: Huli ta an Dios nagtataram sa saro o sa duwang paagi,
: maski dai iyan naaabot kan pag-isip nin tawo.
15: Kun banggi mantang nagkakatorog an mga tawo,
: minataram an Dios sa paagi nin mga pangatorogan asin mga bisyon.
16: Ipinapadangog niya sainda an mga boot niyang itaram,
: asin natatakot sinda sa saiyang mga patanid.
17: An Dios nagtataram sainda tanganing paontokon sinda sa pagkakasala
: asin ilikay sinda sa pagigin mapaabaw-abaw.
18: Ilinilikay niya sa kagadanan an saindang kalag,
: asin an saindang buhay sa pagkapahamak sa espada.
19: An tawo sinasagwe nin Dios sa paagi nin helang,
: asin nin kulog sa saiyang mga tolang;
20: kaya ikinakauyam niya an tinapay,
: asin mayo siyang gana maski sa masiram na pagkakan.
21: Minaniwang siya nin marahay, kaya haros nahihiling na an saiyang mga tolang;
22: madali na siyang magduman sa
: kinaban kan mga gadan.
23: Tibaad may magdatong na anghel sa pagsurog saiya
: saro sa rinibong anghel nin Dios,
: na nagpapagiromdom sa tawo kan saindang katongdan.
24: Sa pagkaherak masabi an anghel, Talingkasi siya!
: Dai siya dapat magduman sa kinaban kan mga gadan.
: Uya an pantubos tanganing makatalingkas siya.
25: Magigin hoben asin makosog giraray an saiyang hawak;
26: kun siya mamibi, sisimbagon siya nin Dios;
: may kaogmahan na masamba siya sa Dios;
: tatanoson giraray nin Dios an gabos na bagay para saiya.
27: Masabi siya sa atubang nin mga tawo, Nagkasala ako.
: Dai ako naggibo kan matanos alagad ilinigtas ako nin Dios.
28: Dai niya itinugot na magduman ako sa kinaban kan mga gadan,
: asin buhay ako sagkod ngunyan!
29: Gigibohon nin Dios an gabos na ini sa sarong tawo, makaduwa o makatolong beses;
30: iliniligtas niya an buhay nin sarong tawo
: asin tinatawan siya kan kaogmahan nin pagkabuhay.
31: Paghinanyog, Job, dangoga ako;
: pag-alo, asin mataram ako.
32: Simbaga ako, kun igwa ka nin itataram;
: pagtaram, huli ta boot kong tawan ka nin katanosan.
33: Alagad kun dai, pagdangog sako;
: pag-alo, asin tutukdoan taka kun paano magin madonong.