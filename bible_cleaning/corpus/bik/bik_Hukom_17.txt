1: Igwa kaidto nin lalaki na an ngaran Micas, na nag-erok sa mabulod na daga nin Efraim.
23: Sinabihan niya an saiyang ina, Kan habonon saimo an mil syen na pedasong plata, nadangog takang minaldisyon mo an naghabon. Uya an kwarta; ako an kuminua kaya ipinupuli ko na saimo. Dangan itinao niya an kwarta sa saiyang ina.
: Nagsabi an saiyang ina, Bendisyonan ka logod nin Kagurangnan , aki ko! Alagad tanganing dai mapasaimo an maldisyon, idinodolot ko sa Kagurangnan ining plata. Gagamiton ini sa paggibo nin sarong dios-dios na gibo sa kahoy asin napapatos nin plata. Kaya itatao ko giraray saimo an kwarta.
4: Kan ibalik ni Micas an kwarta sa saiyang ina, nagkua ini nin duwang gatos na pedasong plata asin itinao sa sarong platero na guminibo nin dios-dios na inukit hale sa kahoy asin pinatos nin plata. An dios-dios ibinugtak sa harong ni Micas.
5: Igwa si Micas nin sadiring lugar na pagsasambahan. Guminibo siya nin iba pang dios-dios asin efod, dangan ginibo niyang padi an saro kan mga aki niyang lalaki.
6: Dai pa nin hade kaidto sa Israel, kaya an lambang saro naggigibo kan pinaghohona niyang tama.
7: Kan panahon na idto igwa nin sarong hoben na Levita na nag-eerok sa banwa nin Betlehem nin Juda.
8: Naghale siya sa Betlehem tanganing maghanap nin ibang lugar na maeerokan. Sa paglakaw niya, nakaabot siya sa harong ni Micas duman sa mabulod na daga nin Efraim.
9: Hinapot siya ni Micas, Taga saen ka?
: Nagsimbag siya, Saro akong Levita na taga Betlehem sa Juda. Naghahanap ako nin lugar na maeerokan.
10: Nagsabi si Micas, Digdi ka sako. Gigibohon takang parahatol asin padi. Tatawan taka nin sampolong pedasong plata taon-taon, mga gubing asin saimong pagkakan.
11: Naoyonan kan hoben na Levita na mag-erok sa kaibahan ni Micas, asin siya nagin garo aki ni Micas.
12: Ginibo siyang padi ni Micas asin duman na siya nag-erok.
13: Dangan nagsabi si Micas, Ngunyan na igwa na ako nin sarong Levita bilang padi, aram kong papauswagon ako nin Kagurangnan .