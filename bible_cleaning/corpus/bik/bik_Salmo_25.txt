1: Sa saimo, Kagurangnan , iniitaas ko an sakong kalag.
2: Dios ko, sa saimo ako minasarig.
: Dai mo ako ipasopog;
: hare pagtugot na tuyatuyaon ako kan sakong mga kaiwal!
3: Dai madadaog an mga naglalaom saimo;
: alagad masosopog an minapasaluib saimo.
4: Kagurangnan , tukdoan sako an saimong mga dalan;
: tukdoan sako an saimong mga agihan.
5: Tukdoan mo akong maglakaw sa katotoohan,
: huli ta ika an Dios nin sakong kaligtasan;
: bilog na aldaw ika sakong linalaoman.
6: Giromdoma, Kagurangnan , an saimong pagkaherak asin danay na pagkamoot,
: na ipinahiling mo poon pa kaidto.
7: Lingawe an sakong mga kasalan kan ako aki pa;
: huli kan danay mong pagkamoot asin pagkamarahayon,
: Kagurangnan , ako saimong giromdomon.
8: Marahay saka matanos an Kagurangnan ;
: kaya an mga lagalag tinutukdoan niya kan dalan na dapat lakawan.
9: An mapakumbaba dinadara niya sa tamang agihan,
: asin pinapasabot kan saiyang kabotan.
10: Pagkamoot asin kaimbodan an gabos niyang dalan,
: para sa mga nag-ootob kan saiyang tipan saka kabotan.
11: Huli kan saimong ngaran, O Kagurangnan ,
: patawada ako ta makuring gayo an sakong kasalan.
12: Siisay an may pagkatakot sa Kagurangnan ?
: Tutukdoan siya nin Dios kan piling dalan na aagihan.
13: Siya magigin mauswag sagkod pa man;
: an daga makakamtan kan saiyang kaakian.
14: Mga katood nin Kagurangnan an mga may pagkatakot saiya;
: an saiyang tipan ipinapahayag niya sainda.
15: Danay na hinihiling ko an Kagurangnan ,
: huli ta ililikay niya ako sa pag-alaman.
16: Hilingon mo ako dangan kaherakan,
: huli ta ako mamondo asin nasasakitan.
17: Sa puso ko halea an kapurisawan;
: hawasa ako sa sakong mga kahandalan.
18: Hilinga an sakong kahaditan asin kasakitan;
: patawada an gabos kong kasalan.
19: Hilinga ta dakul an mga kaiwal ko;
: makuri an saindang kaanggotan sako.
20: Ingati ako asin ligtasan;
: likayan ako sa kasopogan,
: huli ta ika an sakong pailihan.
21: An sakong karahayan asin katanosan iyo logod an magligtas sako,
: huli ta naghahalat ako saimo.
22: O Dios, an Israel ligtasan
: sa gabos nindang kasakitan!