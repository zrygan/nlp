1: Kan bangging idto, dai pinakatorog nin Kagurangnan an hade, kaya ipinakua niya an opisyal na talaan kan imperyo dangan ipinabasa idto mantang nagdadangog siya.
2: Nabasa ninda an kabtang saen nasusurat an manongod kan pakaaram ni Mardokeo kan plano kan duwang eunuko na naglingkod bilang bantay kan palasyo.
3: Naghapot an hade, Anong pag-omaw saka balos an itinao ki Mardokeo huli kan ginibo niyang ini?
: Mayo lamang nin ginibo para saiya, an simbag kan mga sorogoon kan hade.
4: Siisay idtong nasa patyo? an hapot kan hade.
: Minalaog pa sana kaidto si Haman sa patyo; nagduman siya tanganing hagadon sa hade na bitayon si Mardokeo sa bitayan na inandam niya para ki Mardokeo.
5: Kaya nagsimbag an mga sorogoon, Si Haman; naghahalat siya tanganing makiolay saimo.
: Palaogon nindo siya, an sabi kan hade.
6: Kaya naglaog si Haman, dangan naghapot an hade saiya, Ano an dapat na gibohon sa sarong tawo na nawiwilihan kong omawon?
: Nagsaboot si Haman, Siisay pa an boot omawon kan hade kundi ako.
7: Kaya nagsimbag siya sa hade, Para sa tawong nawiwilihan mong omawon,
8: ipakua mo an gubing na saimo mismong isinulot, saka an kabayo na saimong linunadan.
9: Dangan pagbotan mo an saro kan saimong ginagalangan na prinsipe tanganing isulot an gubing sa tawong boot omawon kan hade. Pakatapos ililibot niya an oomawon, na nakalunad duman sa kabayo, sa plasa kan syudad, mantang nagpapahayag siya nin siring: Hilinga nindo kun paano binabalosan kan hade an tawong nawiwilihan niyang omawon!
10: Dangan sinabihan kan hade si Haman, Magmadali ka, kuahon mo an gubing saka an kabayo asin giboha an gabos na iyan ki Mardokeo, an Judio, na igwa nin halangkaw na katongdan sa palasyo. Hare paglingawe an ano man sa sinabi mo.
11: Kaya kinua ni Haman an gubing saka an kabayo. Sinulotan niya kan gubing si Mardokeo, pinalunad sa kabayo dangan ilinibot sa plasa kan syudad mantang nagpapahayag nin siring: Hilinga nindo kun paano binabalosan kan hade an tawong nawiwilihan niyang omawon!
12: Pakatapos, nagbalik si Mardokeo sa patyo alagad hidaling nagpuli si Haman na igwa nin tahob an payo huli sa kasosopgan.
13: Inosip niya sa saiyang agom na si Zeres asin sa gabos niyang katood an gabos na nangyari saiya. Dangan nagsabi an madonong niyang mga katood saka an agom niyang si Zeres, Nagpoon nang makua ni Mardokeo an saimong kapangyarihan. Saro siyang Judio, asin dai mo siya madadaog. Dadaogon ka nanggad niya.
14: Mantang nag-oorolay sinda, nag-abot an mga eunuko kan hade asin hidaling ipinag-iba si Haman sa bangkete ni Esther.