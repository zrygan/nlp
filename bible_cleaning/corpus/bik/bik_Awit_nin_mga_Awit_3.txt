1: Barubanggi, sa sakong higdaan, napapangatorogan ko an sakong namomotan;
: hinanap ko siya, alagad dai ko nakua.
2: Linibot ko an bilog na syudad,
: an mga tinampo asin an mga plasa kaiyan.
: Hinanap ko an sakong namomotan.
: Hinanap ko siya, alagad dai ko nakua.
3: Nahiling ako kan mga bantay na naglilibot sa syudad.
: Hinapot ko sinda, Nanumpongan na nindo an sakong namomotan?
4: Pakabayae ko sainda, nakua ko siya.
: Kinapotan ko siya asin dai ko binutasan
: sagkod na madara ko siya sa harong nin sakong ina,
: sa kwarto na sakong namundagan.
5: Manuga kamo sako, mga babae nin Jerusalem;
: magsumpa kamo huli sa marikas na mga usa
: na dai nindo oontokon an samong pagkamoot.
6: Ano ining nagdadangadang hale sa kalangtadan na arog sa sarong hariging aso,
: na namamarong nin insenso asin mira,
: an insensong ipinapabakal kan mga negosyante?
7: Maabot si Solomon, lunad sa saiyang trono;
: sesentang soldados an nagbabantay saiya,
: an pinakamakosog na mga lalaki nin Israel.
8: Gabos sinda igwa nin espada
: asin matitibay sa pakigera.
: An lambang saro sainda igwa nin espada sa habayan,
: nagbabantay laban sa bangging pagsalakay.
9: Pinapasan ninda si Hadeng Solomon na nasa saiyang trono
: na gibo sa mga kahoy nin Lebanon.
10: An mga harigi kaiyan napapatos nin plata;
: na nababawan nin telang binurdahan nin bulawan.
: An mga kutson kaiyan napapatos nin telang purpura,
: na may pagkamoot na hinabol kan kababaehan nin Jerusalem.
11: Mga babae nin Sion, madya asin hilinga nindo si Hadeng Solomon.
: Sulot niya an korona na ibinugtak kan saiyang ina
: sa aldaw na siya kinasal,
: sa aldaw nin saiyang kaogmahan.