1: Nagtaram pa an Kagurangnan ki Job
2: Job, inagyat mo an Makakamhan na Dios;
: maontok ka na o masimbag pa?
3: Dangan sinimbag ni Job an Kagurangnan
4: Nagtaram ako siring sa sarong lolong, Kagurangnan ; ano an ikakasimbag ko saimo?
: Dai na ako mataram nin ano pa man.
5: Ikinataram ko na an labi pa sa dapat kong sabihon.
6: Dangan hale sa makosog na doros nagsimbag an Kagurangnan
7: Tumindog ka siring sa sarong lalaki;
: hahapoton taka, asin simbagon mo ako.
8: Boot mong patunayan na bako akong matanos
: tanganing ipahiling na ako nasasala asin ika an nasa tama?
9: Makosog ka daw arog sa sako?
: Makakadaguldol daw an saimong tingog siring kakosog kan sakong tingog?
10: Kun magigibo mo, tumindog ka sa saimong kaomawan asin kapalangkawan;
: maggubing ka nin kamurawayan saka kagayonan.
11: Pabulosa an nagsusupay mong kaanggotan,
: asin hilinga an gabos na nagpapalangkaw, dangan saimong ibaba.
12: Hilinga an lambang mapaabaw-abaw, asin ibaba mo siya;
: timaktimakan mo an maraot sa saiyang natitindogan.
13: Ilubong mo sinda sa kinaban kan mga gadan.
14: Dangan ako an enot na maomaw saimo
: asin maako na ika mismo an nanggana.
15: Hilinga an impakto na si Behemot,
: na sakong linalang siring na ika linalang ko;
: arog kan baka, nagkakakan siya nin doot.
16: Hilinga, an saiyang kosog yaon sa saiyang habayan,
: asin an saiyang kapangyarihan yaon sa kosog kan saiyang tulak,
17: An saiyang ikog pinapatagas niya na garo sedro;
: asin an saiyang mga bitis anas makokosog.
18: An saiyang mga tolang garo mga tubo nin bronse,
: an saiyang mga bitis siring sa mga bara nin lansang.
19: Siya an pangenot sa gabos kong linalang!
: An saiyang Kaglalang sana an makakadaog saiya.
20: An doot na kinakakan niya nagtatalubo
: sa kabubuldan, saen nagkakawat an mga lalaw na hayop.
21: Minahigda siya sa lindong nin mga marambong na kahoy, asin minatago
: sa tahaw kan mga bariw sa tampi kan sapa.
22: Nalilindongan siya kan mga marambong na kahoy;
: napapalibotan siya kan mga kahoy sa mga sapa.
23: Dai siya natatakot sa salog na nagbabaha
: matoninong siya kun nagbubulos an Jordan sa ibabaw kan saiyang ngoso.
24: Siisay an makakabuta asin makakadakop saiya,
: o makakasiod kan saiyang ngoso?