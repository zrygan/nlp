1: Uya an mga talinhaga ni Solomon
: An madonong na aki ikinakaogma nin saiyang ama. Alagad an lolong na aki sarong kamondoan nin saiyang ina.
2: An kayamanan na nakua huli sa pandadaya dai minatao nin karahayan, alagad an pagigin onesto pwedeng magligtas kan saimong buhay.
3: Dai pinapabayaan nin Kagurangnan na magutom an mga matanos, alagad an kamawotan kan mga tawong maraot dai niya itinutugot na mangyari.
4: An pagigin hugakon iyo an madara saimo sa kadukhaan, alagad an pagigin mahigos iyo an mapayaman saimo.
5: An tawong nagtitipon kun tig-init igwa nin marahay na kaisipan, alagad an pagkatorog sa panahon nin tig-anihan, sarong kasosopgan.
6: An mga bendisyon maabot sa matanos, alagad an ngoso kan maraot nagtatago nin kadahasan.
7: An matanos ginigiromdom bilang bendisyon, alagad an maraot malilingawan.
8: An marahay na hatol inaako kan pusong madonong, alagad mapapahamak an lolong na matinaram.
9: An naglalakaw sa katanosan naglalakaw na matiwasay, alagad madadakop an may bikong pamumuhay.
10: Nakakaparibok an tawong nagtatago kan katotoohan, alagad an tawong hayag na minasagwe nagtatrabaho para sa katoninongan.
11: An ngoso kan matanos burabod nin buhay, alagad an sa maraot na tawo nagtatago nin kadahasan.
12: An pagkaongis danay na naghahanap nin iwal, alagad an pagkamoot iyo an nagtatahob kan gabos na kasalan.
13: Sa mga ngabil kan may pakasabot manunumpongan an kadonongan, alagad pamakol an dapat sa likod kan tawong mayo nin toltol na kaisipan.
14: An madonong nagsasaray nin kadonongan, alagad minaharani an kapahamakan kun minataram an lolong.
15: An kayamanan iyo an nag-iingat sa mga mayaman; an kadukhaan iyo an minaraot sa dukha.
16: Buhay an premyo sa paggibo nin marahay, alagad an kasalan namumunga nin orog pang kasalan.
17: An naghihinanyog kun sinasaway mabubuhay, alagad an dai minaako kan saindang kasalan nasa pag-alaman.
18: Putikon an tawong igwa nin natatagong kaanggotan; lolong an tawong nagbabalobagi.
19: Kun mas dakul an tataramon, dakul man an kasalan; an igwa nin marahay na isip, bakong matinaram.
20: An mga tataramon kan matanos nakakaarog sa purong plata: an kaisipan kan maraot mayo nin halaga.
21: An mga tataramon kan matanos papakinabangan nin dakul na tawo, alagad pwedeng magadan an lolong huli kan saiyang kapatalan.
22: An bendisyon nin Kagurangnan nakakapayaman, asin dai niya iyan dinadagdagan nin kamondoan.
23: An paggibo nin maraot kaogmahan nin sarong lolong; alagad an marahay na gawe kaogmahan nin tawong may pakasabot.
24: An natatakotan kan maraot na tawo mangyayari saiya, alagad an kamawotan kan matanos itatao saiya.
25: Minaabot an bagyo asin ipinapalid an maraot, alagad an matanos danay na ligtas.
26: Garo maalsom na suka saka asong nakakapaluha an sarong hugakon sa nagsusugo saiya.
27: An pagkatakot sa Kagurangnan nagpapahalawig nin buhay, alagad halipot an mga taon kan maraot na tawo.
28: An paglaom kan matanos minatapos sa kaogmahan, alagad an paglaom kan maraot minatapos sa kawaraan.
29: Iniingatan nin Kagurangnan an mga matanos, alagad ginagadan niya an mga naggigibo nin karatan.
30: Danay na magkakaigwa nin katiwasayan an matanos, alagad dai magdadanay sa daga an maraot.
31: Kadonongan an minaluwas sa ngoso kan matanos, alagad an dila na nagtataram nin karatan puputolon.
32: An matanos nagtataram kan mahuyong tataramon, alagad an maraot nagtataram kan mga bagay na nakakakulog.