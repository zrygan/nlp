1: Nasa tawo an pagplano, alagad nasa Dios an huring tataramon.
2: Naghohona an tawo na tama an gabos niyang ginigibo, alagad tinitimbang nin Kagurangnan an tunay niyang katuyohan.
3: Idusay mo sa Kagurangnan an gabos mong gibo, asin maootob an saimong mga plano.
4: An gabos na ginibo nin Kagurangnan igwa nin katuyohan; asin an kataposan kan maraot iyo an kapahamakan.
5: Ikinakaongis nin Kagurangnan an gabos na mapaabaw-abaw; laomon mo na dai sinda makakadulag sa saiyang padusa.
6: Pinapatawad an kasalan huli sa kaimbodan, asin malilikayan nin tawo an karatan huli sa pagkatakot sa Kagurangnan .
7: Kun an pamumuhay nin sarong tawo nawiwilihan nin Kagurangnan , pinapangyari niya na magin mga katood kan tawong iyan maski an saiyang mga kaiwal.
8: Mas marahay an kadikit na kwarta na pinagpagalan ki sa kadakul na nakua sa pandadaya.
9: Minaplano an tawo, alagad an Kagurangnan iyo an minagiya kan saiyang mga lakad.
10: Igwa nin banal na awtoridad an hade kun siya minataram; an saiyang mga hatol gabos tama.
11: Boot nin Kagurangnan an tamang timbang saka sukol, asin an matanos na pagpabakal.
12: Ikinakaongis kan mga hade an paggibo nin karatan, huli ta hustisya an nagpapakosog nin sarong gobyerno.
13: Boot kan hade na madangog an katotoohan, asin an nagtataram kaiyan saiyang nawiwilihan.
14: Hinihingowa kan madonong na mapaogma an hade huli ta kun maanggot an hade, igwa nin tawong magagadan.
15: An marahay na boot kan hade garo mga panganoron na nagdadara nin uran kun tig-init; buhay an makukua diyan.
16: Orog karahay an pakakua nin kadonongan saka pakaaram ki sa bulawan saka plata.
17: An dalan kan matanos paharayo sa karatan; an nag-iingat sa paglakaw, nag-iingat man kan saiyang buhay.
18: An kapaabaw-abawan minabunga nin kapahamakan, asin an kapalangkawan nin pagkahulog.
19: Orog karahay an magin mapakumbaba saka magdanay na dukha, ki sa magin saro kan mga mapaabaw-abaw saka makihiras kan saindang sinamsaman.
20: An naghihinanyog sa katukdoan magigin mauswag; paladan an tawong nagsasarig sa Kagurangnan .
21: An madonong namimidbid huli kan saiyang pakasabot. An mahamis niyang tataramon orog na nakakadagka.
22: Para sa tawong madonong, an kadonongan burabod nin buhay; alagad an pagtukdo sa lolong pagsasayang nin panahon.
23: An madonong minaisip ngona bago magtaram, kaya orog na nakakadagka an saiyang mga tataramon.
24: An marahay na mga tataramon nakakaagid sa dugosmahamis sa pagnamit asin marahay sa hawak.
25: Igwa nin dalan na garo matanos sa paghiling nin tawo, alagad kagadanan an nasa poro kaiyan.
26: An gana sa pagkakan an orog na nakakapahigos sa sarong trabahador, huli ta boot niyang mabolong an saiyang gutom.
27: An tawong tampalasan nagpaplano nin karatan, asin an saiyang tataramon garo kalayong mainit nin marahay.
28: An tawong biko an kaisipan nagpapalakop nin iriwal, asin an matabil nagpapasuhay nin magkatood.
29: Dinadaya kan madahas an saiyang katood, dangan dinadara niya ini sa dalan na maraot.
30: Mag-ingat sa tawong pangisingisi saka pakorokimlat saimo; igwa siyang iniisip na maraot.
31: An halawig na buhay iyo an balos sa matanos; an mga puting buhok korona nin kamurawayan.
32: Mas marahay an magin pasensyoso ki sa magin mapangyari. Mas marahay an pagpugol kan sadiri ki sa pagdaog kan bilog na syudad.
33: Nagsasapalaran an mga tawo sa pagsabot kan kabotan nin Dios, alagad an Dios mismo an nagtatao kan kasimbagan.