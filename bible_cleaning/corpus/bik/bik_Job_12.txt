1: Dangan nagsimbag si Job
2: Mayong duda na kamo an tingog kan banwaan,
: asin pagkagadan nindo magagadan na kaiba nindo an kadonongan.
3: Alagad igwa ako nin pakasabot na siring saindo;
: sa anoman na bagay bako akong menos saindo.
: Siisay an dai nakakaaram kan gabos nindong sinabi?
4: Ako nagin ngingisihan ngunyan kan sakong mga katood;
: ako, na nag-apod sa Dios asin sinimbag niya,
: ako, na matanos saka mayong sala.
5: Huli ta dai kamo nasasakitan, ako saindong pinag-olog-olog;
: hinahampak pa nindo an tawong madali nang matumba.
6: Alagad an mga mahabon saka an mga mayong Dios nag-eerok sa katoninongan,
: maski an saindang dios iyo sana an saindang kosog.
7: Alagad hapota nindo an mga hayop saka mga gamgam; dakul sindang ikakatukdo saindo.
8: Hapota nindo an mga linalang sa daga saka sa dagat dapit sa saindang kadonongan.
9: Gabos sinda nakakaaram na an kamot nin Dios an naggibo sainda.
10: Yaon sa Dios an buhay kan lambang linalang,
: asin an hinangos kan gabos na tawo.
11: Alagad siring na an saindong dila naoogma sa pagnamit kan pagkakan,
: an saindong mga talinga naoogma man sa pagdangog nin mga tataramon.
1213: An mga gurang igwa nin kadonongan,
: alagad an Dios igwa nin kadonongan asin kapangyarihan.
: An mga gurang igwa nin pakasabot kan katotoohan,
: alagad an Dios igwa nin pakasabot kan katotoohan saka kan kapangyarihan sa paggibo.
14: Kun minagaba an Dios, mayong nakakahirahay;
: kun igwa siyang ibinibilanggo, mayo nin nakakapatalingkas.
15: Kun siya dai minatao nin uran, naaalang an daga;
: kun pinapauran niya, nagkakaigwa nin pagbaha.
16: An Dios makosog asin danay na mapanggana;
: nasa irarom kan saiyang kapangyarihan an nadaya asin an nandaya.
17: Ginigibo niyang mangmang an mga parahatol,
: asin ginigibo niyang lolong an mga hukom.
18: Hinahale niya sa trono an mga hade dangan ginigibo sindang mga bilanggo;
19: ibinababa niya an mga padi asin an mapangyaring mga tawo.
20: Pinapaalo niya an mga tawong sinasarigan,
: asin hinahale niya an kadonongan kan mga gurang.
21: Sinosopog niya an mga may katongdan
: asin hinahale an mga kosog kan mga pamayo.
22: Pinapara niya an diklom sa kairaroman,
: asin ginigibong magliwanag iyan.
23: Pinapakosog asin pinapadakula niya an mga nasyon
: dangan dinadaog saka rinurumpag niya an mga iyan.
24: Hinahale niya an pakasabot kan mga pamayo nin mga banwaan sa daga,
: dangan pinapalagalag niya sinda sa lugar na mayo nin dalan;
25: nagkakapkap sinda sa kadikloman asin siring sa mga burat na minasayasay.