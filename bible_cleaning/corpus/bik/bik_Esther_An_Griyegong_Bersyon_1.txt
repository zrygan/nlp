1819: An mga bagay na ini nangyari kan panahon ni Hadeng Jerjes na naghade magpoon sa India sagkod sa Etiopia, na igwa nin syento beynte y syeteng probinsya. Kan panahon na ini nagtukaw siya sa saiyang trono sa syudad nin Susa, an pangenot na syudad nin Persia.
20: Kan ikatolong taon nin saiyang paghahade, nagbangkete siya para sa gabos niyang parahatol, sa mga representante kan ibang mga nasyon, sa ginagalangan na mga lalaking hale sa Persia saka Media, saka sa mga gobernador kan mga probinsya.
21: Sa laog nin anom na bulan, ipinahiling niya sainda an mga kayamanan kan saiyang imperyo huli sa magayon saka magastos na mga selebrasyon.
22: Pakatapos kan pyesta, nagbangkete an hade para sa mga taga ibang nasyon na yaon duman sa syudad. Pitong aldaw na ginibo an bangkete sa patyo kan palasyo,
23: na nasasamnohan nin lino saka de-ilo na mga kurtina. An mga kurtinang ini natitindi nin mga lubid na gibo sa lino na kolor purpura asin nakagakod sa plata saka bulawan na mga bloke sa ibabaw kan mga hariging marmol saka gapo. Bulawan saka plata an mga tukawan na ibinugtak sa patyo, asin ini sinalogan nin marmol na kolor berde saka puti, asin nin inang perlas. An mga tukawan nahahapinan nin pino asin manipis na tela na manlaen-laen an kolor saka may mga burak na rosas sa palibot.
24: Bulawan saka plata an mga kalis, asin igwa nin sarong kalis na ipinahiling na nasasamnohan nin mga alahas na nagkakahalaga nin sobra sa sangribong tonelada nin plata. Dakul na masiram na arak an ipinaluwas kan hade.
25: An pag-inom mayo nin limitasyon huli ta nagboot an hade sa mga sorogoon sa palasyo na tawan siya asin an saiyang mga bisita nin arak sagkod na boot ninda.
26: Kan panahon na iyan, si Reyna Vasti nagbabangkete man sa laog kan palasyo para sa mga babae.
27: Kan ikapitong aldaw kan bangkete, burat na asin maogma an hade, kaya ipinaapod niya si Haman, Bazan, Tarra, Boraze, Zatolta, Abataza, asin Taraba, an pitong eunuko na personal na sorogoon kan hade.
28: Pinagbotan niya sinda na kuahon si Reyna Vasti, na sulot an saiyang korona. Magayon na babae an reyna, asin boot kan hade na ipahiling an kagayonan kaini sa mga opisyal saka sa gabos niyang mga bisita.
29: Alagad sinayumahan ni Reyna Vasti an pagboot kan hade, asin habong mag-iba sa mga sorogoon. Huli kaini napasopog asin naanggot nin makuri an hade.
30: Sinabihan kan hade an saiyang mga parahatol manongod kan simbag ni Vasti asin hinapot sinda kun ano an gigibohon niya sosog sa katogonan.
3132: Tolo sa sainda, na haraning marahay sa hade asin nagkakapot kan pinakahalangkaw na mga katongdan, an nag-abot asin nagsabi sa hade kan kahagadan kan katogonan asin kan dapat na gibohon ki Reyna Vasti huli kan pagsayuma kaini sa pagboot na itinao saiya kan hade sa paagi kan mga sorogoon. An tolong ini iyo si Arkesaeo, Sarsataeo, asin Malesear, mga opisyal nin Persia saka Media.
33: Dangan isinabi kan hade sa saiyang mga opisyal saka sa mga gobernador nin Media asin Persia an manongod sa pagsayuma saiya kan reyna. Kaya sinabihan ni Mukaeo an hade saka an mga tawong yaon duman: Bako sana ika an ininsulto ni Reyna Vasti, kundi sagkod kami gabos.
3435: Sa oras na madangog kan samong mga agom an ginibo kan reyna, mangangahas na sindang suhayon asin dai na paggalangan an saindang mga agom siring kan ginibo ni Vasti saimo.
36: Kaya kun pagmarahayon kan mahal na hade, magpaluwas ka nin sarong pagboot na si Vasti dai na nanggad pwedeng mag-atubang sa hade. An pagboot na ini iiba mo sa mga katogonan kan Persia saka Media tanganing dai mabago. Dangan itao mo an saiyang katongdan bilang reyna sa sarong mas marahay na babae.
37: Kun ikapahayag na ini sa bilog na imperyo, igagalang kan mga babae an saindang mga agom, mayaman man o dukha.
38: An hatol na ini naoyonan kan hade asin kan saiyang mga opisyal; ginibo kan hade an hatol ni Mukaeo.
39: An mga probinsya na sakop niya pinadarahan niya nin mensahe, sosog sa sadiring lengwahe kaini tanganing an lambang agom na lalaki iyo an magin kagurangnan kan sadiri niyang harong asin dapat na galangan.