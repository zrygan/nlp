1: Itinao nin Kagurangnan ki Moises
2: an minasunod na mga katukdoan para sa banwaan nin Israel: Paglaog nindo sa Canaan, an dagang itinatao ko saindo, iyo ini an magigin pagdolonan nindo.
3: An pagdolonan sa habagat mapoon sa kalangtadan nin Zin, dangan minasosog kan pagdolonan nin Edom. Mapoon iyan sa sirangan, sa habagat na poro kan Gadan na Dagat.
4: Dangan mapahabagat iyan pasiring sa Dalan nin Akrabbim, maagi sa Zin asin masagkod sa habagat kan Kades-barnea. Dangan madagos iyan sa Hazar-addar asin sa Azmon,
5: saen maliko iyan pasiring sa kapantayan na nasa pagdolonan nin Egipto saka matapos sa Mediteraneo.
6: An pagdolonan sa solnopan iyo an Dagat nin Mediteraneo.
7: An pagdolonan sa amihan masosog sa sarong linya na minapoon sa Dagat nin Mediteraneo sagkod sa Bukid nin Hor;
8: hale duman mapasiring sa Dalan nin Hamat. Mapadagos iyan sa Zedad
9: asin sa Zifron, dangan matapos sa Hazar-enan.
10: An pagdolonan sa sirangan masosog sa sarong linya na minapoon sa Hazar-enan sagkod sa Sefam.
11: Dangan mapahabagat pasiring sa Harbel, sa sirangan nin Ain, asin mapadagos sa kabubuldan sa parteng sirangan na baybayon kan Danaw nin Galilea,
12: dangan mapahabagat na sinususog an Salog nin Jordan sagkod sa Gadan na Dagat.
: An mga ini iyo an apat na pagdolonan kan saindong daga.
13: Kaya sinabihan ni Moises an mga Israelita, Iyo ini an daga na mamanahon nindo sa paagi nin ripa, an dagang itinao nin Kagurangnan sa siyam may kabangang tribu.
14: An mga tribu ni Ruben, ni Gad, asin kan kabangang tribu ni Manases nag-ako na kan saindang kahirasan sosog sa saindang mga pamilya,
15: duman sa sirangan na kabtang kan Jordan, kahampang kan Jerico.
16: Nagtaram an Kagurangnan ki Moises,
17: An pading si Eleazar asin si Josue na aking lalaki ni Nun iyo an mabanga kan daga para sa mga tawo.
18: Kumua ka nin sarong lider hale sa lambang tribu tanganing tabangan sinda sa pagbanga kaiyan.
1928: Iyo ini an mga lalaking pinili nin Kagurangnan
: Juda
: si Caleb na aking lalaki ni Jefunne
: Simeon
: si Selumiel na aking lalaki ni Ammihud
: Benjamin
: si Elidad na aking lalaki ni Kislon
: Dan
: si Bukki na aking lalaki ni Jogli
: Manases
: si Hanniel na aking lalaki ni Efod
: Efraim
: si Kemuel na aking lalaki ni Siftan
: Zabulon
: si Elizafan na aking lalaki ni Parnac
: Issakar
: si Paltiel na aking lalaki ni Azzan
: Aser
: si Ahihud na aking lalaki ni Selomi
: Neftali
: si Pedahel na aking lalaki ni Ammihud.
29: Iyo ini an mga lalaking pinili nin Kagurangnan na magbanga kan pagsadiri para sa banwaan nin Israel sa daga nin Canaan.