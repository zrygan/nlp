1: Mga taga Benjamin, ligtasan nindo an saindong buhay! Maghale kamo sa Jerusalem! Patanoga an trompeta sa Tekoa asin pagmakot nin kalayo bilang tanda sa Bet-hakerem. Huli ta an kasakitan saka dakulang pagraot nagdadangadang hale sa amihan.
2: Magayon an syudad nin Sion, alagad mararaot iyan;
3: makampo duman an mga hade kaiba an saindang mga hukbo. Itutugdok ninda sa palibot kan syudad an saindang mga tolda, dangan an lambang saro makampo sa lugar na mapili niya.
4: Masabi sinda, Mag-andam kita sa pagsalakay sa Jerusalem! Pag-andam, asin pagkaodto salakayon ta sinda! Alagad masabi sindang bigla, Mayo na kita nin panahon. Nagsosolnop na an aldaw asin nagdidiklom na.
5: Magsalakay kita pagkabanggi; raoton ta an mga bantayan kan syudad.
6: Pinagbotan kan Kagurangnan nin mga hukbo an mga hadeng ini na magpalod nin mga kahoy saka magtambak nin mga daga tanganing malaom ninda an Jerusalem. Nagtaram siya, Papadusahan ko an Jerusalem huli ta syudad ini nin pang-aapi.
7: Siring na an bubon dai nag-oontok sa pagtao nin preskong tubig, an Jerusalem dai man nag-oontok sa paggibo nin karatan. Kadahasan asin pagkaraot an nadadangog ko sa laog kan syudad; gabos na sanang helang saka lugad an sakong nahihiling.
8: Mga taga Jerusalem, magin patanid logod saindo an mga kasakitan na ini. Huli ta kun dai kamo maghinanyog, papabayaan ko kamo. Gigibohon kong sarong desyerto an saindong syudad, sarong lugar na mayo nin nag-eerok.
9: Nagtaram sako an Kagurangnan nin mga hukbo, Sisimoton an Israel arog sa sarong ubasan na ginunoan kan gabos na ubas. Kaya iligtas mo an gabos na kaya mong iligtas mantang igwa pa nin panahon.
10: Nagsimbag ako, Siisay an madangog sako kun kaolayon ko sinda saka patanidan? Matagas an saindang mga payo. Habo nindang hinanyogon an saimong tataramon asin pinagngingisihan ninda an ipinapahayag ko sainda.
11: An saimong kaanggotan sa sainda, Kagurangnan , naglalaad man sa sako, asin dai ko na iyan kayang pugolan pa.
: Dangan tinaraman ako nin Kagurangnan , Iula mo an sakong kaanggotan sa mga aking nasa tinampo saka sa katiriponan nin mga hoben na lalaki. Bibihagon an mga mag-agom asin dai makakaligtas maski an mga gurang.
12: An saindang mga harong itatao sa iba, siring man an saindang mga oma saka mga agom na babae. Papadusahan ko an mga nag-eerok sa dagang ini.
13: An lambang saro, poon sa kasaradayan sagkod sa haralangkaw na tawo, nandadaya tanganing yumanan. Nandadaya maski an mga propeta saka mga padi.
14: Para sainda, an mga lugad kan sakong banwaan, mga kamros sana. Minasabi sinda na igwa nin katoninongan, maski mayo nin katoninongan.
15: Kan gibohon ninda an makauuyam na mga bagay na ini, nasopog daw sinda? Dai nanggad sinda nasopog; dai na ngani sinda namumula sa pagkasopog. Kaya mabagsak sinda, arog kan iba; iyan an magigin kataposan ninda kun padusahan ko na sinda. Ako, an Kagurangnan , an nagtaram.
16: Nagtaram an Kagurangnan sa saiyang banwaan, Tumindog kamo sa pinagsasangahan kan mga dalan saka magmasid kamo. Maghapot kamo kun saen an suanoy na mga agihan asin kun arin an pinakamarahay na dalan. Diyan kamo maglakaw, asin mabubuhay kamo sa katoninongan.
: Alagad nagsabi sinda, Dai kami maagi diyan!
17: An Kagurangnan nagbugtak sa Israel nin mga bantay na saiyang tinaraman, Dangogon nindo an tanog kan trompeta! Alagad nagsabi sinda, Dai mi iyan dadangogon.
18: Kaya nagtaram an Kagurangnan , Paghinanyog, kamong mga nasyon, asin aramon nindo an mangyayari sa sakong banwaan.
19: Paghinanyog, kinaban! An mga tawong ini dadarahan ko nin karatan, na bunga kan saindang mga plano; huli ta dai ninda dinangog an sakong mga tataramon asin isinikwal ninda an sakong katogonan.
20: Mayong halaga sako an insensong hale sa Sheba, ni an mga pahamot na hale pa sa harayong lugar na dinadara ninda sako. Dai ko maaako an saindang mga tinutong na atang asin dai ako mawiwili sa saindang mga sakripisyo.
21: Kaya bubugtakan ko nin mga singkogan an banwaan na ini tanganing magkadarapa sinda. Magagadan an mga ama saka mga aking lalaki; siring man an mga magkatood saka mga magkanatad.
22: An Kagurangnan nagtataram, May maabot na mga tawong hale sa sarong lugar sa amihan; sarong makosog na nasyon sa harayong lugar an nag-aandam para sa gera.
23: Kapot na ninda an saindang mga pana saka mga espada; mga maringis sinda saka mayo nin pagkaherak. An saindang ribok kun sinda naglulunad sa mga kabayo garo an naghahagubohob na dagat. Nakaandam na sinda para sa gera laban sa Jerusalem.
24: Nadangog nyamo an bareta, an sabi kan mga taga Jerusalem, asin nanluya an samong mga kamot; inabotan kami nin hadit saka kulog arog sa sarong babae na nangangaki.
25: Dai na kami nangangahas na magduman sa kaomahan ni maglakaw sa mga tinampo, huli ta armado an samong mga kaiwal asin an katakotan nakapalibot samo.
26: Tinataraman nin Kagurangnan an saiyang banwaan, Magsulot kamo nin sako saka magligid kamo sa abo. Magtangis kamo na pano nin kapaitan, arog kan pagtangis para sa bugtong na aking lalaki, huli ta madali nang mag-abot saindo an paragadan.
27: Jeremias, baloa an sakong banwaan, arog sa pagbalo sa metal, asin aramon mo kun ano an saindang pagkatawo.
28: Sinda gabos rebeldeng matatagas an payo, matagas arog kan bronse saka lansang. Sinda gabos maraot, asin naglilibot sinda tanganing manlibak.
29: Mainit nang marahay an pugon, alagad dai pa natutunaw an ati kan metal. Mayo nin halaga an magpadagos sa paglinig kan sakong banwaan, huli ta an mga maraot dai nahahale.
30: Aapodon sindang ati kan metal na mayo nin halaga, huli ta ako, an Kagurangnan , iyo an nagsikwal sainda.