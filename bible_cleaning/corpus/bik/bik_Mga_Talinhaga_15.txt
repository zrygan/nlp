1: An mahuyong pagsimbag nakakahale nin kaanggotan, alagad an matarom na tataramon minapaorog kaiyan.
2: An dila kan madonong nagwawaras nin pakaaram, alagad an ngoso kan mga mangmang nagbubuga nin kamangmangan.
3: An Kagurangnan naghihiling maski saen; minamasdan niya an maraot saka an marahay.
4: An marahay na mga tataramon minataong buhay, alagad an matarom na dila nakakakulog nin boot.
5: An tawong minasikwal kan katukdoan kan saiyang ama sarong lolong, alagad an minaako nin pagsagwe sarong madonong.
6: Sinasaray kan matanos an saindang kayamanan, alagad an kayamanan kan tampalasan nauubos sa panahon nin kasakitan.
7: An pakaaram pinapalakop kan mga tawong madonong, bako kan mga lolong.
8: Ikinakaongis nin Kagurangnan an sakripisyo kan maraot, alagad nawiwilihan niya an pamibi kan matanos.
9: Ikinakauyam nin Kagurangnan an pamumuhay kan maraot, alagad namomotan niya an naggigibo nin matanos.
10: Igwa nin makuring padusa sa naggigibo nin maraot; an naoongis sa pagsagwe magagadan.
11: An kinaban kan mga gadan bukas sa atubang nin Kagurangnan ; gurano pa daw an puso kan mga tawo?
12: An mahambog na tawo habong pagsawayon; dai nanggad siya naghahagad nin hatol sa sarong madonong.
13: An pusong magayagaya minapaogma nin lalawogon, alagad an pusong mamondo minapaluya nin boot.
14: An tawong may pakasabot naghahanap nin pakaaram, alagad an mangmang kontento na sa saiyang kamangmangan.
15: Mapagal an lambang aldaw para sa nasasakitan, alagad an tawong maogma igwa nin nagdadanay na bangkete.
16: Mas marahay pa an magin dukha na may pagkatakot sa Kagurangnan ki sa magin mayaman na pano nin kahandalan.
17: Mas marahay pang magkakan nin gulay kaiba an saimong mga namomotan ki sa magkakan nin masiram na karne na igwa nin kaanggotan.
18: An mainit na payo minapoon nin diskutiran, alagad an pagpugol sa sadiri minadara nin katoninongan.
19: An dalan kan hugakon pano nin mga tonok, alagad an tinampo kan matanos mahiwas asin patag.
20: An madonong na aki nakakapaogma sa sarong ama. Lolong sana an minasikwal sa saiyang ina.
21: An mangmang naoogma sa saiyang kalolongan, alagad ginigibo kan madonong an matanos.
22: Masasayang an mga plano kun mayo nin maigot na pag-aadal, alagad kun kadakul kan parahatol marahay an magigin bunga kaiyan.
23: Nakakaogma an pakakua kan tamang tataramon para sa tamang okasyon!
24: An dalan kan madonong patukad sa buhay, tanganing malikayan niya an kagadanan na nasa ibaba.
25: Rinaraot nin Kagurangnan an mga harong kan mapaabaw-abaw, alagad iniingatan niya an mga pagsadiri kan babaeng balo.
26: Naoongis an Kagurangnan sa mga kaisipan na maraot, alagad nawiwili siya sa mga tataramon na mahuyo.
27: An tawong gutom sa kwarta nagdadara nin problema sa saiyang pamilya, alagad an naoongis sa suhol mabubuhay sa halawig na panahon.
28: An matanos minaisip ngona bago magsimbag. An maraot minasimbag tolos, alagad nagigin dahelan kan ribok.
29: Dinadangog nin Kagurangnan an pamibi kan matanos, alagad dai niya dinadangog an maraot.
30: An nakahuyom na lalawogon minapaogma nin puso, asin an marahay na bareta minapakosog nin boot.
31: An tawong naghihinanyog sa tamang hatol magdadanay na kaibahan kan mga madonong.
32: An tawong minasikwal nin katukdoan naoongis sa sadiri man sana niya, alagad an naghihinanyog sa hatol magigin madonong.
33: An pagkatakot sa Kagurangnan nagtutukdo nin kadonongan, asin an kapakumbabaan nagbubunga nin kaomawan.