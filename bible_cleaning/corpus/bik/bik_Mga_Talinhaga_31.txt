1: Iyo ini an mga itinukdo ki Hadeng Lemuel kan saiyang ina
2: Ika an sakong namomotan na aki, an kasimbagan sa sakong mga pamibi. Ano an sasabihon ko saimo?
3: Dai mo pagsayangon an saimong kosog sa mga babae asin an saimong kwarta sa sainda; ipapahamak ninda an hade.
4: Lemuel, an mga hade dai dapat na mag-inom nin arak, ni magmawot nin makosog na inomon.
5: Kun sinda nabuburat, nalilingawan ninda an katogonan asin napapabayaan an deretso kan mga mayong sukat.
6: Itao mo an arak sa mga naghihingagdan asin sa mga nasasakitan.
7: Pabayae sindang mag-inom asin malingawan an saindang kadukhaan saka kamondoan.
8: Magpahayag ka para sa mga tawo na dai nakakapahayag kan saindang sadiri. Ipakilaban mo an deretso kan gabos na dai kayang makilaban.
9: Magpahayag ka para sainda asin magin saro kang matanos na hukom. Ipakilaban mo an deretso kan dukha asin kan mayong sukat.
10: Masakit an paghanap nin marahay na agom na babae? Mas mahalaga siya ki sa mga alahas.
11: May pagsarig saiya an saiyang agom asin dai ini magkukulang nin kakanon.
12: Mantang siya nabubuhay, gabos karahayan an itinatao niya sa saiyang agom asin bakong karatan.
13: Mahigos siyang maggibo nin mga gubing na lana saka lino.
14: Arog kan barkong pangnegosyo, nagdadara siya sa saiyang harong nin mga kakanon na hale sa hararayong lugar.
15: Bago magsirang an aldaw minabangon na siya tanganing andamon an kakanon kan saiyang pamilya, asin tanganing taraman an saiyang mga sorogoon na babae kan dapat nindang gibohon.
16: Maingat niyang hinihiling an sarong oma bago binabakal iyan. Dangan minapagibo siya nin ubasan hale sa kwartang saiyang natipon.
17: Siya maigot sa pagtrabaho, makosog, saka mahigos.
18: Naaaraman niya an halaga kan lambang ginigibo niya, asin maski matanga na an banggi nagtatrabaho pa siya.
19: Naggigibo siya nin torsido saka naghahabol nin sadiring gubing.
20: Matinao siya sa dukha saka sa mayong sukat.
21: Dai siya nahahadit kun tiglipot huli ta an saiyang pamilya igwa nin mahimbong na gubing.
22: Naggigibo siya nin mga kubrekama asin nagsusulot siya nin gubing na pinong purpurang lana.
23: An saiyang agom minimidbid kan banwaan asin saro siya sa mga ginagalangan na tawo.
24: Naggigibo siya nin mga gubing saka mga habay, dangan ipinapabakal iyan sa mga negosyante.
25: Makosog siya saka ginagalangan; dai siya natatakot kan maabot na aldaw.
26: Nagtataram siya na may mahuyong kadonongan.
27: Dai siya nag-oontok sa pagtrabaho aroaldaw asin minamangno niya an mga pangangaipo kan saiyang pamilya.
28: Ginagalangan siya kan saiyang mga aki, asin inoomaw kan saiyang agom.
29: Minasabi an saiyang agom, Kadakul na babae an marahay na agom, alagad ika an nangongorog sainda.
30: Madaya an karinyo asin nawawara an gayon, alagad an babae na may pagkatakot sa Kagurangnan dapat na omawon.
31: Tawan mo siya nin kaomawan huli kan saiyang mga ginibohan. Maninigong galangan siya kan lambang saro.