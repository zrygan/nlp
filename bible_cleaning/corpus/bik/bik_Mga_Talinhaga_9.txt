1: Nagtugdok kan saiyang harong an kadonongan asin naggamit siya nin pitong harigi.
2: Nagbuno siya nin hayop, nagtimpla nin arak, saka inandam an lamesa.
3: Sinugo niya an saiyang mga sorogoon na babae na magduman sa pinakahalangkaw na lugar kan banwa tanganing mag-apod nin siring
4: Magdigdi an siisay man na mangmang! Dangan an lolong sinasabihan niya,
5: Madya, kakana an sakong tinapay asin inoma an tinimpla kong arak.
6: Bayae an kamangmangan, asin mabubuhay ka. Sunoda an dalan nin pakaaram.
7: An nagsasaway sa paratuyatuya, maani nin pagtuyatuya; an minasagwe sa maraot na tawo makakakua nin kulog nin hawak.
8: Dai mo pagsawayon an paratuyatuya huli ta maoongis siya saimo. Sagweon mo an tawong madonong, asin mamomoot siya saimo;
9: tukdoe an tawong matanos, asin madakula an saiyang pakanood.
10: An pagkatakot sa Kagurangnan iyo an kapinonan nin kadonongan; an pagmidbid sa an Banal minatao nin pakasabot.
11: Huli sako, madakul an saimong mga aldaw asin mahalawig an saimong buhay.
12: Kun igwa ka nin kadonongan, ika man sana an magkikinabang, alagad magtitios ka kun isikwal mo iyan.
13: An kalolongan nakakaarog sa sarong babae na maribok, mangmang saka mayo nin sopog.
14: Nagtutukaw siya sa pintoan kan harong niya, o sa sarong tukawan sa pinakahalangkaw na lugar sa banwa,
15: dangan nag-aapod sa mga nag-aaragi, na naghihidali sa saindang paglakaw
16: Pumadigdi an siisay man na mangmang! An lolong sinasabihan niya,
17: Mahamis an tubig na hinabonan saka masiram an hinabonan na tinapay.
18: Alagad dai aram kan saiyang mga biktima na kagadanan an idtoon sa saiyang harong, na an saiyang mga nagin bisita yaon na ngunyan sa irarom, sa kinaban kan mga gadan.