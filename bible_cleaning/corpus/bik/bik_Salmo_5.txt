1: Hinanyoga an sakong pamibi, Kagurangnan ,
: himatea an sakong inagrangay.
2: Dangoga an paghagad ko nin tabang,
: sakuyang Hade asin sakuyang Dios.
: Namimibi ako saimo, Kagurangnan ;
3: pagkaaga dinadangog mo an sakong tingog.
: Pagkaaga dolot ko saimo an sarong atang,
: dangan minahalat kan saimong kasimbagan.
4: Bako ka sarong Dios na naoogma sa karatan;
: habo ka sa anoman na kasalan.
5: Mga mapaabaw-abaw saimong ikinakauyam,
: naoongis ka sa mga paragibong karatan.
6: An mga putikon saimong ginagadan;
: an mga tawong paha sa dugo asin madaya saimong isinisikwal.
7: Alagad huli ta dakula an danay mong pagkamoot,
: makakalaog ako sa saimong harong;
: makakasamba ako sa banal mong Templo,
: makakataong galang sa atubang mo.
8: Kagurangnan , kadakul kan sakong mga kaiwal!
: Pangenote ako sa paggibo kan saimong kabotan;
: pantaya an saimong dalan na sakong aagihan.
9: Huli ta mayo nin katotoohan sa saindang ngoso;
: karatan an nasa saindang puso.
: An saindang halonan sarong bukas na lulubngan;
: an saindang dila pano nin kaputikan.
10: Padusahan mo sinda, O Dios, huli kan saindang kasalan.
: Huli kan saindang mga plano, logod sinda mapukan.
: Pahalea sinda sa saimong atubang,
: huli ta sinda nagkasala saka nagtumang saimo.
11: Alagad mag-ogma logod an mga minapasurog saimo;
: danay na mag-awit sa kaogmahan.
: Suroga sinda na mga namomoot saimo,
: tanganing mag-ogma sinda sa saimo.
12: Benebendisyonan mo an matanos, Kagurangnan ;
: kalasag nindang pantahob an saimong pagkamoot.