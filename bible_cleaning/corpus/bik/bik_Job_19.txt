1: Dangan nagsimbag si Job
2: Sagkod nuarin ako nindo papasakitan
: asin roronoton huli sa tataramon?
3: Makasampolong beses na nindo akong tinuyaw;
: dai daw kamo nasosopog sa pagraot nindo sako?
4: Kun totoo man na ako nagkasala, nadadamay daw kamo?
5: Naghohona kamo na orog kamong marahay
: asin na an sakong kasakitan nagpapatotoo kan sakong kasalan.
6: Dai nindo nahihiling na an Dios an kaggibo kaini?
: Nagbugtak siya nin siod tanganing dakopon ako.
7: Ikinukurahaw ko an saiyang ginibong kadahasan,
: alagad mayo nin nagdadangog;
: mayong naghihinanyog kan inagrangay ko para sa katanosan.
8: Sinerahan nin Dios an dalan, asin dai ako nakakaagi;
: tinahoban niya nin kadikloman an sakong agihan.
9: Kinua niya sako an gabos kong kayamanan
: saka rinaot an sakong ngaran.
10: Hinahampak niya ako saen man na gilid.
: Garo kahoy na ginabot niya an sakong paglaom
: dangan binayaan akong maalang asin magadan.
11: Pinalaad niya an saiyang kaanggotan laban sako,
: asin ibinilang niya akong kaiwal.
12: Pinapadara niya an saiyang hukbo tanganing salakayon ako;
: nagkampo sinda dangan pinalibotan an sakong tolda tanganing salakayon.
13: Ginibo nin Dios na isikwal ako kan sakong mga tugang;
: para sa mga nakamidbid sako, ako nagin sarong dayuhan.
14: Mayo na an sakong mga kadugo saka mga katood.
15: Nalingawan na ako kan mga pinadagos ko sa sakong harong;
: garo sarong dayuhan saka nakikihimanwa an pagmidbid sako kan mga sorogoon kong babae.
16: Kun inaapod ko an sakong sorogoon, dai niya ako sinisimbag
: maski kun nakikimaherak akong tabangan niya ako.
17: An parong ko, dai natatagalan kan sakong agom;
: dai na minadolok sako an mga tugang ko.
18: Binabasang-basang ako maski kan mga sadit na aki;
: kun minatindog ako, nag-orolay sinda laban sako.
19: Nauuyam sako an mga katood ko na haraning marahay sa puso ko;
: kinalaban ako kan mga namomotan ko.
20: An sakong mga tolang nagdurukot sa sakong kublit saka laman;
: asin dikit na sanang dai ko ikinaligtas an sakong buhay.
21: Kaherakan nindo ako, kaherakan nindo ako, o mga katood ko,
: huli ta hinampak ako kan kamot nin Dios!
22: Tadaw ta kaipuhan pasakitan nindo ako siring kan ginigibo nin Dios?
: Kulang pa daw an pasakit na ginibo nindo?
23: Mawot kong nasusurat an sakong mga tataramon,
: na nasusurat sa sarong libro!
24: Sa paagi nin tigib ikaukit logod iyan sa gapo
: asin ikasurat tanganing magdanay sagkod lamang.
25: Huli ta aram kong an sakong Paratubos nabubuhay,
: na sa kahuri-hurihi madatong tanganing sorogon ako.
26: Maski pakatapos na tunawon nin helang an sakong kublit,
: mantang yaon pa sa hawak na ini mahihiling ko an Dios.
27: Mahihiling ko siya,
: asin dai na siya magigin dayuhan.
: Nanluluya an sakong boot huli ta nagsabi kamo,
28: Paano ta daw siya mapapasakitan?
: Naghanap kamo nin dahelan tanganing salakayon ako.
29: Alagad ngunyan, matakot kamo sa espada
: an espada na nagdadara kan kaanggotan nin Dios sa kasalan,
: tanganing maaraman nindo na igwa nin sarong naghuhukom.