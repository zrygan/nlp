1: Dangoga nindo ini, banwaan nin Israel,
: kamo na naggikan ki Juda
: Minasumpa kamo sa ngaran kan Kagurangnan
: asin minasabing sinasamba nindo an Dios nin Israel
: alagad bakong tudok sa puso nindo an saindong sinasabi.
2: Alagad nag-oorgulyo kamo sa pagsabi
: na mga namamanwaan kamo kan banal na syudad,
: asin nananarig kamo sa Dios nin Israel,
: na Kagurangnan nin mga hukbo an ngaran.
3: Nagsasabi an Kagurangnan sa Israel,
: Kaidtong panahon hinulaan ko an mangyayari;
: dangan sa madali, pinangyari ko iyan.
4: Huli ta aram ko na magigin matagas an saindong mga payo,
: arog katagas sa lansang asin arog sa bronse na dai nahihiro.
5: Kaya hinulaan ko an mga mangyayari saindo kaidto pang panahon,
: ipinahayag ko an mga mangyayari bago iyan nagkatotoo,
: tanganing dai kamo makapagsabi
: na iyan pinapangyari kan saindong mga dios-dios saka mga ladawan.
6: An gabos kong sinabi nangyari na ngunyan;
: kaipuhan akoon nindong totoo an sakong mga hula.
: Ngunyan sasabihan ko kamo dapit sa mga bagay na maabot pa,
: mga bagay na dai ko pa ipinahayag kaidto.
7: Ngunyan ko pa sana pinapangyari an mga iyan;
: mayo pang arog kaini na nangyari kaidto.
: Kun nangyari na iyan kaidto,
: sasabihon nindong aram nindo an gabos na iyan.
8: Aram kong dai kamo pwedeng paniwalaan,
: asin poon sa pagkamundag inapod na kamong mga matumang.
: Iyan an dahelan kun tadaw ta dai pa nindo nadangog an siring kaini,
: kun tadaw ta dai pa saindo kaiyan nin nakapagsabi.
9: Huli sa sakong ngaran pinugol ko an sakong kaanggotan,
: huli sa sakong kaomawan pinugol ko iyan para saindo;
: pinugol ko iyan tanganing dai ko kamo mapuho.
10: Binalo ko kamo sa kalayo nin pagtios,
: siring na an plata linilinig sa horno.
: Alagad nakua ko kamong mayo nin halaga.
11: Huli sa sako man sana, ginigibo ko iyan
: dai ko itutugot na pagbasang-basangon an sakong ngaran
: o na may makihiras kan sakong kamurawayan,
: na para sa sako nanggad sana asin bakong sa kiisay pa man.
12: Nagsasabi an Kagurangnan ,
: Magdangog ka sako, Israel, banwaan na sakong inapod!
: Ako an Dios, an enot, an huri, an iyo sanang Dios!
13: An sakong kamot an nagbugtak kan pundasyon kan kinaban
: asin an nagbiklad kan kalangitan.
: Kun inaapod ko an kinaban saka an kalangitan,
: minadatong sinda tolos asin minatindog sa sakong atubang.
14: Kamo gabos, pagtiripon asin paghinanyog!
: Maski saro sa mga dios-dios dai makakahula
: na an lalaking sakong pinili iyo an masalakay sa Babilon;
: gigibohon niya an sakong ipinapagibo.
15: Ako an nagtaram asin an nag-apod saiya;
: ako an nangenot asin an nagtao nin kapangganahan saiya.
16: Ngunyan dumolok kamo sako asin dangoga an sakong sinasabi.
: Poon sa kapinonan dai ako nagtaram sa hilom,
: asin pinapangyari ko an sakong mga tataramon.
: Asin ngunyan itinao sako nin Kagurangnan Dios an saiyang kapangyarihan dangan sinugo niya ako.
17: An banal na Dios nin Israel,
: an Kagurangnan na nagliligtas saimo, nagsasabi
: Ako an Kagurangnan na saimong Dios,
: an boot na magtukdo saimo para sa saimong karahayan
: asin an mangengenot saimo sa dalan na saimong lalakawan.
18: Kun saimo sanang dinangog an sakong katogonan
: siring kutana sa sarong salog an saindong katoninongan,
: asin siring sa mga alon nin dagat an saindong katanosan!
19: Siring kutana kadakul sa baybay kan dagat an saindong kapagarakian,
: asin dai nanggad sinda mapupuho o matutunaw sa sakong atubang.
20: Maghale kamo sa Babilon, magdulag kamo!
: Maogma nindong ikurahaw an bareta; ipasabot iyan saen man na lugar
: Ilinigtas nin Kagurangnan an Israel na saiyang sorogoon!
21: Kan pangenotan nin Kagurangnan an saiyang banwaan sa sarong mainit
: asin mamarang desyerto, dai sinda nagtios nin paha.
: Pinaluwas niya an tubig sa gapo para sainda;
: binanga niya an gapo, asin nagbulos an tubig.
22: Mayo nin kaligtasan para sa
: mga parakasala, an sabi nin Kagurangnan .