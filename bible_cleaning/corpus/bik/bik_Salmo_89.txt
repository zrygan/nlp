1: Aawiton ko sagkod pa man an danay mong pagkamoot, Kagurangnan ;
: irurukyaw ko an saimong kaimbodan sa gabos na kapagarakian.
2: Huli ta an pagkamoot mo magdadanay sagkod pa man;
: an kaimbodan mo masarig siring sa kalangitan.
3: Ika nagtaram, Ako nakipagtipan sa tawong sakong pinili;
: ako nanuga ki David na sakong sorogoon
4: An saimong kapagarakian magigin hade sagkod pa man;
: an saimong trono papatindogon ko sa gabos na panahon.
5: Awiton logod kan kalangitan an saimong mga ngangalasan, O Kagurangnan ,
: an saimong kaimbodan sa katiriponan nin mga banal!
6: Huli ta siisay sa langit an ikakaarog sa Kagurangnan ?
: Siisay sa mga langitnon na linalang an arog sa Kagurangnan ?
7: Siya sarong Dios na ginagalangan sa katiriponan nin mga banal;
: dakula asin kinatatakotan kan gabos na nasa palibot niya.
8: Kagurangnan , Dios nin mga hukbo, mayo nin arog saimo kamapangyari;
: ika maimbod sa gabos na bagay, Kagurangnan .
9: Nasasakopan mo an kosog kan dagat;
: pinapatoninong mo an anggot kaining mga alon.
10: Rinonot mo an impaktong si Rahab asin saimong ginadan;
: huli kan saimong kosog dinaog mo an saimong mga kaiwal.
11: Sadiri mo an langit, siring man an daga;
: linalang mo an kinaban asin an gabos na yaon diyan.
12: An amihan asin an habagat saimong linalang;
: an Tabor asin an Hermon maogmang minaomaw kan saimong ngaran.
13: Mapangyari an saimong takyag, Kagurangnan ;
: an saimong kosog dai mapapantayan.
14: Katanosan asin hustisya an mga pundasyon kan saimong trono;
: pagkamoot asin kaimbodan nahihiling sa gabos mong gibo.
15: Paladan an mga tawong nagsasamba saimo huli sa mga awit,
: na naglalakaw sa liwanag nin saimong lalawogon!
16: Huli saimo nag-oogma sinda sa bilog na aldaw,
: asin nag-oomaw sinda huli kan saimong katanosan.
17: Tinawan mo kami nin darakulang panggana;
: sa pagkamoot mo kami saimong pinapanggana.
18: Kagurangnan , ika an nagpili kan samong parasurog;
: Banal na Dios nin Israel, ika an nagtao samo kan samong hade.
19: Sa sarong bisyon kaidto, nagtaram ka sa saimong maimbod na mga sorogoon,
: Tinabangan ko an sarong bantog na soldados;
: itinao ko an trono sa tawong pinili ko hale sa banwaan.
20: Ginibo kong hade si David na sakuyang sorogoon,
: sa paagi nin paglahid saiya kan banal na lana.
21: An sakuyang kosog magdadanay saiya,
: an sakuyang kapangyarihan iyo an magpapakosog saiya.
22: Dai manggagana tumang saiya an mga kaiwal niya;
: an mga tampalasan dai makakadaog saiya.
23: Roronoton ko an saiyang mga kaiwal,
: asin gagadanon an gabos na naoongis saiya.
24: An sakong kaimbodan asin danay na pagkamoot mapapasaiya,
: sa ngaran ko ipagbabantog an kosog niya.
25: Papadakulaon ko an saiyang kahadean
: magpoon sa Mediteraneo sagkod sa Salog nin Eufrates.
26: Masabi siya sako, Ika an sakuyang Ama,
: sakuyang Dios, asin an Gapo nin sakuyang kaligtasan!
27: Gigibohon ko siyang aki kong matua,
: an pinakahalangkaw sa mga hade kan daga.
28: Danay kong ootobon an sakuyang panuga saiya,
: magdadanay an sakuyang tipan saiya.
29: Papadanayon ko an saiyang kapagarakian nin mga hade sagkod lamang;
: an saiyang kahadean magdadanay siring sa kalangitan.
30: Alagad kun an katogonan ko talikodan kan saiyang kapagarakian,
: asin dai sinda mamuhay sosog sa sakong kabotan,
31: kun saindang lapason an sakong mga katukdoan,
: asin dai sinda mag-otob kan sakong mga katogonan,
32: dangan papadusahan ko sinda huli kan saindang mga kasalan;
: papatioson ko sinda huli kan saindang mga karatan.
33: Alagad an danay kong pagkamoot ki David dai ko hahaleon;
: dai ko lilingawan an sakong panuga saiya.
34: Dai ko lalapason an sakong tipan,
: o liliwaton an tataramon na nagluwas sa sakong ngoso.
35: Makasaro akong nagsumpa huli kan sakong kabanalan
: dai nanggad ako maputik ki David.
36: An saiyang kapagarakian nin mga hade magdadanay sagkod lamang;
: babantayan ko an saiyang kahadean sagkod na nagliliwanag an aldaw.
37: Magdadanay iyan sagkod pa man siring kan bulan,
: an maimbod na saksi sa kalangitan.
38: Alagad ngunyan saimong isinikwal asin tinalikodan;
: anggot ka nin marahay sa saimong linahidan.
39: Linapas mo an tipan sa saimong sorogoon;
: an saiyang korona itinapok mo sa laboy.
40: Rinumpag mo an mga kudal kan saiyang syudad;
: binayaan mong raot an saiyang mga bantayan.
41: Gabos niyang rogaring hinahabon kan gabos na minaagi;
: nagin siyang ngingisihan kan saiyang mga kataed.
42: Pinagana mo an saiyang mga kaiwal;
: pinaogma mo an gabos niyang kalaban.
43: Pinangurol mo an tarom nin saiyang espada,
: asin ipinadaog mo siya sa gera.
44: Hinale mo an setro sa saiyang kamot,
: asin itinapok mo sa daga an saiyang trono.
45: Pinagurang mo siya nin sala sa panahon;
: tinahoban mo siya nin kasopogan.
46: Sagkod nuarin, Kagurangnan ?
: Matago ka daw sagkod pa man?
: Sagkod nuarin malaad siring sa kalayo an saimong kaanggotan?
47: Giromdoma kun gurano kahalipot an sakuyang buhay;
: giromdoma na linalang mo kami gabos na may kagadanan!
48: Siisay an tawong pwedeng mabuhay asin dai nanggad magadan?
: Siisay an makakaligtas kan saiyang kalag sa kapangyarihan nin lulubngan?
49: Kagurangnan , haen na an danay mong pagkamoot kaidto, na isinumpa mo ki David sa saimong pagkamaimbod?
50: Giromdoma, Kagurangnan , kun paano tinutuya-tuya an saimong sorogoon,
: kun paano ko dinadara sa sakuyang daghan an mga maldisyon kan mga pagano.
51: Kagurangnan , an saimong linahidan tinutuya-tuya kan saimong mga kaiwal!
: Pinag-oolog-olog saen man siya magduman.
52: Pag-omawon an Kagurangnan sagkod pa man!
: Amen! Amen!