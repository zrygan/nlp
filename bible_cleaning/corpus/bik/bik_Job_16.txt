12: Dangan nagsimbag si Job
: Nakadangog na ako nin siring na mga tataramon;
: gabos kamo makaheherak na mga pararanga.
3: Dai pa daw kamo maontok sa pagtaram?
: Kaipuhan daw na saindo maghale an huring tataramon?
4: Makakataram man ako siring saindo,
: kun ako an nasa lugar nindo;
: pwede kong pagsugponon an mga tataramon laban saindo, asin magtango-tango kan sakong payo.
5: Pwedeng huli sa hatol mapakosog ko kamo
: asin padagos na magtaram sa pagranga saindo.
6: Alagad anoman an itaram ko dai sako nakakatabang;
: asin an pag-alo dai nakakahale kan kulog na sakong namamatean.
7: Pinagal mo nanggad ako, O Dios;
: itinugot mong magadan an sakong pamilya.
8: Dinakop mo ako; kaiwal taka.
: Kublit asin tolang na sana ako,
: kaya naghona an mga tawo na iyan patotoo na nagkasala ako.
9: Sa kaanggotan pinagpurotol-putol ako nin Dios;
: naglalaad an saiyang mga mata sa pagkaongis sako.
10: Ngingisihan ako kan mga tawo;
: pinalibotan ninda ako dangan sinampaling.
11: Itinao na ako nin Dios sa kamot kan mga maraot; sa mga tawong bakong diosnon.
12: Namumuhay akong matoninong,
: alagad kinapotan niya ako sa liog
: dangan linanog saka rinonot.
: Ako an ginamit niyang patamaan
13: kan saiyang pagpana hale sa gabos na lugar
: mga bosog na minalagbas asin minalugad sako;
: minsan siring, dai niya ako naherakan.
14: Daing ontok niya akong linugadan;
: arog sa sarong anggot na soldados, ako saiyang sinalakay.
15: Nagsulot ako nin sako,
: asin daog na nagtukaw ako digdi sa alpog.
16: Namula an sakong lalawogon sa kahihibi;
: naghubag an sakong mga mata,
17: alagad dai ako nagkasala nin anoman na kadahasan,
: asin mayong pagsagin-sagin an sakong pamibi.
18: O daga, hare pagtagoa an mga karatan na ginibo sako!
: Hare pag-ontoka an sakong inagrangay para sa katanosan!
19: Maski ngunyan, uya, nasa langit an sakong saksi,
: asin an nagpatotoo para sako yaon sa kaitaasan.
20: Pinag-oolog-olog ako kan sakong mga katood;
: an sakong mga mata nagpapabulos nin luha sa Dios.
21: Boot kong may makimaherak sa Dios para sako,
: siring sa sarong tawong nakikimaherak para sa saiyang katood.
22: Huli ta pakalihis pa nin nagkapirang taon,
: maduman ako sa lugar na mayo nang balikan.