1: Huyopa an trompeta; patanoga an alarma sa Sion, an banal na bulod nin Dios.
: Pagtakig, banwaan nin Juda!
: Nagdadangadang na an aldaw nin Kagurangnan .
2: Sarong aldaw iyan nin kadikloman asin kamondoan,
: sarong mapongaw na aldaw saka mahibog na kadikloman!
: Nagdadangadang an dakulang hukbo nin mga doron
: arog sa kadikloman na naglalakop sa ibabaw nin kabukidan.
: Dai pa nin nangyaring arog kaiyan,
: asin ngapit, dai na mangyayari iyan.
3: Arog sa kalayo, kinakakan ninda an mga tinanom.
: An daga sa atubang ninda nakakaagid sa Tatamnan nin Eden,
: alagad saindang binabayaan na garo mayong tanom na kalangtadan.
: Mayo nin nakakadulag sa sainda.
4: Nakakaagid sinda sa mga kabayo;
: minadalagan sinda arog kan panggerang kabayo.
5: Mantang naglulukso sinda sa mga alitoktok kan kabukidan,
: an ribok ninda arog sa ribok nin mga karwahe;
: nagkikirikiti sinda arog sa alang na doot na nasusulo.
: Nakalinya sinda siring sa sarong dakulang hukbo na andam sa pakilaban.
6: Sa atubang ninda, nagkakatarakot an mga tawo;
: nanlolongsi an lambang saro.
7: Minasalakay sindang arog sa mga parapakigera;
: minasakat sinda sa mga kudal arog sa mga soldados.
: An lambang saro sainda deretsong minamartsa,
: dai nagbabago nin direksyon
8: asin dai nakakaolang sa aagihan nin iba.
: An mga olang saindang linulusotan,
: asin mayo nin nakakapaontok sa sainda.
9: Minadaralagan sinda pasiring sa syudad;
: minarulukso sa mga kudal;
: minasarakat sa mga harong
: asin arog sa mga mahabon, minaralaog sinda sa mga bintana.
10: Tinatakigan an daga mantang nagdadangadang sinda;
: minakobog-kobog an kalangitan.
: Minadiklom an aldaw saka an bulan,
: asin dai minaliwanag an mga bitoon.
11: Pakurahaw na pinagbotan nin Kagurangnan an saiyang hukbo.
: Dakul asin makosog an mga soldados na nagkukuyog sa saiya.
: Mangirhat nanggad an aldaw nin Kagurangnan !
: Siisay an makakatagal kaiyan?
12: Alagad maski ngunyan, an sabi nin Kagurangnan ,
: magbalik kamo sako sa bilog nindong puso
: na may pag-ayuno asin pagtangis patin pagmondo.
13: Magbakle kamo nin tudok sa saindong puso,
: asin bakong huli sa paggisi kan saindong gubing.
: Magbalik kamo sa Kagurangnan na saindong Dios.
: Mahuyo siya asin maheherakon;
: matinios siya saka nag-ootob kan saiyang mga panuga;
: danay siyang andam sa pagpatawad asin bakong sa pagpadusa.
14: Tibaad magliwat nin isip an Kagurangnan na saindong Dios
: asin bendisyonan kamo nin dakulang ani.
: Dangan madodolotan nindo siya nin trigo saka arak.
15: Huyopa an trompeta sa Bukid nin Sion;
: paluwasa an pagboot para sa pag-ayuno asin sa pagtiripon!
16: Tipona an mga tawo;
: andama sinda sa sarong banal na pagtiripon;
: tipona an mga gurang, kaakian asin an mga pasosong omboy.
: Maski an mga bago pa sanang kasalon
: kaipuhan na magluwas sa saindang kwarto dangan magduman.
17: An mga padi, na naglilingkod sa Kagurangnan
: sa pagultanan kan altar asin kan pintoan kan Templo,
: kaipuhan na magtangis saka magpamibi
: Maherak ka sa saimong banwaan, Kagurangnan .
: Hare pagtugote an ibang nasyon na pagngisihan kami dangan pag-olog-ologon
: sa pagsabing, Haen an saindong Dios?
18: Dangan ipinahiling nin Kagurangnan an saiyang pagmakulog sa saiyang daga;
: naherakan niya an saiyang banwaan.
19: Sinimbag niya sinda
: Ngunyan tatawan ko kamo nin trigo, arak saka lana nin oliba,
: asin mababasog kamo.
: Dai na kamo pagtutuyatuyaon kan ibang nasyon.
20: Hahaleon ko an hukbo nin mga doron na nag-abot hale sa amihan
: dangan aalawon ko an iba sa sainda pasiring sa desyerto.
: An mga nangengenot sainda mapapaduman sa Gadan na Dagat,
: an mga nasa hurihan mapapaduman sa Mediteraneo.
: Duman sinda magagadan saka mabata.
: Gagadanon ko sinda huli kan gabos nindang ginibo sa saindo.
21: Kaomahan, dai kamo matakot, kundi magin magayagaya saka maogma huli kan gabos na ginibo nin Kagurangnan para saindo.
22: Mga hayop, dai kamo matakot.
: Berde na an mga pasabsaban;
: nagbubunga na an mga kahoy,
: asin dakul na an bunga kan higera saka ubas.
23: Maggayagaya kamo, banwaan nin Sion,
: mag-ogma kamo sa ginibo para saindo kan Kagurangnan na saimong Dios.
: Itinao niya saindo an tama sanang uran;
: pinahugpa niya para saindo an dakul na uran,
: an enot saka an huring uran arog kaidto.
24: An mga lugar nin ginikan mapapano nin trigo;
: an mga laogan sa kataed kan mga pugaan nin ubas magsusupay nin arak saka lana nin oliba.
25: Ibabalik ko saindo an nawara nindo
: sa mga taon kan kakanon kan mga doron an saindong mga tinanom.
: Ako an nagpadara kan mga doron laban sa saindo.
26: Ngunyan magkakaigwa na kamo nin dakul na pagkakan, asin mababasog kamo.
: Oomawon nindo an Kagurangnan na saindong Dios,
: na naggibo para saindo kan mga makangangalas na mga bagay.
: Dai na nanggad pagtutuyatuyaon an sakong banwaan.
27: Dangan, Israel, maaaraman mo na yaon ako sa kaibahan mo,
: asin na ako, an Kagurangnan , iyo an saimong Dios saka mayo na nin iba.
: Dai na nanggad pagtutuyatuyaon an sakong banwaan.
28: Pakatapos, papahiligon ko an sakong espiritu sa gabos na tawo
: an saindong mga aking lalaki saka babae maghuhula;
: an saindong mga gurang na lalaki magkakaigwa nin mga pangatorogan;
: an saindong mga hoben na lalaki makakahiling nin mga bisyon.
29: Sa panahon na iyan, papahiligon ko an sakong espiritu
: maski sa mga oripon, lalaki man o babae.
30: Matao ako nin mga patanid dapit sa aldaw na iyan
: sa kalangitan asin sa daga
: dugo, kalayo saka mahibog na aso.
31: An aldaw magdiklom
: an bulan mapula na garo dugo
: bago umabot an dakula saka mangirhat na aldaw nin Kagurangnan .
32: Alagad makakaligtas an nag-aapod sa ngaran nin Kagurangnan .
: Sosog sa itinaram nin Kagurangnan ,
: An iba sa Jerusalem makakadulag;
: an sakong pinili makakatagal.