1: Magpasalamat kamo sa Kagurangnan , huli ta siya marahayon;
: an danay niyang pagkamoot mayo nin kasagkoran!
2: Magsabi an banwaan nin Israel,
: An danay niyang pagkamoot mayo nin kasagkoran.
3: Magsabi an mga padi nin Dios,
: An danay niyang pagkamoot mayo nin kasagkoran.
4: Magsabi an gabos na nagsasamba saiya,
: An danay niyang pagkamoot mayo nin kasagkoran.
5: Sa sakong kahorasaan nag-apod ako sa Kagurangnan ;
: sinimbag niya ako asin pinatalingkas.
6: An Kagurangnan kaapil ko, dai ako matatakot;
: ano an magigibo nin tawo laban sako?
7: Kaapil ko an Kagurangnan tanganing tabangan ako;
: hihilingon ko an pagkadaog kan sakong mga kaiwal.
8: Mas marahay an magsarig sa Kagurangnan
: ki sa maglaom sa tawo.
9: Mas marahay an magsarig sa Kagurangnan
: ki sa maglaom sa mga prinsipe.
10: Pinalibotan ako nin dakul na kaiwal;
: alagad ginaradan ko sinda sa ngaran nin Kagurangnan !
11: Pinalibotan ninda ako,
: alagad ginaradan ko sinda sa ngaran nin Kagurangnan !
12: Pinalibotan ninda ako siring sa mga putakti,
: alagad napalsok tolos sinda siring kan kalayo sa katonokan;
: alagad ginaradan ko sinda sa ngaran nin Kagurangnan !
13: Sinalakay ninda ako asin saindang nadadaog,
: alagad tinabangan ako nin Kagurangnan .
14: An Kagurangnan iyo an sakong kosog asin awit;
: siya an sakong nagin kaligtasan.
15: Dangoga an maogmang kinurahaw nin kapangganahan sa mga tolda kan mga matanos
: An kapangyarihan nin Kagurangnan an naggibo kaini!
16: An kapangyarihan nin Kagurangnan an nagdara sato nin kapangganahan
: an saiyang kapangyarihan sa gera!
17: Dai ako magagadan, ata ngani mabubuhay
: asin irurukyaw ko an gibo nin Kagurangnan .
18: Pinadusahan niya ako nin makuri,
: alagad dai niya ako itinugot na magadan.
19: Buksan nindo para sako an mga trangkahan kan Templo,
: tanganing maglaog ako asin magpasalamat sa Kagurangnan !
20: Iyo ini an trangkahan nin Kagurangnan ;
: an mga matanos sana an makakalaog diyan.
21: Nagpapasalamat ako saimo huli ta sinimbag mo ako,
: asin ika an sakong nagin kaligtasan.
22: An gapo na isinikwal kan mga paratugdok
: iyo an nagin patugmadan na gapo.
23: Gibo ini nin Kagurangnan ;
: iyan sarong ngangalasan sa satong panghiling!
24: Iyo ini an aldaw na ginibo nin Kagurangnan ;
: mag-ogma kita asin maggagayagaya sa aldaw na ini!
25: Ligtasan kami, Kagurangnan , ligtasan kami!
: O Kagurangnan , nakikimaherak kami saimo, papangganaha kami!
26: Paladan an minadatong sa ngaran nin Kagurangnan !
: Magpoon sa Templo nin Kagurangnan , bebendisyonan mi ika.
27: An Kagurangnan iyo an Dios; siya an nagtao sato nin liwanag.
: Kapot an mga sanga, poonan na nindo an pyesta
: asin maglibot kamo sa altar.
28: Ika an sakong Dios, asin papasalamatan taka;
: ipagrurukyaw ko an saimong kadakulaan.
29: Magpasalamat kamo sa Kagurangnan , huli ta siya marahayon;
: an danay niyang pagkamoot mayo nin kasagkoran.