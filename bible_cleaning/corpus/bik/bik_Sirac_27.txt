1: Nagkasala an dakul na tawo sa paghanap nin ganansya; kun boot mong yumaman, ipirong mo an saimong mga mata.
2: Masakit an paghale sa sarong taldok na nakatusok sa pagultanan nin duwang gapo, siring na masakit man an paghale kan kadayaan sa pagbakal saka pagpabakal.
3: Kun ika bakong dayupot asin pusog sa pagkatakot sa Kagurangnan, marurumpagan ka kan sadiri mong harong.
4: An itinataram nin sarong tawo nagpapahayag kan saiyang mga sala; nakakaarog iyan sa sarong saraan na minasara kan ati.
5: An pag-isip nin sarong tawo nagpapahiling kan saiyang ugale siring na an horno nagpapahiling kan anoman na barana sa koron na ilinalaog diyan.
6: Mamimidbid mo kun paano inataman an sarong kahoy huli sa mga bunga kaiyan, asin maaaraman mo an namamatean nin sarong tawo huli sa saiyang itinataram.
7: Dai mo pag-omawon an siisay man bago mo siya madangog na magtaram; iyan an tunay na pagbalo.
8: Kun maghingowa kang magin onesto, magigin onesto ka, asin mapapakarahay kaiyan an saimong ugale siring na napapagayon kan gubing an saimong tindog.
9: An mga gamgam nakikitipon sa pareho nindang klase, asin an gawe nin pagigin onesto nakakamtan kan mga tawong naghihingowang magin onesto.
10: An kasalan naghahalat sa mga tawong naggigibo nin karatan, siring na an leon naghahalat sa magigin biktima kaini.
11: An tataramon nin sarong diosnon na tawo danay na igwang kadonongan, alagad an sarong lolong nagliliwat arog sa bulan.
12: Kun makua mo an saimong sadiri sa kaibahan nin mga mangmang, maghanap ka nin dahelan tanganing makahale, alagad kun sa mga tawong madonong, mag-ontok ka sa kaibahan ninda.
13: An tataramon kan mga lolong nakakakulog, asin an pinakamaraot na kasalan sainda pang pinagngingisihan.
14: An mga tataramon nin mga tawong tood sa pagmuda makakapatindog kan saimong barahibo, asin kun sinda magdiskutiran, mayo kang magiginibo kundi takopan an saimong mga talinga.
15: Makulog pagdangogon an pagmumudahan ninda, asin an siring na mga pag-iiwal nagdadara nin kadahasan.
16: An tawong nag-oosip kan sekreto nin iba nagraraot kan pagsarig saiya kan mga ini, asin dai siya nanggad makakakua nin tunay na katood.
17: Kamotan mo an saimong katood asin magsarig ka sa saiya; alagad kun ipangosip mo an saiyang sekreto, mas marahay pang lingawan mong may katood ka.
18: Huli ta ginadan mo an saindong pagigin magkatood, na garo baga paggadan sa sarong kaiwal.
19: Mayo na an saimong katood. Dai mo na siya mapapabalik siring na dai mo na man mapapabalik an sarong gamgam na saimong binutasan.
20: Dai mo na siya paghanapon. Harayo na siya nin marahay sa pagdulag saimo, arog siya sa sarong usa na nakaligtas sa litag.
21: An lugad pwedeng bolongon asin an insulto pwedeng patawadon, alagad an pagbuyagyag kan mga sekreto nin ibang tawo mayo nin bolong.
22: An tawong pakorokimlat kan saiyang mata igwa nin planong maraot, asin mayo nin siisay man na makakapaontok saiya sa paggibo kan pinaplano niya.
23: Mahamis na tataramon an itinataram niya sa atubang mo asin oomawon ka niya sa lambang sabihon mo. Alagad kun talikod ka, an saimong itinaram gagamiton niya laban saimo.
24: Dakul an sakong naoongisan, alagad mayo nin makakaorog sa pagkaongis ko sa siring na tawoasin naoongisan man siya nin Kagurangnan.
25: Magpatoron ka nin gapo asin mahugpa iyan sa saimong payo; manigbas ka asin sagkod ika malulugadan.
26: Maggibo ka nin kalot asin ika an mahuhulog; magbugtak ka nin siod, asin ika an madadakop.
27: An maraot na gibo minabalik sa sarong tawo, asin dai kaini naaaraman kun saen iyan naghale.
28: An pag-olog-olog saka an pang-abuso minagikan sa mapalangkaw na tawo, alagad an parabalos naghihipa saiya arog sa sarong leon.
29: An mga tawong naoogma sa pagbagsak kan tawong diosnon madadakop sa sarong litag asin mapapano nin kasakitan bago magadan.
30: An kaanggotan saka an init nin payo mga makatakot na bagay, asin an mga parakasala igwa kan duwang iyan.