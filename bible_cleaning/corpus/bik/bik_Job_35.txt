1: Nagsabi si Elihu ki Job
2: Bakong matanos na ika magsabi
: na mayo ka nin sala sa atubang nin Dios,
3: o na maghapot sa Dios, Ano an sakong papakinabangon?
: Paano ako magin mas marahay ki sa kun ako nagkasala?
4: Sisimbagon taka asin an saimong mga katood.
5: Hilinga an kalangitan! Masdan mo an mga panganoron,
: na mas halangkaw ki sa saimo.
6: Kun nagkasala ka, naapektohan mo daw an Dios?
: Kun nagdakul an saimong kasalan, nadigtaan mo daw siya?
7: Natatabangan mo daw an Dios kun ika matanos?
: Dai nangangaipo nin ano man an Dios hale saimo.
8: An saimong karatan nakakaraot sa mga kapwa mo tawo,
: asin an saimong katanosan nakakatabang sa sainda.
9: Huli sa pang-aapi, nag-aagrangay an mga tawo;
: naghahagad sinda nin tabang tanganing ikaligtas sa mapang-api.
10: Alagad mayo nin naghahapot, Haen an Dios na sakong Kaglalang,
: na nagtatao sako nin paglaom sa panahon nin kasakitan,
11: na nagtutukdo sato nin orog ki sa mga hayop kan daga,
: na nagpapadonong sato ki sa mga gamgam sa kalangitan?
12: Minaagrangay sinda, alagad dai siya minasimbag,
: huli ta mapalangkaw sinda asin maraot na mga tawo.
13: Totoong gayo na dai dinadangog an mayong halagang inagrangay;
: dai sinda hihilingon ni dadangogon kan Makakamhan na Dios.
14: Nagsabi ka, Job, na an Dios dai mo nahihiling;
: alagad maghalat ka sana huli ta aram niya an kamugtakan mo.
15: Naghohona ka na dai nagpapadusa an Dios,
: na dai niya pinapahalagahan an kasalan.
16: Mayong mangyayari sa saimong katataram;
: maliwanag na mayo kang naaaraman.