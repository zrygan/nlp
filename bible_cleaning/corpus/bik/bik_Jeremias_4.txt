1: An Kagurangnan nagtataram, Banwaan nin Israel, kun kamo mabalik, magbalik kamo sako. Kun haleon nindo an mga ladawan na kinakaongisan ko saka maogmang magmaimbod kamo sako,
2: magigin matanos an pagsumpa nindo huli sa sakong ngaran. Dangan makikiolay sako an gabos na mga nasyon na bendisyonan ko sinda, asin oomawon ninda ako.
3: An Kagurangnan nagtataram sa mga taga Juda asin sa mga taga Jerusalem, Aradohon nindo an saindong daga na dai naaarado; dai nindo ipagtanom an saindong banhi sa tahaw kan mga tonok.
4: Otoba an tipan nindo sako, an saindong Kagurangnan , asin italaga nindo an saindong buhay sa paglingkod sako. Kun dai nindo gibohon iyan, an kaanggotan ko maglalaad siring sa kalayo huli kan mga maraot na bagay na saindong ginibo. Maglalaad iyan, asin mayo nin siisay man na makakasigbo kaiyan.
5: Patanoga an trompeta sa bilog na daga!
: Pagkurahaw nin makosog saka malinaw!
: Sabihi an mga taga Juda asin mga taga Jerusalem
: na magdaralagan pasiring sa pinapusog na mga syudad.
6: Tukdoan an dalan pasiring sa Sion!
: Magdurulag kamo! Dai na kamo mag-abala!
: Hale sa amihan may dara an Kagurangnan na karatan saka dakulang pagraot.
7: Arog sa sarong leon na nagluluwas sa saiyang tagoan,
: nagluluwas an sarong pararaot nin mga nasyon.
: Nagdadangadang na siya tanganing raoton an Juda.
: An mga syudad nin Juda raraoton
: asin mayo na nin mag-eerok diyan.
8: Kaya magsulot kamo nin sako, magtangis kamo saka maghaya
: huli ta an mabangis na kaanggotan nin Kagurangnan
: sa Juda dai nahahale.
9: Nagtaram an Kagurangnan , Sa aldaw na iyan manruruluya an boot kan mga hade saka mga opisyal; magkakamorongnan an mga padi asin magngangaralas an mga propeta.
10: Dangan nagsabi ako, Kagurangnan Dios , totoong dinaya mo an mga taga Jerusalem! Sinabi mo na magkakaigwa nin katoninongan, alagad sarong espada an nakabingat sa saindang mga halonan.
11: Maabot an panahon na an mga taga Jerusalem sasabihan na may mainit na doros na mahoyop sainda hale sa desyerto. Bako iyan maluyang doros na mapalid sana kan ata,
12: kundi sarong makosog na doros na maghahale sa Kagurangnan ! An Kagurangnan mismo an nagpapahayag kan padusa sa saiyang banwaan.
13: Hilinga nindo, nagdadangadang na garo mga panganoron an kaiwal. Garo aripuros an saiyang karwaheng panggera, asin marikas pa sa mga agila an saiyang mga kabayo. Herak man sato, huli ta iyo na ini an kataposan ta.
14: Jerusalem, hugasa an karatan sa saimong puso, tanganing makaligtas ka. Sagkod nuarin ka mag-iisip nin maraot?
15: An mga sugo hale sa syudad nin Dan asin kabubuldan nin Efraim nagpapahayag kan maraot na bareta.
16: Nagdatong sinda tanganing patanidan an mga nasyon saka sabihan an Jerusalem na nagdadangadang an mga kaiwal hale sa sarong harayong lugar. An mga kaiwal na ini makurahaw laban sa mga syudad nin Juda,
17: asin mapalibot sa Jerusalem, siring sa mga lalaking nagbabantay sa oma, huli ta an mga tawo duman nagrebelde tumang sa Kagurangnan . An Kagurangnan an nagtaram.
18: Juda, ika man sana an nagpadusa sa saimong sadiri huli kan saimong pamumuhay asin gibo. Iyo na ini an saimong kataposan, asin ini mapait; tuminadom ini sa saimong puso.
19: Makulog! Dai ko matatagalan an kulog!
: Makosog na nagkukutab-kutab an sakong puso!
: Dai ako pwedeng mag-alo;
: nadadangog ko an mga trompeta
: asin an mga kurahaw nin gera.
20: Sunod-sunod an kapahamakan;
: an bilog na daga nagkararaot.
: An samong mga tolda biglang nagkagaraba
: asin an mga kurtina kaiyan nagkagirisi.
21: Sagkod nuarin ko hihilingon an ralaban
: asin dadangogon an tanog kan mga trompeta?
22: An Kagurangnan nagtataram, Mangmang an sakong banwaan;
: dai ninda ako midbid.
: Garo sinda mga aking lolong;
: mayo sinda nin pakasabot.
: Eksperto sinda sa paggibo nin maraot
: alagad dai sinda tataong maggibo nin matanos.
23: Hiniling ko an dagamayo ini nin porma saka laog;
: an kalangitanmayo ini nin ilaw.
24: Hiniling ko an kabukidannagkokonogkonog an mga ini,
: asin an gabos na kabubuldan garong naglilinog.
25: Nangalagkalag akonahiling ko na mayo nin tawo;
: asin an gabos na gamgam nagdurulag.
26: An matubang na daga nagin nang desyerto;
: raot an gabos na syudad kaiyan
: huli kan labi-labing kaanggotan nin Kagurangnan .
27: Nagtaram an Kagurangnan na an bilog na daga magigin sarong kalangtadan, alagad dai niya iyan raraoton nanggad.
28: Magmomondo an daga;
: magdidiklom an kalangitan.
: Nagtaram an Kagurangnan
: asin dai magbabago an saiyang isip.
: Nakapagdesisyon na siya
: asin dai siya masibog.
29: Sa ribok kan mga nangangabayo saka mga parapana,
: an gabos madurulag.
: An iba madaralagan sa kadlagan;
: an iba masarakat sa kagapoan.
: An lambang banwa babayaan
: asin mayo na nin mag-eerok diyan.
30: Jerusalem, hinukoman ka na!
: Tadaw ta naggugubing ka pa nin pula?
: Tadaw ta nagsusulot ka nin mga alahas saka kinokoloran mo an saimong mga mata?
: Mayo na nin halaga an pagpagayon mo.
: Isinikwal ka na kan saimong mga sambay
: asin boot ka nindang gadanon.
31: Nakadangog ako nin inagrangay, na arog kan sa babaeng nangangaki,
: nin kinurahaw na arog kan sa babaeng nangangaki nin panganay.
: Ini an inagrangay kan Jerusalem, na nagsasakit na sa paghangos,
: na nag-iitaas kan saiyang kamot saka nagsasabi,
: Herak man sako!
: Maabot na sinda tanganing gadanon ako!