1: Alagad an mga kalag kan mga matanos iingatan nin Dios asin dai sinda mag-aagi nin kasakitan.
2: Sa mata kan mga lolong garo nagagadan an mga matanos, asin an saindang kagadanan pinaghohona na sarong kasakitan.
3: Binabayaan kita kan mga matanos, alagad bako iyan kapahamakan; an totoo sinda nasa katoninongan.
4: Sa paghiling, garo sinda pinadusahan, alagad pano sinda nin paglaom para sa buhay na daing kasagkoran.
5: Kadikit an saindang padusa alagad dakula an bendisyon na aakoon ninda. Binalo sinda nin Dios asin nahiling na maninigo sinda saiya.
6: Binalo sinda sa horno siring sa bulawan, asin inako sinda siring sa sarong tinutong na atang.
7: Pag-abot nin Dios sa paghukom kan mga matanos, magliliwanag sinda arog kan kalayong minasulo sa dagami.
8: Mamamayo sinda sa mga nasyon saka mga banwaan, asin an Kagurangnan iyo an saindang magigin hade sagkod pa man.
9: An mga naglalaom sa Dios makakasabot kan katotoohan. An mga maimbod mag-eerok kaiba niya sa saiyang pagkamoot, huli ta maboot siya asin maheherakon sa mga banal na saiyang pinili.
10: Alagad an mga bakong diosnon na tawo papadusahan sosog sa maninigo sa saindang maraot na kaisipan, huli ta nagsombikal sinda sa Kagurangnan asin dai ninda pinahalagahan an matanos.
11: An tawong naoongis sa kadonongan saka sa katukdoan magkakaigwa nin miserableng buhay. Mayo siya nin lalaoman. Masasayang an saiyang mga pagpagal asin mayo siya nin magigibong karahayan.
12: An saiyang agom maluwas na iresponsable asin an saiyang mga aki magigin maraot.
13: An saiyang mga makoapo mapapasairarom nin sarong maldisyon.
: Sa Aldaw nin Paghukom, pepremyohan nin Dios an babaeng dai nagkaigwa nin aki alagad dai nadigtaan asin dai nagkasala nin pakikidorog sa bako niyang agom.
14: Paladan man an mga eunuko na dai nadigtaan an mga kamot sa paggibo nin maraot asin dai nag-isip nin laban sa Kagurangnan, huli ta babalosan siya kan saiyang pagkamaimbod asin magkakaigwa siya nin lugar na maogma sa Templo nin Kagurangnan.
15: An mga marahay na gibo nakakaarog sa kahoy na nagtatao nin marahay na bunga. An kadonongan arog sa sarong buhay na gamot na danay na igwa nin supang.
16: Alagad an mga aki sa luwas nin matrimonyo asin an mga aki sa pagdorogan na tumang sa katogonan magkakagaradan tolos.
17: Alagad maski mabuhay sinda sa halawig na panahon, mayo man sindang marahay na aaboton asin dai sinda igagalang kun sinda gurang na.
18: Kun aki pa sindang magadan, mayo sinda nin paglaom o katiwasayan sa Aldaw nin Paghukom.
19: Huli ta mamondo an kataposan kan henerasyon na bakong matanos.