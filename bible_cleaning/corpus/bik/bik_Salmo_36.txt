1: An kasalan nagtataram sa tawong maraot
: sa kairaroman nin saiyang puso;
: mayo nin pagkatakot sa Dios sa saiyang mga mata.
2: Huli ta inoomaw niya an saiyang sadiri;
: naghohona na dai maaaraman nin Dios an saiyang kasalan asin dai kaoongisan.
3: An saiyang ngoso pano nin karatan asin kaputikan;
: mayo na siyang gibong tama asin marahay.
4: Minamukna siya nin maraot sa saiyang higdaan;
: mayo na saiya maski anong karahayan,
: dai siya minasayuma sa anoman na karatan.
5: Kagurangnan , an danay mong pagkamoot nakakaabot sa kalangitan;
: an saimong pagkamaimbod nakakaabot sa kapanganoronan.
6: Arog sa kabukidan nin Dios an saimong katanosan;
: an saimong mga paghukom arog sa dakulang kairaroman.
: Tawo asin hayop saimong inaataman.
7: Mahalaga, O Dios, an danay mong pagkamoot!
: An mga aki nin tawo minapaili sa lindong kan saimong mga pakpak.
8: Nagpipyesta sinda sa dakul na pagkakan sa saimong harong;
: pinapainom mo sinda sa salog nin saimong pagkamarahayon.
9: Huli ta yaon saimo an burabod nin buhay,
: asin sa liwanag mo kami nakakahiling nin kaliwanagan.
10: Padagos mong kamotan an mga nakakamidbid saimo,
: asin ligtasan an mga matanos an puso.
11: Hare pagtugot na salakayon ako kan mapaabaw-abaw,
: o mapadulag ako kan mga tampalasan.
12: Hilinga an kamugtakan kan mga tampalasan;
: nagkapurukan sinda, dai nakakabangon man lamang.