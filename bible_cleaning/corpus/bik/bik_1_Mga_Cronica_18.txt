1: Pakatapos kaini, sinalakay giraray ni David an mga Filisteo. Dinaog niya sinda, asin tinapos niya an saindang pagsakop sa syudad nin Gat patin sa mga baryo sa palibot kaiyan.
2: Dinaog man niya an mga Moabita na nagin mga sorogoon niya asin nagbayad sinda saiya nin buhis.
3: Dangan dinaog ni David si Hadadezer na hade nin Zoba, sa lugar pasiring sa Hamat. Pasiring kaidto si Hadadezer sa teritoryo sa may Salog nin Eufrates huli ta boot niyang magtugdok digdi nin monumento.
4: Binihag ni David an sangribong karwahe ni Hadadezer, syete mil na mga nakakabayong soldados asin beynte mil kan saiyang mga soldados. Pinirilayan niya an mga kabayo, alagad nagtada siya para sa sanggatos na karwahe.
5: Kan mag-abot an mga Siro na taga Damasco tanganing tabangan si Hadeng Hadadezer, sinalakay sinda ni David asin ginadan niya an beynte y dos mil na mga Siro.
6: Dangan nagpatindog si David nin mga kampo nin mga soldados sa Damasco; nagin sorogoon niya an mga Siro asin nagbuhis sinda saiya. Pinapanggana nin Kagurangnan si David saen man siya magduman.
7: Sinamsam ni David an mga bulawan na kalasag na dara kan mga opisyal ni Hadadezer, dangan dinara niya sa Jerusalem.
8: Nagkua man siya nin dakul na bronse hale sa Tibhat asin sa Kun, mga syudad na sakop ni Hadadezer. An mga bronseng ini iyo an ginamit ni Solomon sa paggibo kan tangke, kan mga harigi, asin kan mga kagamitan sa Templo.
9: Kan nadangog ni Toi na hade kan Hamat na dinaog ni David an bilog na hukbo ni Hadadezer na hade kan Zoba,
10: sinugo niya si Joram na saiyang aking lalaki, sa pagtaong galang asin sa pag-omaw ki David, huli ta dinaog kaini si Hadadezer, na dakul na beses nang nakalaban ni Toi. Pinadarahan niya si David nin dakul na regalo na gibo sa bulawan, plata, saka bronse.
11: An mga regalong ini idinusay ni Hadeng David sa Kagurangnan , kaiba an mga plata asin bulawan na sinamsam niya hale sa mga nasyon na saiyang nadaogan Edom, Moab, Ammon, Filistia, asin Amalek.
12: Dinaog ni Abisai, na an ina iyo si Zeruias, an mga Edomita duman sa Kapantayan nin Asin, saka ginadan niya an dyes y otso mil na Edomita.
13: Nagpatindog siya nin mga kampo nin mga soldados sa Edom; nagin sorogoon ni David an mga tawo duman. Pinapanggana nin Kagurangnan si David saen man siya magduman.
14: Naghade si David sa bilog na Israel; tinawan niya nin hustisya asin katanosan an saiyang banwaan.
15: Si Joab, na aking lalaki ni Zeruias, iyo an pamayo kan hukbo; si Jehosafat, na aking lalaki ni Ahilud, iyo an kansilyer;
16: si Zadok, na aking lalaki ni Ahitub, asin si Ahimelec, na aking lalaki ni Abiatar, iyo an mga padi; si Seraias iyo an sekretaryo;
17: si Benaias, na aking lalaki ni Jehoiada, iyo an namahala kan mga parabantay ni David; an mga aking lalaki ni David iyo an nagkapot kan mga haralangkaw na katongdan sa palasyo.