1: Nagsasabi an Kagurangnan ,
: Babilon, humilig ka sa saimong trono,
: asin tumukaw ka sa alpog kan daga.
: Kaidto nakakaagid ka sa sarong birhen, sarong syudad na dai nasakop,
: alagad bako ka nang lumbod asin mabini!
: Saro ka nang oripon ngunyan!
2: Patalibonga an gilingan! Paggiling nin arina!
: Halea an saimong belo! Hubaa an magayon mong gubing!
: Itaasan an gayad kan saimong gubing sa pagbalyo mo nin mga salog.
3: Mahihiling kan mga tawo na ika huba;
: mahihiling nindang ibinaba ka na asin sinopog.
: Mabalos ako, asin mayo nin siisay man na mapugol sako.
4: An banal na Dios nin Israel iyo an nagpapatalingkas samo
: Kagurangnan nin mga hukbo an saiyang ngaran.
5: Sinasabihan nin Kagurangnan an Babilon,
: Tumukaw ka asin dai ka maggirong diyan sa diklom;
: dai ka na aapodon na reyna nin mga nasyon!
6: Naanggot ako sa sakong banwaan;
: dai ko na sinda ibinilang na sadiri ko.
: Itinao ko sinda sa saimong kamot,
: asin dai mo sinda naherakan;
: maski an mga gurang saimong sinakalan.
7: Naghona ka na danay kang magigin reyna,
: kaya dai mo naisip an mga bagay na ini
: o nagiromdoman an magigin kataposan kaiyan.
8: Dangoga ini, ika na mamomoton sa kaogmahan,
: na naghohonang ligtas ka saka matoninong.
: Sinasabi mong arog ka kadakula sa Dios
: na mayong makakaarog sa saimo.
: Naghona kang dai ka nanggad mababalo
: o magagadanan nin mga aki.
9: Alagad sa madaling panahon, sa laog nin sarong aldaw,
: an duwang bagay na ini mangyayari.
: Maski gamiton mo pa an gabos na salamangka,
: mawawaraan ka nin agom asin mga aki.
10: Dai ka nag-alangan sa paggibo nin karatan;
: naghona kang mayo nin makakahiling saimo.
: Linagalag ka kan saimong kadonongan saka pakasabot,
: asin nagsaboot kang Ako an Diosmayo nin ibang makakaarog sa sako.
11: Maabot saimo an kapahamakan,
: asin an saimong salamangka dai makakapugol kaiyan.
: Sa madali, maabot saimo an karatan
: karatan na dai lamang nag-abot sa isip mo!
12: Padagosa an saimong mga panlulumay saka mga pangkukulam;
: ginamit mo na iyan poon kan ika hoben pa.
: Tibaad makatabang iyan saimo,
: na matakot an mga kaiwal mo.
13: Mayo ka nin nagiginibo maski kadakul na kan hatol saimo.
: Padoloka an saimong mga astrologo asin magpatabang ka sainda
: sinda na nag-aadal kan mga bitoon,
: na naggigibo nin mapa kan kalangitan
: asin nagsasabi saimo bulan-bulan
: kun ano an mangyayari saimo.
14: Makakaarog sinda sa mga kaputol na dagami,
: asin matututong sinda sa kalayo!
: Dai sinda makakaligtas sa sobrang init nin kalayo.
: Bako ini an kalayo na pwede
: sanang pagpahimbongan.
15: Mayo nin itataong karahayan saimo an mga astrologo
: na pinaghahagadan mo nin hatol sa bilog mong buhay.
: Babayaan ka ninda asin malakaw sinda sa sadiri nindang dalan,
: dangan mayo nin matatada na maligtas saimo.