18: Dangan namibi si Mardokeo sa Kagurangnan, na ginigiromdom an gabos na ginibo nin Kagurangnan kan nakaaging panahon
19: O Kagurangnan, ika an Kagurangnan saka Hade kan gabos na linalang asin nasa irarom sinda kan saimong kapangyarihan. Mayo nin makakaolang saimo kun boot mong iligtas an Israel.
20: Ginibo mo an langit saka daga asin an gabos na makangangalas na mga bagay sa daga.
21: Ika an Kagurangnan kan gabos saka mayo nin makakalaban saimo.
22: Aram mo an gabos na bagay. Aram mo, Kagurangnan, na bakong kapaabaw-abawan o pagpaomaw sa tawo an dahelan kan dai ko pagduko sa mapaabaw-abaw na si Haman.
2324: Habo ko sanang omawon an siisay man orog pa ki sa pag-omaw ko sa Dios. Dai ako maduko sa kiisay man kundi sa saimo, na sakong Kagurangnan; asin bako ini huli sa kapalangkawan. Kun makakatabang an pagduko saiya sa pagligtas sa Israel, andam akong hadokan maski an dapan kan saiyang mga bitis.
2526: Kaya ngunyan, O Kagurangnan, Dios saka Hade, Dios ni Abraham, ligtasan an saimong banwaan. Boot kaming puhoon kan samong mga kaiwal; naghahalat sinda nin oportunidad na magibo iyan. Kaidtong panahon pinili mo kami na magin saimong banwaan asin ilinigtas mo kami hale sa daga nin Egipto. Dai mo kami pagpabayaan ngunyan.
27: Dangoga an sakong pamibi asin kaheraki kami na saimong piniling banwaan. Ribayan mo nin kaogmahan an samong kamondoan tanganing mabuhay kami saka mag-awit nin pag-omaw sa saimong ngaran. Ligtasan kami sa kagadanan tanganing makapadagos kami sa pag-omaw saimo.
28: Makosog saka tudok sa puso na namibi an banwaan nin Israel huli ta aram nindang magagadan sinda.
29: Sa makuring kasakitan, nagdolok sa Kagurangnan si Reyna Esther.
30: Hinuba niya an gubing na pangreyna saka nagsulot nin gubing na pangmondo. Embes na mamahalon na pahamot, abo saka odo an ibinugtak niya sa saiyang payo. Ginibo niyang makaheherak an saiyang sadiri. Pinalaylay niya an gumos niyang buhok sa saiyang hawak na kaidto maingat niyang pinapagayon.
31: Namibi siya sa Kagurangnan Dios nin Israel, Kagurangnan saka Hade ko, ika sana an Dios. Nagsosolo ako saka mayo nin mahahagadan nin tabang kundi ika sana. Tabange ako!
32: Ibubugtak ko sa pag-alaman an sakong buhay.
33: Magpoon kan ako aki pa, nadangog ko na sa tribu kan sakong pamilya na ika, O Kagurangnan, an nagpili sa Israel hale sa gabos na nasyon asin nagpili kaidto sa samong mga ginikanan tanganing magin banwaan mo sagkod lamang. Inotob mo an gabos mong panuga sa sainda.
34: Alagad nagkasala kami saimo. Itinao mo kami sa samong mga kaiwal huli ta nagsamba kami sa mga dios-dios ninda.
35: Maninigo samo an saimong padusa, O Kagurangnan.
36: Alagad dai na nakokontento an samong mga kaiwal na kami nasa kaoripnan. Naggibo sinda nin panuga sa saindang mga ladawan
37: na gagadanon ninda an mga tawo na nag-oomaw saimo, hahalean nin halaga an saimong Katogonan, asin hahaleon an kamurawayan kan saimong harong saka altar.
38: Boot nindang omawon kan bilog na kinaban an mga ladawan na mayo nin halaga, saka sambahon an sarong hade na tawo man na magagadanon.
39: Kagurangnan, mayo nin halaga an mga dios-dios na iyan; dai mo isuko sa sainda an saimong kapangyarihan o itao sainda an oportunidad na magngisi sa samong pagbagsak. An iniisip nindang maraot laban samo gibohon mo na mangyari sainda. Gibohon mo na magin arogan an tawong nagplano kan samong kapahamakan.
40: Giromdoma kami, O Kagurangnan. Magdigdi ka samo sa panahon na ini nin kasakitan. Itao mo sako an kosog nin boot, O Hade kan gabos na dios saka Pamayo kan gabos na kapangyarihan sa daga.
41: Tawan sako an tamang mga tataramon na itataram ko sa pag-atubang ki Jerjes, idtong maringis na leon. Bagohon mo an saiyang puso tanganing maongis siya ki Haman na samong kaiwal, asin gadanon niya siya saka an saiyang mga pag-iriba.
42: Iligtas mo kami, O Kagurangnan. Tabangan mo ako; nagsosolo ako asin mayo ako nin mahahagadan nin tabang kundi ika sana.
43: Naaaraman mo an gabos, Kagurangnan. Aram mo na ikinakaongis ko an onra na itinatao sako kan mga paganong ini. Ikinakauyam ko an pakidorog sa arin man sa mga paganong ini na bakong sirkomsisyonado.
44: Alagad aram mo na mayo ako nin pagpipilian. Ikinakaongis ko an koronang isinusulot ko sa mga espesyal na okasyon bilang reyna. Sagkod na dai kaipuhan, dai ko iyan isinusulot; makauuyam iyan arog kan pasador na ginagamit sa pagregla.
45: Dai ako nagkakan sa lamesa ni Haman o naggalang sa hade sa paagi nin pag-atender kan saiyang mga bangkete, asin dai nanggad ako minainom kan arak na idinolot sa saiyang mga dios-dios.
46: Magpoon kan mag-abot ako digdi, an nagin kaogmahan ko sana iyo an pagsamba saimo, O Kagurangnan Dios ni Abraham.
47: Dios na Makakamhan, hinanyoga an pamibi kan saimong banwaan. Ligtasan kami sa mga maraot na tawong ini, asin halea an sakong takot.