1: Dios ko, Dios ko, tano ta pinabayaan mo ako?
: Tadaw ta harayo ka sa pagtabang sako,
: sa pagdangog kan sakong mga inagrangay?
2: Dios ko, kun aldaw ika sakong inaapod,
: alagad dai ka nagsisimbag;
: kun banggi ika man sakong inaapodan,
: alagad mayong nakukuang katoninongan.
3: Alagad ika Banal,
: na an trono nasa mga pag-omaw nin Israel.
4: Sa saimo nagsarig an samong mga ginikanan,
: nagsarig, kaya tinawan mo nin kaligtasan.
5: Nag-agrangay sinda saimo, kaya nakaligtas sa pag-alaman;
: nagsarig saimo, kaya an minawot nakamtan.
6: Alagad ako sarong ulod asin bako nang tawo;
: hinaboan, nginisihan kan mga tawo!
7: Inoolog-olog kan mga nakakahiling sako;
: nagtutuyatuya sinda na nagtatango-tango kan payo,
8: na an olay, Nagsarig siya sa Kagurangnan ;
: tadaw ta dai niya siya iliniligtas?
: Nawiwilihan siya nin Kagurangnan ;
: tadaw ta dai siya tinatabangan?
9: Binuhay mo ako pagluwas ko sa tulak;
: inataman sa daghan nin sakong ina.
10: Nagsarig ako saimo poon kan ako namundag;
: ika na an sakong Dios poon pa sa tulak nin sakong ina.
11: Dai mo ako pagbayaan,
: huli ta harani an kasakitan,
: asin mayo sako nin matabang.
12: Garo mga toro, an mga kaiwal nakapalibot sako;
: garo makokosog na toro nin Basan nakapalibot sinda sako.
13: Minanganga sinda kan ngoso atubang sako,
: garo mga leon na nag-uungal asin nagroronot sako.
14: Siring sa tubig kosog ko inuula,
: asin naggigirilo-gilo gabos kong mga tulang;
: an sakuyang puso siring sa taro,
: na natutunaw sa sakong daghan.
15: Siring sa mamarang alpog halonan ko naaalang;
: dila ko nakadukot sa sakong ngaragngag.
: Hinutad mo ako sa alpog nin kagadanan.
16: Pinalibotan ako nin mga tampalasan,
: garo mga ayam ako saindang pinalibotan;
: linabot ninda an sakong mga kamot saka bitis.
17: Mabibilang ko an gabos kong tulang,
: hinihiling ninda ako nin matang nanunuyatuya.
18: Pinagbabaranga ninda an sakong kagubingan;
: sakuyang alikboy saindang pinagriripahan.
19: Alagad, Kagurangnan , dai ka magharayo sako!
: Ika an sakong kosog; paghumare sa pagtabang sako!
20: An kalag ko sa espada ligtasan;
: an buhay ko agawa sa mga ayam!
21: Agawa ako sa ngoso kaining mga leon;
: an napupurisaw kong kalag sa sungay kaining mga toro.
22: An ngaran mo ipagbabantog ko sa sakong banwaan;
: oomawon taka sa tahaw nin katiriponan
23: Kamong may pagkatakot sa Kagurangnan , omawon nindo siya!
: Kamong mga aki ni Jacob, pamurawayon nindo siya!
: Kamong mga aki ni Israel, sambahon nindo siya!
24: Huli ta dai siya nabaldi sa mga dukha, dai nalingaw kan saindang kasakitan;
: dai man niya sinda tinalikdan,
: ata ngani dinangog kan sinda mag-agrangay.
25: Sa dakulang katiriponan, oomawon taka huli kan saimong ginibo;
: ootobon ko an sakong mga panuga sa atubang kan mga natatakot saimo.
26: Makakan an mga dukha dangan magkakabarasog.
: Mag-oomaw sa Kagurangnan an mga naghahanap saiya.
: Mabuhay logod sinda sagkod lamang!
27: An mga poro kan daga makakagiromdom asin mabalik sa Kagurangnan ;
: an gabos na pamilya kan mga nasyon magsasamba sa saiyang atubang.
28: Huli ta an Kagurangnan iyo an hade,
: siya an namamayo kan mga banwaan.
29: Mga mapaabaw-abaw sa daga maduko sa saiyang atubang;
: masamba saiya gabos na linalang,
: na sa alpog mabalik kun mayo na nin buhay.
30: Maabot na kapagarakian siya an paglilingkodan;
: mga tawo mabareta sainda manongod sa Kagurangnan .
31: Mga tawong dai pa namumundag sasabihan
: Ilinigtas nin Kagurangnan an saiyang banwaan.