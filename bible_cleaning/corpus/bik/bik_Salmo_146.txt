1: Omawon an Kagurangnan !
: Kalag ko, omawon mo an Kagurangnan !
2: Oomawon ko siya mantang ako buhay;
: aawitan ko an sakong Dios sa bilog kong buhay.
3: Dai ka magsarig sa mga prinsipe,
: ni sa sarong tawo na dai makakatabang.
4: Kun sinda magadan, mabalik sinda sa alpog;
: sa aldaw na iyan, an gabos nindang plano matatapos.
5: Maogma an tawo na an tabang iyo an Dios ni Jacob,
: na an paglaom yaon sa Kagurangnan na saiyang Dios.
6: Sa Dios na Kaglalang kan langit asin daga,
: kan dagat asin kan gabos na yaon sa mga ini.
: Danay niyang inootob an saiyang mga panuga;
7: minapahiling siya nin hustisya sa inaapi;
: minatao nin kakanon sa nagugutom.
: Pinapatalingkas nin Kagurangnan an mga bilanggo;
8: asin tinatawan nin pakahiling an mga buta.
: Binabangon niya an mga napadungkal;
: namomotan niya an mga matanos.
9: An mga dayuhan sinusurog nin Kagurangnan ,
: an mga ilo asin balo saiyang tinatabangan,
: alagad rinaraot niya an mga plano kan mga tampalasan.
10: An Kagurangnan hade sagkod pa man.
: An saimong Dios, O Sion, maghahade sa panahon na daing kasagkoran.
: Omawon an Kagurangnan !