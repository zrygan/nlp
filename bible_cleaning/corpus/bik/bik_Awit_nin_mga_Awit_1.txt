1: Iyo ini an pinakamagayon sa mga awit ni Solomon.
2: Kinakarigos mo ako kan saimong mga hadok;
: orog pa sa arak an saimong pagkamoot.
3: Igwa ka nin hamot na nalalaen nanggad;
: an saimong ngaran nagpapagiromdom kaiyan.
: Kaya namomotan ka kan mga babae.
4: Ibahan ako, asin madulag kita;
: ika an sakong magigin hade asin daraha ako sa saimong kwarto.
: Magigin maogma kitang duwa,
: mainom nin dakul, asin mag-oogma sa satong pagkamoot.
: Kaya bakong makangangalas na namomotan ka kan gabos na babae!
5: Mga babae nin Jerusalem, maitom ako alagad magayon,
: maitom siring sa mga tolda sa desyerto nin Kedar,
: alagad magayon arog sa mga kurtina sa palasyo ni Solomon.
6: Dai nindo ako pagmenoson huli ta ako maitom,
: huli ta pinaitom ako kan saldang nin aldaw.
: Naanggot sako an sakong mga tugang na lalaki
: asin pinatrabaho ako sa ubasan.
: Mayo na ako nin panahon para sa sadiri ko.
7: Sabihi ako, sakong namomotan,
: saen na pasabsaban mo dadarahon an saimong mga hayop?
: Saen mo sinda papahingaloon sa kainitan nin aldaw?
: Tadaw ta kaipuhan hanapon taka
: sa kaibahan kan ibang pastor sa tahaw kan mga hayop?
8: Kun dai mo aram an lugar, pinakamagayon sa mga babae,
: lakaw asin sunoda an gira kan mga hayop;
: maghanap ka nin masasabsaban para sa saimong mga kanding
: harani sa mga tolda kan mga pastor.
9: Nadadagka mo an mga lalaki siring na nadadagka
: kan babaeng kabayo an mga lalaking kabayo kan mga karwahe ni Faraon.
10: Magayon an saimong buhok sa ibabaw kan saimong pisngi,
: asin minalaylay sa saimong liog arog sa mga samno.
11: Alagad gigibohan mi ika nin kulintas na bulawan,
: na natatampokan nin plata.
12: Mantang naghihigda an sakong hade sa saiyang higdaan,
: napano kan sakong pahamot an palibot.
13: Parong nin mira an sakong namomotan,
: mantang naghihigda siya sa sakong daghan.
14: Siring sa mga burak sa kaomahan an sakong namomotan, na namumurak sa mga ubasan sa Engedi.
15: Magayon ka nin marahay, sakong namomotan;
: sa pagkamoot, an saimong mga mata nagkikinang!
16: Gwapo ka nin marahay, sakong namomotan;
: ika an sakong kaogmahan!
: An berdeng mga doot iyo an satong magigin higdaan;
17: an mga sedro iyo an magigin kahabaan kan satong harong,
: asin an mga sipres an magigin kisame kaiyan.