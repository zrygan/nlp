1: Mas marahay na pilion an malinig na ngaran ki sa dakul na kayamanan.
2: An mayaman saka an dukha parehong linalang nin Kagurangnan .
3: Nahihiling kan madonong an nagdadangadang na pag-alaman, asin minaingat siya; alagad dai iyan naririparo kan mangmang kaya nahuhulog siya sa kapahamakan.
4: An balos sa kapakumbabaan asin pagkatakot sa Kagurangnan iyo an kayamanan, kaomawan, saka buhay.
5: Mga tonok saka mga siod an nasa dalan kan tampalasan; an namomoot sa sadiri minalikay sa mga iyan.
6: Tukdoan mo an aki kun paano siya mamuhay, asin dai niya iyan malilingawan sa bilog niyang buhay.
7: An dukha oripon kan mayaman, asin an parautang oripon kan pinagkautangan.
8: Kun nagtanom ka nin inhustisya mag-aani ka nin kapahamakan, asin matatapos an pang-aapi mo sa iba.
9: Magin matinao ka asin hirasan mo an dukha kan saimong kakanon. Huli kaiyan bebendisyonan ka.
10: Palayasa an mahambog, asin mahahale man an diriskutiran, iriwal, sagkod an baransagan.
11: An tawong dalisay an puso saka magalang sa pagtaram magigin katood kan hade.
12: Binabantayan nin Kagurangnan an katotoohan, alagad dai niya pinapangyari an mga tataramon kan mga putikon.
13: An hugakon habong magluwas sa harong asin an idinadahelan iyo na tibaad gadanon siya sa luwas kan leon.
14: Sarong siod an pakidorog sa bakong tunay na agomdinadakop kaiyan an mga tawong ikinakaongis nin Kagurangnan .
15: Natural sa aki an pagigin pilyo alagad sa paagi kan hampak makakanood siyang maggibo nin marahay.
16: An nagreregalo sa mayaman, o an nag-aapi sa dukha tanganing magyaman magigin dukha man.
17: Paghinanyog asin tutukdoan taka kan mga tataramon kan mga madonong. Adalan mo an saindang mga katukdoan,
18: asin maoogma ka kun magiromdoman mo saka masambit an mga iyan.
19: Boot kong manarig ka sa Kagurangnan , kaya sasabihon ko iyan saimo ngunyan.
20: Isinurat ko an treyntang kasabihan para saimo. An mga kasabihan na ini pano nin pakaaram saka marahay na hatol,
21: asin magtutukdo saimo kan katotoohan. Dangan kun ika sugoon sa pagsiyasat kan katotoohan, igwa ka nin ikakasimbag sa pagbalik mo.
22: Dai mo paghabonan an dukha huli ta siya dukha, o pag-apihon an mayong sukat sa atubang kan hukoman.
23: Susurogon sinda nin Kagurangnan , asin hohomaan niya an buhay nin siisay man na naghohoma kan buhay ninda.
24: Dai ka makipagkatood sa mga tawong mainit an payo.
25: Tibaad manodan mo an saindang gawe asin masakit na para saimo an magbago.
26: Dai ka manuga para sa utang nin iba.
27: Kun dai ka makabayad, kukuahon ninda maski an saimong higdaan.
28: Dai mo paghiroon an suanoy na muhon na ibinugtak kan saimong mga ginikanan.
29: Itukdo mo sako an tawong marahay magtrabaho, asin itutukdo ko man saimo an tawong orog karahay sa gabos saka maninigo sa kaibahan kan mga hade.