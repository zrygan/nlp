1: Sarong aldaw, nagtaram an Kagurangnan ki Jonas na aking lalaki ni Amittai.
2: Nagsabi siya, Magduman ka sa Nineve, idtong dakulang syudad, asin magtaram ka laban sa syudad, huli ta aram ko kun gurano karaot an mga namamanwaan duman.
3: Alagad embes na magduman si Jonas sa Nineve, nagduman siya sa ibong na direksyon tanganing makadulag sa Kagurangnan . Nagduman siya sa Jope, saen nakahiling siya nin sarong barko na mapasiring sa Espanya. Nagbayad siya kan pasahe, dangan nagsakay kaiba an mga tripulante sa pagpasiring sa Espanya, tanganing makadulag sa Kagurangnan .
4: Alagad nagpadara an Kagurangnan nin makosog na bagyo sa dagat, kaya haros maronot an barko.
5: Nagkatarakot an mga tripulante, kaya an lambang saro nagkurahaw sa pag-apod nin tabang sa saiyang dios. Dangan, tanganing mainaan an gabat kan barko, itinapok ninda sa dagat an mga kargamento. Mantang nangyayari ini, nagduman si Jonas sa ibabang kabtang kan barko dangan nagkatorog.
6: Nahiling siya duman kan kapitan dangan sinabihan, Tano ta nagkakatorog ka? Magbangon ka asin mag-apod sa saimong dios! Tibaad maherakan niya kita asin iligtas.
7: Nag-orolay an mga tripulante, Magripa kita tanganing maaraman ta kun siisay an nagdara sato sa pag-alaman na ini. Nagripa sinda asin an ngaran ni Jonas an nagluwas.
8: Kaya sinabihan ninda siya, Sabihi kami kun siisay an dapat basolon sa nangyayaring ini. Ano an ginigibo mo digdi? Anong nasyon an pinaghalean mo? Anong nasyonalidad mo?
9: Nagsimbag si Jonas, Hebreyo ako. Nagsasamba ako sa Kagurangnan , an Dios nin langit, an naglalang kan daga asin kan dagat.
10: Dangan sinabihan sinda ni Jonas na nagdudulag siya sa Kagurangnan .
: Nagkatarakot an mga tripulante asin sinabihan siya, Sala an ginibo mo!
11: Orog na nagkosog an bagyo, kaya hinapot siya ninda, Ano an dapat ming gibohon saimo tanganing maontok an bagyo?
12: Nagsimbag si Jonas, Itapok nindo ako sa dagat asin maontok iyan. Aram kong ako an dahelan kan pag-abot kan makosog na bagyong ini sa saindo.
13: Embes kaiyan, hiningowa kan mga tripulante na makagilid an barko, alagad dai ninda nagibo iyan huli ta orog na nagkosog an bagyo.
14: Kaya nagkurahaw sinda sa Kagurangnan , Nakikimaherak kami saimo, Kagurangnan , na dai mo kami paggadanon kun gadanon mi an tawong ini! Ika, O Kagurangnan , an kaggibo kan gabos na ini.
15: Dangan binuhat ninda si Jonas asin itinapok sa dagat; tolos na nagkalma ini.
16: Huli kaini nagkaigwa nin makuring takot sa Kagurangnan an mga tripulante, kaya nagdolot sinda nin sakripisyo asin nanuga na malingkod saiya.
17: Sa pagboot nin Kagurangnan hinalon si Jonas nin sarong dakulang sira, asin sa laog nin tolong aldaw saka tolong banggi nasa tulak siya kan sira.