1: Nagtaram sako an Kagurangnan ,
2: Aki nin tawo, paano makakabaing an sarong balagon sa sarong kahoy? Ano an halaga kan sarong sanga nin ubas kun ibaing sa mga kahoy sa kadlagan?
3: Pwede mo daw iyan magamit para sa anoman na katuyohan? Makakagibo ka daw hale diyan nin maski sarong taldok na sabitan nin kagamitan?
4: Marahay sana iyan bilang igatong. Kun tutong na an poro kaiyan dangan nagbabaga na an tahaw, ano pa an halaga kaiyan?
5: Bago iyan masulo mayo iyan nin pakinabang. Ngunyan na nasulo asin tutong na iyan, orog pang mayo na iyan nin pakinabang.
6: Kaya ini an tataramon nin Kagurangnan Dios Siring na an sarong balagon kinukua sa kadlagan dangan sinusulo, siring man kukuahon ko an mga nag-eerok sa Jerusalem
7: asin papadusahan. Maski nakaligtas sinda sa sarong kalayo, alagad matututong man giraray sinda sa kalayo. Kun padusahan ko na sinda, maaaraman nindo na ako an Kagurangnan .
8: Dai sinda nagin maimbod sako, kaya an daga gigibohon kong sarong kalangtadan. An Kagurangnan Dios an nagtaram.