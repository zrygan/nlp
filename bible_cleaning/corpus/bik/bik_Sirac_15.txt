1: Kun may pagkatakot ka sa Kagurangnan, gigibohon mo ini. Mamumugol ka sa saiyang Katogonan, asin makukua mo an Kadonongan.
2: Madatong siya sa pagsabat saimo, arog sa sarong ina o sa hoben na agom na babae.
3: Papakakanon ka niya kan tinapay nin pakasabot, asin tatawan ka niya kan tubig nin kadonongan nganing inomon.
4: Magsarig ka saiya asin dai ka matutumba, dangan dai ka mapapasopog.
5: Ilalangkaw ka niya orog pa ki sa saimong mga kanatad; kun magtaram ka sa katiriponan, siya an matao saimo kan tamang mga tataramon.
6: Makakakua ka nin kagayagayahan asin tunay na kaogmahan; gigiromdomon sagkod pa man an saimong ngaran.
7: Alagad an mga lolong o mga parakasala dai nanggad makakahiling sa Kadonongan.
8: An Kadonongan mayo nin pakilabot sa mga tawong mapaabaw-abaw; dai nanggad siya minalaog sa isip kan mga putikon.
9: Bakong tama na an himno nin pag-omaw awiton nin sarong parakasala, huli ta daing katotoohan an saiyang pagsamba.
10: An himno dapat sarong kapahayagan nin kadonongan, na an Kagurangnan mismo an nagpasabong.
11: Hare pagbasola an Kagurangnan kun nagkasala ka; dai niya gigibohon an anoman na saiyang naoongisan.
12: Dai ka magsabing linagalag ka nin Kagurangnan; dai niya kaipuhan an tabang nin mga parakasala tanganing mangyari an saiyang mga katuyohan.
13: Ikinakaongis nin Kagurangnan an gabos na klase nin karatan asin dai namomotan an mga iyan kan mga may pagkatakot sa Kagurangnan.
14: Kan lalangon nin Kagurangnan an mga tawo sa kapinonan, pinabayaan niya sindang maggibo kan saindang mawoton.
15: Kun boot mo, pwede mong otobon an mga kabotan nin Kagurangnan; pwede kang magin maimbod saiya o dai.
16: Ibinugtak niya sa atubang mo an kalayo asin tubig; unata an saimong kamot asin kuaha an mawoton mo.
17: Igwa ka nin pagpipilian: buhay o kagadanan; mapapasaimo an arin man na pilion mo.
18: Dakula an kadonongan nin Kagurangnan; mapangyari siya asin nahihiling niya an gabos.
19: Aram niya an gabos na ginigibo nin sarong tawo, asin inaataman niya idtong mga may pagkatakot saiya.
20: Dai pa nanggad siya nagboot sa kiisay man na magin maraot o nagtugot sa kiisay man na magkasala.