1: Magtataram ako tanganing pakosogon an boot kan Jerusalem;
: dai ako magkakaalo sagkod na ligtas na siya,
: asin nagliliwanag an saiyang kapangganahan siring sa sarong karaba sa pagkabanggi.
2: Jerusalem, mahihiling kan mga nasyon an saimong kapangganahan!
: Mahihiling kan saindang mga hade an saimong kamurawayan.
: Aapodon ka ninda sa bagong ngaran,
: sarong ngaran na itinao saimo nin Kagurangnan .
3: Makakaagid ka sa sarong magayon na korona para sa Kagurangnan .
4: Dai ka na nanggad aapodon Pinabayaan,
: o aapodon an saimong daga na Babaeng Sinuhayan.
: An Dios Nawiwili Saiya, an saimong magigin bagong ngaran.
: An saimong daga aapodon Maogmang Pag-inagoman,
: huli ta nawilihan ka nin Kagurangnan
: asin makakaagid siya sa agom na lalaki kan saimong daga.
5: Siring sa sarong hoben na lalaking minaagom nin sarong birhen,
: aagomon ka kan naglalang saimo.
: Siring na naoogma an lalaki sa saiyang agom,
: maoogma man an Dios sa saimo.
6: Sa ibabaw nin saimong mga kudal, O Jerusalem,
: nagbugtak ako nin mga bantay;
: kaipuhan na dai nanggad sinda mag-alo banggi man o aldaw.
: Kaipuhan ipagiromdom ninda sa Kagurangnan an saiyang ginibong mga panuga
: asin dai sinda magtugot na malingawan niya an mga iyan.
7: Kaipuhan na dai ninda siya pagtawan nin kapahingaloan sagkod na makabalik sa dati an Jerusalem
: sarong syudad na inoomaw kan bilog na kinaban.
8: An Kagurangnan naggibo nin banal na panuga,
: asin gigibohon niya iyan huli kan saiyang kapangyarihan
: An saimong inani dai na nanggad magigin pagkakan kan saimong mga kaiwal,
: asin an saimong arak dai na nanggad iinomon kan mga dayuhan.
9: Alagad kamong nagtanom saka nag-ani
: iyo an magkakakan kan tinapay asin mag-oomaw sa Kagurangnan .
: Kamong nag-ataman dangan nagtipon kan mga ubas
: iyo an mag-iinom kan arak sa mga patyo kan sakong Templo.
10: Mga namamanwaan nin Jerusalem, lumuwas kamo sa syudad
: asin gumibo nin tinampo para sa saindong nagbabalik na kahimanwa!
: Andama nindo an sarong tinampo; haralea nindo an mga gapo!
: Magbugtak kamo nin sarong tanda nganing an mga nasyon makaaram
11: na an Kagurangnan nagpapahayag sa bilog na kinaban
: Sabihi nindo an banwaan nin Jerusalem
: na an Kagurangnan madatong tanganing iligtas siya,
: kaibahan niya an ilinigtas niyang mga tawo.
12: Aapodon kang An Banal na Banwaan nin Dios,
: An Banwaan na Ilinigtas nin Kagurangnan .
: An Jerusalem aapodon An Syudad na Namomotan nin Dios,
: An Syudad na Dai Pinabayaan nin Dios.