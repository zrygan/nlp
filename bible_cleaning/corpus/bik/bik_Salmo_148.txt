1: Omawon an Kagurangnan !
: Omawon an Kagurangnan sa kalangitan,
: omawon siya sa kaitaasan.
2: Omawon nindo siya, gabos na anghel niya,
: omawon nindo siya, gabos niyang mga hukbo.
3: Omawon nindo siya, aldaw asin bulan;
: omawon nindo siya, mga bitoon na maliwanag.
4: Omawon nindo siya, kamong mga langit na halangkawon;
: asin kamong mga tubig sa ibabaw kan kalangitan.
5: Omawon logod ninda an ngaran nin Kagurangnan !
: Huli ta nagboot siya, asin sinda nalalang.
6: Nagboot siya na mamugtak sinda sa saindang mga lugar sagkod pa man,
: asin dai ninda pwedeng lapason iyan.
7: Hale sa daga omawon nindo an Kagurangnan ;
: kamong nabubuhay sa dagat asin kamong mga kairaroman.
8: Kalayo asin uran, yelo asin mga panganoron, omawon nindo an Kagurangnan ;
: asin kamong makokosog na doros na minakuyog kan saiyang tataramon.
9: Omawon nindo siya, mga bulod asin mga bukid,
: mga kahoy na nagbubunga asin mga sedro;
10: mga hayop na maringis asin magaro,
: mga hayop na nagkakamang asin mga gamgam na naglalayog!
11: Omawon nindo siya, mga hade asin gabos na banwaan,
: mga prinsipe asin gabos na pamayo kan kinaban;
12: mga soltero asin mga daraga,
: mga gurang na lalaki asin mga aki.
13: Omawon nindo an ngaran nin Kagurangnan ,
: huli ta an ngaran niya iyo sana an dakula;
: an kamurawayan niya halangkaw pa sa langit asin sa daga.
14: Pinakosog niya an saiyang nasyon,
: kaya inoomaw siya kan saiyang mga banal,
: kan banwaan nin Israel na saiyang namomotan.
: Omawon an Kagurangnan !