1: Pakalihis kan Sabbath, madurudiklom pa kan Domingong aga, nagsongko sa lulubngan si Maria Magdalena asin an saro pang Maria.
2: Biglang naglinog nin makosog huli ta may sarong anghel nin Kagurangnan na naghilig hale sa langit, nagduman sa lulubngan, pinaligid an gapo na nakatakop dangan tuminukaw sa ibabaw kaiyan.
3: Nagliliwanag siya siring sa kikilat asin an gubing niya maputi siring sa ambon.
4: Huli kan takot saiya kan mga bantay, tinakigan sinda asin nagkapurukan na garo mga gadan.
5: Nagtaram an anghel sa mga babae, Dai kamo matakot. Aram kong hinahanap nindo si Jesus na ipinako sa krus.
6: Mayo siya digdi; nabuhay siya liwat siring sa saiyang sinabi. Madya kamo, hilinga nindo an hinutadan saiya.
7: Dangan paduman tolos kamo asin sabihan nindo an saiyang mga disipulo na, Nabuhay siya liwat sa mga gadan; maeenot siya saindong magduman sa Galilea. Duman nindo siya mahihiling! Tandaan nindo an sinabi ko saindo.
8: Kaya hidaling nagluwas sa lulubngan an mga babae, tinatakigan sa takot alagad maogma; nagdalagan sinda tanganing baretaan an mga disipulo.
9: Alagad sinabat sinda ni Jesus asin sinabihan, Mapasaindo an katoninongan. Dinolok ninda si Jesus, kinapotan an saiyang mga bitis dangan sinamba siya.
10: Sinabihan sinda ni Jesus, Dai kamo matakot. Sabihan nindo an mga tugang ko na magduman sinda sa Galilea, ta duman ninda ako mahihiling.
11: Pakahale kan mga babae, nagduman sa syudad an ibang mga bantay asin isinumbong sa mga poon na padi an gabos na nangyari.
12: Nag-orolay an mga poon na padi asin an mga kamagurangan; kan magkaoroyon sinda, tinawan ninda nin dakulang kantidad an mga soldados
13: saka pinagbotan, Sabihon nindo sa mga tawo na mantang kamo natotorog, nag-abot an mga disipulo ni Jesus dangan hinabon an saiyang bangkay.
14: Kun makaabot ini sa Gobernador, kami na an bahala na magpaliwanag saiya. Mayo kamong dapat na ikahandal.
15: Kinua kan mga bantay an kwarta saka ginibo ninda an sinabi sainda. Sagkod ngunyan siring kaiyan an sinasabi kan mga Judio.
16: Nagduman an onseng disipulo sa Galilea, sa bulod na pinapadumanan sainda ni Jesus.
17: Kan mahiling ninda si Jesus, sinamba ninda siya, alagad an iba nagduwa-duwa.
18: Dinolok sinda ni Jesus asin sinabihan, Itinao sako an gabos na kapangyarihan sa langit asin sa daga.
19: Kaya paduman kamo sa gabos na tawo saen man na lugar; gibohon nindo sindang mga disipulo ko. Bunyagan nindo sinda sa ngaran nin Ama, nin Aki, asin nin Espiritu Santo.
20: Tukdoan nindo sindang magkuyog kan gabos na ipinaboot ko saindo. Giromdomon nindo ini: danay akong kaiba nindo sagkod sa kataposan kan panahon.