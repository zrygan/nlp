1: Nagsabi pa si Elihu
2: Maghalat ka pa nin kadikit
: na panahon, asin ipapahiling ko saimo,
: huli ta manongod sa Dios an sakong sasabihon.
3: Dakul an sakong naaaraman; gagamiton ko gabos iyan tanganing ipahiling
: ko na matanos an Dios, na sakong Kaglalang.
4: Totoo an sakong mga tataramon,
: huli ta an nahihiling mo sa saimong atubang sarong tawong madonong.
5: Uya, an Dios mapangyari, asin dai nagbabasang-basang sa kiisay man;
: mayong anoman na dai niya nasasabotan.
6: Dai niya tinutugotan na mabuhay an parakasala,
: alagad tinatawan niya kan saindang deretso an daing sukat.
7: Dai niya hinahale an pag-ingat sa mga matanos,
: pinapatukaw niya sinda sa trono siring sa mga hade,
: asin tinatawan nin kaomawan sagkod pa man.
8: Alagad kun sinda nakakadenahan
: asin nagagakodan nin mga pisi nin kasakitan,
9: ipinapahayag niya sainda an saindang mga kasalan saka kapaabaw-abawan.
10: Ginigibo niyang magdangog sinda sa saiyang mga patanid,
: na magbakle sa saindang kasalan.
11: Kun magkuyog sinda asin maglingkod saiya,
: sa kauswagan matatapos an saindang mga aldaw, asin an saindang mga taon sa karahayan.
12: Alagad kun dai sinda maghinanyog, mapapara sinda huli sa dahas,
: asin magagadan na mayong pakaaram.
13: An mga bakong diosnon nagpapadagos sa pagigin anggot,
: asin dai minahagad nin tabang maski pinapadusahan.
14: Nagagadan sinda na hoben pa,
: asin an saindang buhay natatapos sa kasosopgan.
15: Alagad tinutukdoan nin Dios an tawo sa paagi nin pagtios,
: asin ginagamit an kawaraan nin paglaom sa pagpahiling
: sainda kan katotoohan.
16: Hinale ka nin Dios sa kasakitan,
: asin pinapagmate nin katiwasayan;
: asin saimong lamesa pinano nin pagkakan.
17: Alagad ngunyan pinapadusahan ka sosog sa maninigo saimo.
18: Mag-ingat ka na dai ka madaya kan mga suhol,
: ni malagalag kan kayamanan.
19: An saimong paghagad nin tabang mayo nin itataong karahayan;
: an bilong mong kosog dai makakatabang sa saimo ngunyan.
20: Dai mo pagmawoton na an banggi dumatong,
: an panahon na mapapara an mga nasyon.
21: Pag-ingat, dai ka magkiling sa karatan;
: itinao saimo an kasakitan tanganing ilikay ka sa kasalan.
22: An Dios ilinangkaw sa saiyang kapangyarihan;
: siisay na paratukdo an makakaarog saiya?
23: Siisay an nagtalaga para sa saiya kan saiyang dalan,
: o siisay an makakasabi, Guminibo ka nin karatan?
24: Giromdomon mong ilangkaw an saiyang gibo,
: na inawit kan mga tawo.
25: Nahiling iyan kan gabos na tawo;
: pwede tang masdan iyan sa harayo.
26: Dai ta nanggad siya mamimidbidan,
: ni mabibilang an saiyang mga taon.
27: Huli ta siya an minapaitaas kan mga tubig hale sa daga,
: asin ginigibo niya ining mga tagdo nin uran.
28: Pinapabulos niya an uran hale sa mga panganoron,
: asin pinapahugpa sa katawohan.
29: May makakasabot daw kan paglakop kan mga panganoron,
: kan pagdaguldol hale sa kalangitan na saiyang pinag-eerokan?
30: Winawarak niya an saiyang kikilat sa palibot niya,
: alagad danay na madiklom an kairaroman kan dagat.
31: Huli sa mga paaging ini hinuhukoman niya an mga nasyon;
: minatao siya nin labi-labing pagkakan.
32: Pinupugol niya an kikilat,
: asin pinagbobotan kun arin an boot niyang patamaan.
33: An tanog kaiyan iyo an nagpapahayag dapit saiya,
: na anggot na nag-iimon laban sa karatan.