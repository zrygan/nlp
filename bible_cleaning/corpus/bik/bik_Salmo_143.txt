1: Hinanyoga an sakong pamibi, Kagurangnan ;
: dangoga an sakong pakimaherak!
: Simbaga ako huli kan saimong pagkamaimbod asin pagkamatanos.
2: Dai mo paghukoman an sorogoon mo,
: huli ta mayo nin matanos sa atubang mo.
3: Linalamag ako kan sakong kaiwal;
: rinoronot niya an sakuyang buhay.
: Pinapatukaw niya ako sa kadikloman,
: siring sa mga haloy nang nagadan.
4: Kaya pinanluluya an sakong espiritu,
: asin natatakot an puso ko.
5: Ginigiromdom ko an mga aldaw kaidto;
: mga gibo mo hinohorophorop ko;
: iniisip-isip an saimong mga ginibo.
6: Iniitaas ko an mga kamot ko sa pagpamibi saimo;
: siring sa alang na daga, an kalag ko napapaha saimo.
7: Paghumare sa pagsimbag sako, Kagurangnan !
: Pinanluluya an sakuyang espiritu!
: Hare pagtagoa sako an lalawogon mo,
: tibaad makaarog ako sa mga nahulog sa lulubngan.
8: Pagkaaga pagiromdoman sako an danay mong pagkamoot,
: huli ta minasarig ako saimo.
: Itukdo mo sako an dalan na aagihan ko,
: huli ta an sakong kalag iniitaas ko saimo.
9: Ligtasan ako, Kagurangnan , sa sakong mga kaiwal;
: sa sakong pagdulag, ika an sakong pailihan.
10: Tukdoe ako na maotob an saimong kabotan,
: huli ta ika an sakuyang Dios.
: Pangenotan logod ako kan saimong espiritu
: sa dalan na patag asin ligtas.
11: Ligtasan ako, Kagurangnan , huli kan saimong ngaran;
: sa saimong pagkamatanos, agawa ako sa mga kasakitan.
12: Huli kan pagkamoot mo sako, tunawa an sakong mga kaiwal;
: huli ta ako sorogoon mo, gadana an sakong mga kalaban.