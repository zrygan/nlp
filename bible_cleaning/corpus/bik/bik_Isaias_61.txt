1: Nasa sako an espiritu kan Kagurangnan Dios,
: huli ta linahidan niya ako
: sa pagdara kan marahay na bareta sa mga dukha.
: Sinugo niya ako sa pagbolong kan mga nakukulogan an puso,
: sa pagpahayag nin katalingkasan sa mga bihag
: asin sa mga nasa bilanggoan.
2: Sinugo niya ako tanganing ipagrukyaw
: na duminatong na an panahon
: kan pagligtas nin Kagurangnan sa saiyang banwaan,
: asin kan pagkadaog kan saindang mga kaiwal.
: Sinugo niya ako tanganing rangahon an mga nagmomondo,
3: tanganing tawan an mga nagmomondo sa Sion
: nin kaogmahan saka kagayagayahan embes na kamondoan,
: nin sarong awit nin pag-omaw embes na sarong panambitan.
: Makakaagid sinda sa mga kahoy
: na itinanom mismo nin Kagurangnan .
: Gigibohon ninda an tama,
: asin oomawon an Dios huli kan saiyang ginibohan.
4: Papakarhayon ninda an mga syudad na haloy nang nagkararaot.
5: Banwaan ko, paglilingkodan ka nin mga dayuhan.
: An saindong mga hayop, sinda an mag-aataman
: asin sinda an mag-ooma kan saindong daga saka magbabantay kan saindong mga ubasan.
6: Mimidbidon kamo bilang mga padi kan Kagurangnan ,
: an mga sorogoon kan satong Dios.
: Magkikinabang kamo sa kayamanan kan mga nasyon
: asin mag-oorgulyo na iyan sadiri nindo.
7: Tapos na an saindong kasosopgan asin an pagkawara nin onra.
: Mag-eerok kamo sa sadiri nindong daga,
: asin madodoble an saindong kayamanan;
: an saindong kaogmahan magdadanay sagkod lamang.
8: Nagsasabi an Kagurangnan ,
: An hustisya sakong namomotan asin an panghabon saka karatan sakong naoongisan.
: Maimbod kong babalosan an sakong banwaan
: asin magibo ako sainda nin mayong tapos na tipan.
9: Magigin bantog sinda sa tahaw nin mga nasyon;
: an gabos na makahiling sainda makakaaram
: na sinda an banwaan na sakong benendisyonan.
10: Nag-oogma an Jerusalem huli kan ginibo nin Kagurangnan .
: Nakakaagid siya sa sarong nobya na nakagubing nin pangkasal.
: Ginubingan siya nin Dios nin gubing nin kaligtasan saka kapangganahan.
11: Siring na mabuswak saka matalubo an banhi,
: siring man an pagligtas nin Kagurangnan Dios sa saiyang banwaan,
: asin oomawon siya kan gabos na nasyon.