1: Omawon an Kagurangnan !
: Bilog na puso kong papasalamatan an Kagurangnan
: sa katiriponan nin mga matanos.
2: Makangangalas an mga gibo nin Kagurangnan ,
: pinag-aadalan kan gabos na nawiwili kaiyan.
3: An saiyang gibo, pano nin onra asin kamahalan,
: asin an saiyang katanosan magdadanay sagkod pa man.
4: Ipinapagiromdom niya an makangangalas niyang mga gibo;
: maugayon an Kagurangnan asin maheherakon.
5: An mga natatakot saiya tinatawan niya nin pagkakan;
: dai niya nalilingawan an saiyang tipan.
6: Ipinapahiling niya an saiyang kapangyarihan sa saiyang banwaan,
: huli sa pagtao sainda kan daga kan mga dayuhan.
7: Maimbod asin matanos siya sa gabos niyang gibo;
: an gabos niyang pagboot masasarigan,
8: pagboot na magdadanay sagkod pa man,
: ginibo sa kaimbodan asin sa katanosan.
9: Pinatalingkas niya an saiyang banwaan,
: dangan naggibo sainda nin tipan na dai nin kasagkoran.
: Banal asin ginagalangan an saiyang ngaran!
10: An pagkatakot sa Kagurangnan iyo an kapinonan nin kadonongan;
: igwa nin marahay na pakasabot an mga naggigibo kaiyan.
: An saiyang kaomawan magdadanay sagkod pa man!