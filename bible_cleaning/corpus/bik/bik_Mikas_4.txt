1: Sa maabot na mga aldaw,
: an bukid na namumugtakan kan Templo
: iyo an magigin pinakahalangkaw sa gabos,
: mas halangkaw ki sa kabubuldan.
: Dakul na nasyon an madorolok diyan,
2: asin masarabi an saindang namamanwaan,
: Magturukad kita sa bulod nin Kagurangnan ,
: sa Templo kan Dios nin Israel.
: Tanganing matukdoan niya kita kan dapat tang gibohon
: asin maglakaw kita sa saiyang mga dalan.
: An katukdoan nin Kagurangnan naghahale sa Jerusalem;
: nagtataram siya sa saiyang banwaan hale sa Sion.
3: Siya an mahukom sa mga tawo,
: sa mapangyaring mga nasyon harani man o harayo.
: Pupulpogon ninda an saindang mga espada tanganing magin mga arado
: asin an saindang mga garod tanganing magin mga pantakras na kutsilyo.
: Dai na nanggad sinda mag-aandam para sa pakikilaban.
4: Matoninong na mamumuhay an lambang saro
: sa tahaw kan sadiri niyang ubasan saka mga kahoy na higera,
: asin mayo nang magpapatakot saiya.
: An Kagurangnan nin mga hukbo an nanuga kaini.
5: An lambang nasyon nagsasamba saka nagkukuyog kan sadiri nindang dios, alagad sasambahon asin kukuyogon mi an Kagurangnan na samong Dios sagkod lamang.
6: Nagsasabi an Kagurangnan , Maabot an panahon na titiponon ko an mga tawong sakong pinadusahan, an mga nagtios sa pagkatapokan.
7: Pilay na sinda asin harayo sa sadiri nindang daga, alagad magibo ako nin bagong kapinonan sa mga natada, asin magigin sarong dakulang nasyon sinda. Ako an mamamayo sainda sa Bukid nin Sion magpoon sa panahon na iyan asin sagkod pa man.
8: Ika, Jerusalem, iyo an lugar saen an Dios, arog sa sarong pastor sa bantayan, nagmamasid kan saiyang banwaan. Ika iyo man giraray an magigin pangenot na syudad kan kahadean na sadiri mo kaidto.
9: Tano ta nagkukurahaw ka? Tadaw ta nagtitios ka siring sa sarong babaeng nangangaki? Iyan daw huli ta mayo ka nang hade, asin garadan na an saimong mga parahatol?
10: Mamiripit ka sa kulog asin mag-agoro, banwaan nin Jerusalem, arog sa sarong babaeng nangangaki, huli ta kaipuhan bayaan mo an syudad asin mag-erok ka sa kaomahan. Kaipuhan magduman ka sa Babilon, saen ililigtas ka nin Kagurangnan sa saimong mga kaiwal.
11: Dakul na nasyon an nagtiripon tanganing salakayon ka. Nagsasabi sinda, Kaipuhan raoton an Jerusalem! Mahihiling ta an pagkaraot kan syudad na ini!
12: Alagad dai aram kan mga nasyon na ini kun ano an nasa isip nin Kagurangnan . Dai ninda aram na tiniripon sinda tanganing padusahan siring na an trigo tinitipon tanganing ginikon.
13: Nagsasabi an Kagurangnan , Banwaan nin Jerusalem, lakaw asin padusahan mo an saimong mga kaiwal! Gigibohon takang makosog arog sa sarong torong baka na igwang lansang na sungay saka kuku na bronse. Roronoton mo an dakul na nasyon, asin an kayamanan na saindang kinua sa paagi nin dahas idodolot mo sako, an Kagurangnan kan bilog na kinaban.