1: Kamo gabos na matanos, mag-ogma sa Kagurangnan ;
: kamong mga makinuyog-kuyog, omawon nindo siya.
2: Omawon nindo an Kagurangnan sa paagi nin lira,
: awitan siya sa paagi nin may sampolong kwerdas na arpa.
3: Sarong bagong awit awiton nindo saiya,
: tugtogon nin mahusay an arpa, asin kumurahaw sa kaogmahan!
4: Huli ta totoo an mga tataramon nin Kagurangnan ;
: an gabos niyang gibo masasarigan.
5: An Kagurangnan namomoot sa katanosan asin sa hustisya;
: an daga pano kan danay niyang pagkamoot.
6: Sa pagboot nin Kagurangnan , nalalang an kalangitan,
: an aldaw, an bulan asin an mga bitoon huli kan saiyang tataramon.
7: An gabos na dagat tinipon niya sa sarong lugar;
: an mga kaladman linaom niya sa mga sarayan.
8: An bilog na daga matakot sa Kagurangnan ;
: matakot saiya an gabos na nag-eerok sa kinaban!
9: Kan magtaram siya, nahaman an kinaban;
: sa saiyang pagboot, nalalang an gabos.
10: Linalaglag nin Kagurangnan an mukna kan mga nasyon;
: rinaraot niya an mga plano kan mga banwaan.
11: Alagad an saiyang mukna magdadanay sagkod lamang;
: an saiyang mga kaisipan dai nin kataposan.
12: Paladan an nasyon na an Dios iyo an Kagurangnan ,
: an banwaan na saiyang pinili bilang pamana niya.
13: Hale sa langit minadungaw an Kagurangnan ,
: asin hinihiling an gabos na katawohan.
14: Hale sa trono na saiyang natutukawan,
: an gabos na nag-eerok sa daga saiyang minamasdan;
15: siya an kaggibo kan puso ninda gabos,
: asin aram niya an gabos nindang gibo.
16: An hade dai ikinakaligtas kan saiyang makosog na hukbo;
: an soldados, kan saiyang dakulang kosog.
17: An mga kabayong panggera dai malalaoman tanganing manggana;
: dai makakatabang sa pagligtas an kosog ninda.
18: Binabantayan nin Kagurangnan an mga natatakot saiya,
: an mga naglalaom sa danay niyang pagkamoot.
19: Iliniligtas niya sinda sa kagadanan;
: sa panahon nin gutom sinda saiyang binubuhay.
20: An samong kalag naglalaom sa Kagurangnan ;
: siya an samong kalasag asin tabang.
21: Naoogma kami huli saiya;
: nananarig kami sa banal niyang ngaran.
22: Mapasamuya logod an danay mong pagkamoot, Kagurangnan ,
: mantang ika an samong linalaoman.