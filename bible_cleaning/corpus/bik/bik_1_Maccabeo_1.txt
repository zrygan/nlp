1: An kasaysayan na ini nagpopoon kan si Alejandro, na aking lalaki ni Felipe nin Macedonia, nagmartsa hale sa Macedonia tanganing salakayon si Dario, an hade nin Persia saka Media. Pinadakula ni Alejandro an Imperyo nin Grecia kan daogon niya si Dario dangan kuahon an trono kaini.
2: Nakilaban si Alejandro sa dakul na gera, sinakop an pinapusog na mga syudad asin ginadan an mga hade kan rehiyon.
3: Sa pagpadagos niya pasiring sa mga poro kan daga, sinamsaman niya an dakul na nasyon, dangan kan masakop na niya an kinaban, nagin mapalangkaw siya saka mapaabaw-abaw.
4: Nagtipon siya nin sarong makosog na hukbo, kaya nasakop niya an mga nasyon asin an mga pamayo kaini, dangan an lambang saro napiritan na magbayad nin buhis saiya.
57: Kan doseng taon na si Alejandro bilang emperador, naghelang siya asin namatean niya na harani na an saiyang kagadanan. Kaya inapod niya an saiyang mga heneral, ginagalangan na mga tawo, na kasarabay niyang nagdakula, dangan binaranga sa sainda an saiyang imperyo.
8: Pagkagadan niya, an saiyang mga heneral iyo na an mga namayo,
9: asin an lambang saro sainda nagtukaw bilang hade sa sadiri niyang teritoryo. An mga kapagarakian kan mga hadeng ini naghade man nin halawig na panahon, asin nagdara nin dakulang kasakitan sa kinaban.
10: Saro sa mga guminikan sa mga opisyal ni Alejandro iyo an maraot na si Antioco Epifanes, na aking lalaki ni Hadeng Antioco an Ikatolo kan Siria. Si Antioco Epifanes nagin sarong bihag sa Roma bago siya nagin hade nin Siria kan taon 137.
11: Kan panahon na iyan, igwa nin nagtunga sa Israel na sarong grupo nin mga maraot na Judio, na mayo nin paggalang sa Katogonan asin nandagka nin dakul na tawo na mag-iba sainda. Nagsarabi sinda, Makipagtipan kita sa mga pagano, nin huli ta poon kan magsiblag kita sainda, dakul na kasakitan an nag-abot sato.
12: Naoyonan nin dakul na tawo an pahayag nindang ini,
13: asin nagkapira sa sainda an nagduman tolos sa hade dangan naghagad na tugotan sindang magsunod kan kaugalean kan mga pagano.
14: Nagtugdok sinda nin sarong dakulang istadyum sa Jerusalem sosog nanggad sa kaugalean kan mga pagano.
15: Nagpaoperar sinda tanganing mahale an tanda kan pagserkomsisyona sainda. Binayaan ninda an banal na tipan, nagpoon na makiiba sa mga pagano saka naggibo nin gabos na karatan.
16: Kan pusog na an kahadean ni Antioco, nagdesisyon siyang salakayon an Egipto dangan paghadean ini pati na an Siria.
17: Sinalakay niya an Egipto sa paagi nin dakul na barko kaiba an sarong makosog na hukbo, sagkod mga karwahe, mga elepante, asin mga nagbabaklay na mga solados.
18: Kan magsalakay siya, suminibog si Hadeng Tolome nin Egipto, dangan duminulag. Kadakul na soldados ni Hadeng Tolome an nagkagaradan.
19: Nasakop ni Antioco an pinapusog na mga syudad nin Egipto asin sinamsaman niya an bilog na daga.
20: Kan taon 143, pakatapos na masakop an Egipto, nagmartsa si Antioco kaiba an sarong dakulang hukbo pasiring sa daga nin Israel asin sa syudad nin Jerusalem.
21: Sa saiyang kapaabaw-abawan, linaog niya an Templo asin kinua an bulawan na altar, an kandelero patin an gabos na kasangkapan kaini,
22: an lamesa para sa tinapay na idinolot sa Kagurangnan, an mga kalis saka mga mangko, an mga bugtakan nin baga na gibo sa bulawan, an kurtina asin an mga korona. Tinangkas man niya an gabos na bulawan na dekorasyon sa atubangan kan Templo
23: asin dinara an mga plata saka mga bulawan sagkod an mga bagay na mahalaga, pati na an gabos na kayamanan na nasasaray duman.
24: Dangan dinara niya ini gabos sa saiyang nasyon. Ginadan man niya an dakul na tawo asin ipinaghambog niya ini.
25: Nagkaigwa nin dakulang pagmondo sa daga nin Israel.
26: An mga pamayo saka mga lider nag-agrangay sa kamondoan.
: An mga hoben na lalaki saka babae nanruluya.
: Nawara an kagayonan kan samong kababaehan.
27: An lambang nobyo nag-awit nin sarong panambitan,
: asin an lambang nobya mamondong nagtukaw sa laog kan saiyang kwarto.
28: An gabos nyamong namamanwaan napano nin kasosopgan,
: asin an samong daga nagtakig para sainda.
29: Pakalihis nin duwang taon, nagpadara si Antioco nin sarong dakulang hukbo hale sa Misia pasiring sa mga banwa nin Judea. Pakalaog sa Jerusalem kan mga soldados,
30: nagtaram sa mga tawo an saindang pamayo, na nagsagin-sagin na makikipagtipan nin katoninongan; nagtubod saiya an mga tawo asin nadaya sinda. Dangan hidali niyang sinalakay an syudad, sinakop ini asin ginadan an dakul na tawo.
31: Sinamsaman niya an syudad, sinulo asin rinumpag an mga edipisyo saka mga kudal.
32: Dinara niya asin kan saiyang hukbo an mga babae saka an mga aki bilang bihag asin kinurua ninda an mga baka.
33: Dangan si Antioco asin an saiyang hukbo nagtugdok nin haralangkaw na mga kudal asin makokosog na mga tore sa amihan na parte kan Templo, asin ginibo ninda ining sarong bantayan.
34: Binugtakan ninda ini nin traydor na mga Judio bilang mga bantay.
35: Nagdara man sinda duman nin mga armas saka mga kagamitan asin duman sinaray an gabos na sinamsam ninda sa Jerusalem. An bantayan na ini nagin sarong dakulang homa laban sa syudad.
36: An bantayan sarong homa laban sa Templo,
: sarong danay saka maraot na kaiwal nin Israel.
37: Pinabulos kan kaiwal an inosenteng dugo sa palibot kan altar;
: dinigtaan ninda an Banal na Lugar.
38: Sa katakotan nagdurulag an mga taga Jerusalem,
: asin an syudad nagin erokan nin mga dayuhan.
: An Jerusalem nagin dayuhan para sa sadiri niyang mga namamanwaan,
: na napiritan na maghale sa syudad.
39: An saiyang Templo nagin mamondo arog sa kalangtadan;
: an saiyang mga pyesta nagin mga aldaw nin kamondoan,
: an saiyang mga Sabbath nagin kasosopgan,
: an saiyang onra nagin sarong ngingisihan.
40: An kasosopgan niya arog kadakula kan dati niyang kamurawayan,
: asin an saiyang kaogmahan nagin makuring kamondoan.
4143: Dangan nagpaluwas si Antioco nin sarong dekreto sa gabos na nasyon sa saiyang imperyo na nagboboot sainda na bayaan an sadiri nindang mga kaugalean asin magin saro sanang banwaan. An dekretong ini kinuyog kan gabos na pagano siring man kan dakul na mga Israelita. Maogmang inako kan dakul na Israelita an paganong relihiyon kan hade. Nagdolot sinda nin sakripisyo sa mga dios-dios, asin dai na ninda inotob an Sabbath.
44: Nagpadara man nin mga sugo an hade sa Jerusalem asin sa gabos na banwa nin Judea, dara an pagboot na dapat sunodon kan mga tawo an mga kaugalean na dayuhan para sa sainda.
45: Pinagbotan niya sinda na dai magdolot nin mga tinutong na atang sa Templo, mga dolot na pagkakan o mga dolot na arak. Pinagbotan man niya sinda na lapason an mga Sabbath saka mga pyesta.
46: Pinagbotan man sinda na digtaan an Templo asin an mga banal na bagay na yaon duman.
47: Pinagbotan sindang magtugdok nin mga paganong altar saka mga templo dangan magsakripisyo nin mga orig saka mga maating hayop.
48: Ipinangalad sainda an pagserkomsisyon kan saindang mga aking lalaki. Ginibo sindang makauuyam sa paagi kan gabos na bagay na maati saka nakakadigta,
49: tanganing malingawan ninda an Katogonan na itinao nin Kagurangnan ki Moises dangan lapason ninda an mga pagboot kaiyan.
50: Kagadanan an nagin padusa sa kiisay man na dai magsunod sa pagboot kan hade.
51: Ini an nagin pagboot kan hade sa bilog niyang imperyo. Laen pa kaiyan, nagtalaan pa siya nin mga opisyal na mabantay sa mga banwaan, asin pinagbotan niya an lambang banwa sa Judea na magdolot nin mga paganong sakripisyo.
52: Dakul sa mga Judio an andam na nagbaya kan Katogonan asin nagsunod sa mga opisyal. Dinigtaan ninda an daga huli kan saindang mga karatan,
53: asin an maraot nindang mga gawe iyo an nagsubol sa maimbod na mga Israelita na magdulag saka magtago saen man na lugar.
54: Kan ikakinseng aldaw kan bulan nin Kislev kan taon 145, pinatindog ni Hadeng Antioco an Makangingirhat na Katakotan sa altar kan Templo, asin pinatugdok man an mga paganong altar sa mga banwa sa Judea.
55: Mga paganong sakripisyo an idinolot sa atubangan kan mga harong asin sa mga tinampo.
56: An mga libro kan Katogonan na nanumpongan ninda saindang ginirisi saka sinurulo,
57: asin an siisay man na nakuahan nin kopya kan banal na kasuratan o nagkuyog kan Katogonan ginadan sa pagboot kan hade.
58: Bulan-bulan, ginamit kan mga tampalasan na ini an saindang kapangyarihan laban sa mga Israelita na nadakop sa mga banwa.
59: Kan ikabeynte y singkong aldaw kan bulan, an mga tampalasan na ini nagdolot nin mga sakripisyo sa paganong altar na itinugdok sa ibabaw kan altar kan Templo.
60: Sosog sa pagboot kan hade, ginadan an mga ina na nagtugot na serkomsisyonon an saindang mga aki.
61: An mga aking sinerkomsisyon binitay sa liog. Ginadan man an saindang mga pamilya sagkod an mga nagserkomsisyon kan saindang mga aki.
62: Alagad dakul sa mga Israelita an nagsuhay sa pagboot kan hade asin nagsayumang magkakan kan mga maating pagkakan.
63: Pinagmarahay pa nindang magadan ki sa maglapas kan banal na tipan saka magkakan nin maating kakanonasin dakul mananggad sainda an nagadan.
64: Sa kaanggotan, pinasakitan nin Dios an Israel.