1: Mag-oogma an desyerto,
: asin mamumurak an kalangtadan.
2: Maawit saka makurahaw sa kaogmahan an desyerto;
: magigin magayon iyan siring sa mga Bukid nin Lebanon
: asin magigin matubang siring sa kaomahan nin Carmelo saka Sharon.
: Mahihiling kan gabos an kamurawayan nin Kagurangnan ,
: mahihiling ninda an saiyang kadakulaan asin kapangyarihan.
3: Pakosoga an mga kamot na napapagal
: asin an mga tuhod na nagtatakig sa kaluyahan.
4: Tarami an gabos na maluya an boot,
: Magmakosog kamo asin dai matakot!
: Madatong an Dios sa pagligtas saindo,
: sa pagpadusa sa mga kaiwal nindo.
5: Dangan makakahiling an buta
: asin makakadangog an bongog.
6: An pilay malukso dangan masayaw,
: asin an mga pola makurahaw sa kaogmahan.
: An mga burabod nin tubig mabulos pasiring sa desyerto;
7: magigin sarong sapa an mainit na baybay,
: asin mapapano nin mga burabod an mamarang daga.
: Sa dating pinag-eerokan kan lalaw na mga ayam,
: matalubo an mga bariw saka doot sa katiboan.
8: Magkakaigwa nin sarong dalan duman
: na aapodon An Dalan nin Kabanalan.
: Mayo nin parakasala na mag-aagi sa dalan na iyan;
: mayo nin lolong na malagalag sa mga nagsusunod kan dalan na iyan.
9: Dai magkakaigwa nin leon diyan;
: mayo nin mabangis na hayop na maagi sa dalan na iyan.
: An mga ilinigtas nin Kagurangnan
: maglalakaw sa dalan na iyan pasiring sa saindang harong.
10: Magayagaya sindang makakaabot sa Jerusalem,
: na nag-aawit asin nagkukurahaw sa kaogmahan.
: Sagkod pa man magigin maogma sinda,
: sagkod pa man magigin talingkas sinda sa kamondoan asin sa kasakitan.