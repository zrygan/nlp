1: Ronot na an sakong espiritu.
: Tapos na an mga aldaw ko;
: andam na para sako an lulubngan.
2: Minamasdan ko an mapait na pag-olog-olog sako kan gabos.
3: Dai ako nagpuputik, O Dios. Akoa an sakong tataramon.
: Mayo nin mapatotoo sa sakong tinataram.
4: Sinerahan mo an saindang mga isip sa pagsabot,
: kaya dai mo sinda papangganahon.
5: Igwang kasabihan, na an siisay man na nagpapasaluib sa saiyang katood huli sa kwarta,
: magtitios huli kaiyan an saiyang mga aki.
6: Ngunyan ginagamit kan mga tawo an kasabihan na ini laban sako;
: minadigdi sinda dangan linulutaban an sakong lalawogon.
7: Nahaharap na ako huli sa kamondoan;
: an gabos na kabtang kan sakong hawak maniwang na siring sa anino.
8: Minangalas kaini an mga tawong matanos,
: asin kinokondenar ninda ako bilang sarong bakong diosnon na tawo.
9: An mga nagsasabing sinda iginagalang,
: orog na minatubod na sinda matanos.
10: Alagad kun gabos sinda nagdatong dangan nagtindog sa atubangan ko,
: mayo akong makukuang maski saro na madonong sa sainda.
11: Lihis na an sakong mga aldaw; dai naotob an sakong mga plano;
: nawara an sakong paglaom.
12: Alagad an sakong mga katood nagsasabi na an banggi, aldaw;
: na madali nang magliwanag,
: alagad aram kong padagos akong nasa kadikloman.
13: An natatada kong paglaom iyo an kinaban kan mga gadan,
: saen mahigda ako sa pagkatorog sa kadikloman.
14: Aapodon kong ama an lulubngan,
: asin an mga ulod na nagkakakan sako
: aapodon ko na sakong ina saka mga babaeng tugang.
15: Haen kun siring an sakong paglaom?
: Siisay an nakakahiling kaiyan para sako?
16: Dai maiba sako an paglaom
: sa panahon na maghilig ako sa kinaban kan mga gadan.