1: Paladan an tawong may pagmakulog sa mga dukha;
: tinatabangan siya nin Kagurangnan sa aldaw nin kasakitan.
2: Inaampon siya nin Kagurangnan asin pinapadanay an buhay;
: inaapod na paladan digdi sa daga;
: dai siya itinatao sa kapangyarihan nin saiyang kaiwal.
3: Tinatabangan siya nin Kagurangnan kun siya naghehelang
: asin binobolong an gabos niyang kamatean.
4: Nagsabi ako, Kagurangnan , maherak ka sako;
: bolonga ako, huli ta nagkasala ako saimo!
5: Maraot an pinagsasabi kan sakong mga kaiwal dapit sako!
: Nuarin siya magagadan asin nuarin mapapara an saiyang ngaran?
6: Dinadalaw ninda ako, alagad kaputikan an itinataram;
: nagtitipon sinda nin maraot na bareta dapit sako,
: dangan minaluwas asin ibinabalangibog iyan sa gabos na lugar.
7: Naghihiring-hingan manongod sako an gabos na anggot sako,
: iniisip ninda an pinakamaraot para sako.
8: Olay ninda, Grabe an saiyang helang;
: dai na siya makakabangon sa saiyang nahihigdaan.
9: Maski an katood na sakong pinaniwalaan,
: an nagkakan sa kaibahan ko,
: ngunyan nagtumang sa sako.
10: Alagad, Kagurangnan , maherak ka sako!
: Bangona ako, tanganing baloson ko an sakong mga kaiwal.
11: Huli kaini, aram kong nawiwili ka sako,
: kun an mga kaiwal ko dai manggana sako.
12: Tinatabangan mo ako, huli ta ginigibo ko an matanos;
: pinapadanay sa saimong atubang sagkod lamang.
13: Pag-omawon an Kagurangnan , an Dios nin Israel;
: ngunyan asin sagkod pa man!
: Amen! Amen!