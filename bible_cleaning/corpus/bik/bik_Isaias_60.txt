1: Tindog, Jerusalem, asin pagliwanag siring sa aldaw!
: Nagliliwanag sa saimo an kamurawayan nin Kagurangnan !
2: An ibang nasyon matatahoban kan kadikloman,
: alagad maliliwanagan ka kan ilaw nin Kagurangnan ;
: iibahan ka kan liwanag nin saiyang presensya.
3: An mga nasyon madadagka kan saimong liwanag,
: asin an mga hade madadagka kan nagbabanaag na bago mong aldaw.
4: Pangalagkalag sa palibot mo asin hilinga kun ano an nangyayari
: nagtitiripon an saimong banwaan tanganing magpuli!
: Hale sa harayong lugar madatong an saimong mga aking lalaki;
: kikilikon an saimong mga aking babae arog sa pagkilik sa mga aki.
5: Mahihiling mo ini asin mapapano ka nin kaogmahan;
: maglulukso ka sa dakulang kagayagayahan.
: Dadarahon saimo an kayamanan kan mga nasyon;
: an saindang kayamanan madatong hale sa ibong kan dagat.
6: Kadakul na kamelyo an madatong hale sa Midian saka sa Efa.
: Madatong sinda hale sa Sheba, na nagdadara nin bulawan saka insenso.
: Magpapahayag an mga tawo kan marahay na bareta, kun ano an ginibo nin Kagurangnan !
7: An gabos na karnero nin Kedar saka Nebaiot
: dadarahon saimo bilang mga sakripisyo
: asin idodolot sa altar tanganing maogma an Kagurangnan .
: Orog na papamurawayon nin Kagurangnan an saiyang Templo sagkod lamang.
8: Anong mga sakayan ini na naglalayag siring sa mga panganoron,
: arog sa mga salampati na nagpupuli sa saindang harong?
9: An mga sakayan na ini harale sa harayong mga daga;
: nakalunad diyan an banwaan nin Dios.
: May dara sindang plata saka bulawan
: tanganing omawon an ngaran nin Kagurangnan ,
: an banal na Dios nin Israel,
: na nagpamuraway kan saiyang banwaan sa mata kan gabos na nasyon.
10: An Kagurangnan nagsasabi sa Jerusalem,
: Hihirahayon kan mga dayuhan an saimong mga kudal,
: asin maglilingkod saimo an saindang mga hade.
: Sa sakong kaanggotan pinadusahan taka,
: alagad ipapahiling ko ngunyan an sakong pagkawili saka pagkaherak sa saimo.
11: Magigin bukas an saimong mga trangkahan aldaw-banggi,
: tanganing madara saimo kan mga hade nin ibang nasyon
: an saindang mga kayamanan.
12: Alagad rurumpagon an mga nasyon
: na dai naglilingkod saimo.
13: An pinakamarahay na kahoy hale sa kadlagan nin Lebanon,
: an aguho, an hunipero, asin an sipres dadarahon saimo
: tanganing pagayonon an sakong Templo, saka an syudad ko.
14: An mga aking lalaki kan nang-api saimo madaratong
: asin maduruko kan saindang payo sa pagpahiling kan saindang paggalang.
: An gabos na nag-olog-olog saimo magsasamba sa saimong pamitisan.
: Aapodon ka nindang, An Syudad kan Kagurangnan ,
: Sion, an Syudad kan Banal na Dios nin Israel.
15: Kun kaidto pinabayaan ka asin kinaongisan
: patin dai inaagihan nin tawo, alagad ngunyan
: gigibohon takang dakula asin magayon,
: sarong lugar nin kaogmahan sagkod pa man.
16: Mga nasyon saka mga hade an mag-aataman saimo
: siring kan pagpasuso nin sarong ina sa saiyang aki.
: Maaaraman mo na ako, an Kagurangnan , an nagligtas saimo,
: na an mapangyaring Dios nin Israel an nagpatalingkas saimo.
17: Bulawan embes na bronse an dadarahon ko saimo,
: plata saka bronse embes na lansang asin kahoy,
: dangan lansang embes na gapo.
: Dai ka na nanggad aapihon kan saimong mga namamayo;
: papaghadeon ko sinda sa hustisya saka sa katoninongan.
18: Dai na nanggad madadangog an kadahasan;
: an saimong daga dai na nanggad makakanamit nin pagkagaba.
: Ako an magigin kaligtasan asin depensa mo siring sa sarong kudal;
: oomawon mo ako huli ta ako an nagligtas saimo.
19: An aldaw bako na an magigin ilaw mo sa maghapon
: o an bulan an magliliwanag saimo sa bilog na banggi.
: Ako, an Kagurangnan , an saimong magigin liwanag sagkod lamang;
: an liwanag nin sakong kamurawayan iyo an magigin ilaw mo.
20: An kamondoan mo magkakaigwa nin kataposan.
: Ako, an Kagurangnan , an saimong magigin ilaw sagkod lamang,
: na magliliwanag nin mas haloy ki sa aldaw asin bulan.
21: Magigin matanos an saimong namamanwaan,
: asin sasadirihon ninda an daga sagkod lamang.
: Ako an nagtanom sainda, an naggibo sainda,
: tanganing ipahayag ninda an sakong kamurawayan.
22: Maski an pinakasadit saka pinakamapakumbaba sa saimong mga pamilya
: magigin dakula siring sa sarong mapangyaring nasyon.
: Papangyarihon ko ini sa tamang panahon na dai na mahahaloy.
: Ako an Kagurangnan !