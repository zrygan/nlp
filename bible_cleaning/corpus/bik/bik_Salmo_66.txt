1: Omawon nindo an Dios sa kinurahaw nin kaogmahan,
: kamo gabos na banwaan!
2: Mag-awit kamo sa kamurawayan nin saiyang ngaran;
: tawan siya nin mamurawayon na pag-omaw!
3: Sabihan nindo an Dios, Makangangalas an saimong ginibohan!
: Dakula nin marahay an saimong kapangyarihan,
: kaya an saimong mga kaiwal minaduko sa takot sa saimong atubang.
4: An bilog na daga nagsasamba saimo;
: nag-aawit saimo nin mga pag-omaw,
: nag-aawit nin mga pag-omaw sa saimong ngaran.
5: Madya asin hilinga an ginibo nin Dios,
: an makangangalas niyang mga gibo sa tahaw nin katawohan.
6: Ginibo niyang mamarang daga an dagat;
: naglalakaw na inibong an salog kan sakong mga ginikanan.
: Nag-ogma kita duman huli kan ginibo niya.
7: Naghahade siya huli kan saiyang kosog sagkod lamang
: asin an gabos na nasyon saiyang binabantayan
: dai magpaabaw-abaw an mga masombikal.
8: Mag-omaw kamo sa samong Dios, gabos na nasyon;
: madangog logod an tingog kan saindong pag-omaw,
9: sa saiya na padagos satong nagbubuhay
: asin dai nagtutugot na kita magadan.
10: Kami saimong binabalo, O Dios;
: siring na sa kalayo an plata binabalo,
: siring man an ginigibo mo samo.
11: Itinugot mong mahulog kami sa siod
: asin pinapasan mo kami nin magabat.
12: Pinatimaktimakan mo kami sa samong mga kaiwal;
: nag-agi kami sa kalayo asin baha,
: alagad ngunyan dinara mo kami sa sarong kahiwasan.
13: Sa saimong harong madara ako nin mga tinutong na atang;
: mga panuga ko saimo sakong ootobon.
14: Itatao ko saimo an ipinanuga ko
: kan ako nasa kasakitan.
15: Madolot ako saimo nin karnerong tututongon sa altar;
: masakripisyo ako nin mga torilyong baka saka kanding,
: asin an aso kaini maitaas sa kalangitan.
16: Madya asin pagdangog, kamo gabos na may pagkatakot sa Dios,
: asin sasabihan ko kamo kan ginibo niya sako.
17: Makosog akong nag-agrangay sa saiya,
: asin inomaw siya kan sakong dila.
18: Kun rinimpos ko sana sa puso an sakong mga kasalan,
: dai kutana ako dinangog nin Kagurangnan .
19: Alagad totoong an Dios naghinanyog,
: pamibi ko saiyang dinangog.
20: Pag-omawon an Dios,
: huli ta dai niya isinikwal an sakong pagngayo-ngayo
: o hinale an danay niyang pagkamoot sako.