1: Nanuga ako na dai nanggad ako mahiling na may karigsokan sa sarong daraga.
2: Ano an sakong magigin kahirasan hale sa Dios na nasa kaitaasan,
: asin ano an sakong pamana sa Makakamhan?
3: Bakong minaabot an kapahamakan sa mga bakong matanos,
: asin an kasakitan sa mga paragibo nin karatan?
4: Bakong hinihiling niya an sakong mga dalan,
: asin binibilang an sakong mga lakad?
5: Minasumpa ako na dai ako nagin maraot
: asin mayo akong dinaya.
6: Timbangon logod ako sa bakong madayang timbangan,
: asin maaraman logod nin Dios na mayo ako nin kasalan!
7: Kun nagsuhay ako sa tamang dalan o nagpadagka sa karatan,
: kun nadigtaan an sakong kamot nin kasalan,
8: magkararaot logod an sakong mga inani
: o kakanon logod nin iba an bunga kan sakong tinanom.
9: Kun an sakong puso nadagka sa sarong babae,
: asin naghipa ako sa pintoan kan sakong kataed;
10: magluto logod an sakong agom para sa ibang lalaki,
: asin makidorog logod siya sa iba.
11: Huli ta iyan sarong makaoongis na karatan,
: sarong kasalan na dapat padusahan kan mga hukom;
12: iyan garo kalayong nanghahalon sagkod sa Abaddon,
: na masulo kan gabos kong nasasadirihan.
13: Kun dai ko minidbid an deretso kan sakong sorogoon na babae o lalaki,
: kan magreklamo sinda laban sako,
14: ano an magigibo ko kun maghukom na an Dios?
: Kun siya magsiyasat, ano an isisimbag ko saiya?
15: Bakong an Dios na naglalang sako iyo man an naglalang sa sakong sorogoon?
: Bakong saro sana an naglalang samong duwa?
16: Dai ako nagsayuma na tabangan an dukha;
: dai ako nagtugot na mamuhay sa kasakitan an mga babaeng balo
17: ni pinabayaan na magutom an mga ilo mantang nagkakan ako.
18: Inataman ko sinda sa bilog kong pagkabuhay.
19: Kun nakakanumpong ako nin sarong nangangaipo
: na dai nakakabakal nin gubing,
20: tinatawan ko siya nin gubing na gibo sa lana,
: na gikan sa sadiri kong mga karnero.
: Dangan inoomaw niya ako sa bilog niyang puso.
21: Kun may dinaya akong sarong ilo,
: ta nahiling kong sa paaging ini manggagana ako sa husgado,
22: matanggal logod sa sakong mga abaga an sakuyang mga takyag,
: asin mabari logod an sakuyang takyag sa may ngalo-ngaloan.
23: Huli ta natatakot ako sa padusa nin Dios,
: dai ko nanggad magigibo an siring.
24: Kun nagsarig ako sa bulawan
: o naglaom ako sa pinong bulawan;
25: kun nag-orgulyo ako huli ta dakul an sakong kayamanan
: o huli ta dakul an natipon kan sakong kamot;
26: kun nagsamba ako sa aldaw kan iyan nagsirang,
: o sa bulan na naghihiro sa kagayonan,
27: asin hilom na nadagka an sakong puso,
: patin hinadokan ko an sakong kamot sa pagtaong galang sa mga iyan;
28: ini man sarong kasalan na dapat padusahan kan mga hukom,
: huli ta dai ako nagin maimbod sa Dios na nasa kaitaasan.
29: Dai ako naogma kan magtios an sakong mga kaiwal,
: ni nagngisi kan sinda napahamak;
30: dai ako nagkasala huli ta dai ko hinagad na magadan sinda.
31: Naaaraman kan sakong mga trabahador
: na danay kong pinapasakat sa sakong harong an mga dayuhan.
32: Inalok ko an parabyahe na magdagos sa sakong harong;
: dai ko sinda pinatorog sa mga tinampo.
33: Hiningowa kan ibang tawo na itago an saindang mga kasalan,
: alagad dai ko ginibo iyan.
34: Dai ako natakot sa anoman na sasabihon kan mga tawo;
: dai ako nag-alo, ni nag-ontok sa laog kan harong
: huli ta natakot ako kan saindang pag-olog-olog.
35: Igwa man logod nin magdangog sako!
: Minasumpa ako na totoo gabos an itinaram ko.
: Simbagon logod ako kan Makakamhan na Dios!
: Kun yaon kuta an sumbong laban sako
: na sinurat kan sakong kaiwal,
36: may orgulyong dadarahon ko iyan sa sakong abaga;
: ibubugtak ko iyan sa sakong payo na garo sarong korona.
37: Sasambiton ko sa Dios an gabos kong gibo,
: asin dai ako masosopog na mag-atubang saiya.
38: Kun hinabonan an daga na sakong inooma
: asin inagaw ko iyan sa tunay na kagsadiri
39: kun sakong kinakan an bunga kan tanom na nagtalubo diyan
: alagad ginutom ko an mga paraoma na nagtanom kaiyan
40: kun siring, magtalubo logod an mga tonok embes na mga trigo,
: asin an mga doot embes na mga sebada.
: Digdi natapos an mga tataramon ni Job.