1: An Dios satong pailihan asin kosog,
: danay na andam sa pagtabang sa panahon nin kasakitan.
2: Kaya dai kita matatakot maski maliwat an daga,
: maski mahulog sa irarom kan dagat an kabukidan;
3: maski maghagubohob asin magsubo an katubigan,
: asin matanyog an mga bukid huli kan karibokan.
4: Igwa nin sarong salog na nagpapaogma sa syudad nin Dios,
: sa banal na harong kan Kahorohalangkawe.
5: An Dios yaon duman sa syudad, dai iyan matatanyog;
: amay siyang maabot sa pagtabang kan syudad.
6: Nagkakatarakot an mga nasyon, nagtatarakig an mga kahadean;
: nagdadaguldol an Dios asin natutunaw an daga.
7: An Makakamhan na Kagurangnan kaibahan nyato;
: satong pailihan an Dios ni Jacob.
8: Madya asin hilinga an ginibo nin Kagurangnan .
: Hilinga an makangangalas na mga bagay na ginibo niya sa kinaban.
9: Pinapaontok niya an mga gera sa bilog na kinaban;
: binabari niya an mga pana, pinuputol an mga garod,
: asin sinusulo niya an mga kalasag.
10: Minataram siya, Magtoninong kamo, asin midbidon nindo na ako iyo an Dios;
: pinakahalangkaw sa tahaw nin mga nasyon,
: pinakahalangkaw sa bilog na kinaban.
11: Nasa sato an Makakamhan na Kagurangnan ;
: an Dios ni Jacob an satong pailihan.