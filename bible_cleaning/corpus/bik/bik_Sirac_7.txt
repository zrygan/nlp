12: Kun dai ka maggibo nin sala, mayong maraot na maabot saimo.
3: Dai mo pag-aradohon an daga tanganing tanoman kan banhi nin inhustisya ta tibaad mag-ani ka nin labi pa sa linalaom mo.
4: Dai mo paghagadon sa Kagurangnan an pinakahalangkaw na katongdan ni an tukawan nin kaomawan sa hade.
5: Dai mo ipagpirit sa Kagurangnan an saimong katanosan o ipagpahiling an saimong kadonongan sa atubang kan hade.
6: Dai ka mag-ambisyon na magin sarong hukom, ta tibaad dai mo mahale an karatan, o tibaad palaenon mo an sarong dakulang tawo; mararaot kaiyan an saimong dangog.
7: Dai ka maggibo nin krimen laban sa mga tawo, asin hare paghalea an saimong onra sa tahaw kan saimong mga kahimanwa.
8: Dai mo na pag-uliton an parehong kasalan. Tama na an padusa na napasaimo sa enot mong pagkasala.
9: Dai ka maghona na bibilangon kan Kahorohalangkaweng Dios an dakul na regalong itinao mo, kun kaya aakoon man niya an anoman na dolot na itao mo.
10: Dai ka mag-ontok sa pagpamibi, asin dai ka magpabaya sa pagtao nin limos sa mga dukha.
11: Dai mo pagngisihan an sarong tawong napasopog. An Kagurangnan iyo an minapaibaba sa sarong tawo, alagad siya man giraray an minapalangkaw sa tawong iyan.
12: Dai ka mag-isip nin kaputikan na ioosip mo dapit sa saimong mga katood.
13: Dai ka nanggad magputik. Mayong karahayan na makukua diyan.
14: Sa katiriponan kan mga gurang, dai ka magparataram kan mayo nin halaga. Dai ka man magparaulit-ulit kun namimibi ka.
15: Dai ka maongis sa magabat na trabaho o sa pag-oma; an Kahorohalangkawe an nagtao sato kan mga iyan.
16: Dai ka mag-apil sa katiriponan nin mga parakasala; giromdoma na madatong nanggad an padusa nin Kagurangnan.
17: Magin mapakumbaba ka, huli ta an pagkalapa sa kagadanan iyo an naghahalat sa sato gabos.
18: Dai mo ipagpasaluib an saimong katood huli sana sa kwarta. Dai mo ipagpasaluib an sarong tunay na katood maski pa an gabos na bulawan sa kinaban an karibay kaiyan.
19: Hare pagpalihisa an oportunidad na makaagom ka nin sarong madonong saka marahay na babae. An maugayon na agom mahalaga pa ki sa bulawan.
20: Dai mo pag-abusohon an sarong sorogoon na naggigibo sa kaimbodan kan saiyang trabaho, o an sarong nagpapatandan na marahay an pagtrabaho para saimo.
21: Kamotan mo an sarong madonong na sorogoon siring kan pagkamoot mo sa saimo man sana, asin dai mo ipagsayuma saiya an saiyang katalingkasan.
22: Atamana nin marahay an anoman na hayop na sadiri mo. Kun pinagkakwartahan mo sinda, dai mo ipagpabakal.
23: Kun igwa ka nin mga aking lalaki, tukdoan mo sinda. Tukdoan mo sinda kan pagpupugol sa sadiri mantang mga aki pa sinda.
24: Kun igwa ka nin mga aking babae, padanaya sindang mabini; dai ka magpahiling nin sobrang pagpadaba.
25: Kun ipaagom mo na an saimong aking babae, natapos mo na an sarong dakulang trabaho, alagad itao mo siya sa sarong lalaking may pakasabot.
26: Kun igwa ka nin marahay na agom, dai mo siya pagsuhayan, alagad dai mo ipagdusay an saimong sadiri sa sarong dai mo namomotan.
27: Galangan mo an saimong ama sa bilog mong puso, asin dai mo nanggad paglingawan an pagtios kan saimong ina kan ika ipinangaki niya.
28: Giromdoma na utang mo an saimong buhay sa sainda. Paano mo mababayadan an gabos na ginibo ninda para saimo?
29: Matakot ka sa Kagurangnan sa bilog mong puso, asin galangan mo an saiyang mga padi.
30: Kamotan mo an saimong Kaglalang sa bilog mong kosog, asin dai mo ipagsikwal an saiyang mga ministro.
31: Matakot ka sa Kagurangnan asin galangan mo an mga padi. Itao mo sa sainda an ipinagboot saimong dapat mong itao: an enot na inani, an dolot para sa kasalan, an abaga kan hayop na isinakripisyoan gabos na hinahagad na sakripisyo saka dolot.
32: Tabangan mo an mga dukha, asin itatao nin Kagurangnan saimo an kapanoan nin bendisyon.
33: Magin matinao ka sa lambang nabubuhay, asin magin maugay ka sa paggiromdom sa mga gadan na.
34: Makidamay ka sa mga nawaraan kan mahal ninda sa buhay, asin makiiba ka sa pagmondo ninda.
35: Dai ka magduwa-duwa sa pagsongko sa naghehelang, huli ta sa siring na mga gibo mamomotan ka.
36: Sa gabos mong gibo, giromdoma na madatong an aldaw na ika magagadan. Mantang nagigiromdoman mo ini, dai ka nanggad magkakasala.