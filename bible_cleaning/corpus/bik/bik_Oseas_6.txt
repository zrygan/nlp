1: Nagsasabi an mga tawo, Magbaralik na kita sa Kagurangnan ! Kinukulogan niya kita, alagad papaomayan niya kita; linugad niya kita, alagad bubugkoson niya an satong mga lugad.
2: Pakalihis nin duwa o tolong aldaw, bubuhayon niya giraray kita asin mamumuhay kita sa saiyang atubang.
3: Hingowahon tang mamidbidan an Kagurangnan . Madolok nanggad siya sato siring na an bagong aldaw minasirang, siring na an uran minabaribi kan daga.
4: Alagad nagsasabi an Kagurangnan , Ano an gigibohon ko saimo Israel? Ano an gigibohon ko saimo Juda? Hidali sanang nawawara an saindong pagkamoot sako arog kan alopoop sa pagkaaga; nakakaagid iyan sa ambon na nawawara amay pa an aldaw.
5: Iyan an dahelan kun tadaw ta sinugo ko an sakong mga propeta sa saindo dara an sakong mensahe nin paghukom saka pagrumpag. Maliwanag asin malinaw an mawot ko saindo
6: Mawot ko an danay nindong pagkamoot, bakong an isinasakripisyo nindong mga hayop. Mas boot ko pang mamidbidan ako kan sakong banwaan ki sa magtutong sinda nin mga atang para sako.
7: Alagad pakalaog ninda sa daga duman sa Adan, linapas tolos ninda an tipan.
8: An Gilead sarong syudad na pano nin maraot na tawo saka mga paragadan.
9: An mga padi garo sarong grupo nin mga parahabon na naghihipa sa pagsalakay sa sarong tawo. Maski sa dalan pasiring sa banal na lugar sa Shekem, nanggagadan sinda; tuyo nindang ginibo an mga karatan na ini!
10: May nahiling akong mangirhat na bagay sa Israel; dinigtaan kan sakong banwaan an saindang sadiri huli sa pagsamba sa mga dios-dios.
11: Asin kamo man, banwaan nin Juda, itinalaan ko na man an panahon tanganing padusahan kamo huli kan saindong ginigibo.