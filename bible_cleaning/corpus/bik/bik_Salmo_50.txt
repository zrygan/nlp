1: An Makakamhan na Dios, an Kagurangnan , nagtataram;
: inaapod niya an bilog na daga magpoon sa sirangan sagkod sa solnopan.
2: An Dios nagliliwanag hale sa Sion,
: an syudad na tunay na ladawan nin kagayonan.
3: Nagdadangadang an samong Dios, dai nag-aalo;
: sa atubangan niya, nanghahalon na kalayo;
: sa palibot niya, sarong makosog na bagyo.
4: Inaapod niya an langit asin an daga bilang mga saksi
: sa gigibohon niyang paghukom kan saiyang banwaan.
5: Nagtaram siya, Daraha nindo sako an maimbod kong banwaan,
: na nakipagtipan sako huli sa pagdolot nin atang.
6: Ibinabalangibog nin kalangitan an pagkamatanos nin Dios,
: huli ta siya iyo an hukom.
7: Banwaan ko, pagdangog ta ako mataram;
: magsasaksi ako tumang saimo, Israel.
: Ako an Dios, an saimong Dios.
8: Dai taka tinutuyaw huli kan saimong mga sakripisyo,
: asin mga tinutong na atang na danay mong dinadara sako.
9: Dai ako maako nin mga torong baka hale sa saimong harong,
: o mga lalaking kanding hale sa saimong mga hayop;
10: huli ta sadiri ko an gabos na hayop sa kadlagan,
: an mga baka sa rinibong kabubuldan.
11: Midbid ko an gabos na gamgam sa kalangitan,
: asin sadiri ko an gabos na may buhay sa kaomahan.
12: Kun ako nagugutom, dai ako mataram saimo,
: huli ta an daga asin an gabos na yaon diyan sadiri ko.
13: Kinakakan ko daw an karne nin mga baka?
: Iniinom ko daw an dugo nin mga kanding?
14: Atang nin pasalamat idolot mo sa Dios,
: asin otoba an saimong mga panuga sa Kahorohalangkawe.
15: Apodon mo ako sa aldaw nin kasakitan;
: ililigtas taka asin oomawon mo ako.
16: Alagad tinataraman nin Dios an tampalasan,
: Ano an deretso mo sa pag-ulit-ulit kan sakong mga togon,
: sa pagsambit kan sakong tipan?
17: Habo kang sagweon;
: tinalikodan mo an mga pagboot ko.
18: Nagigin katood ka kan lambang mahabon na saimong nahihiling
: asin nakikiiba ka sa mga paradorog nin may agom.
19: Danay kang andam sa pagtaram nin karatan;
: daing duwa-duwa kang nagsasabi nin kaputikan.
20: Andam ka sa pagsaksi tumang sa saimong mga tugang,
: asin sa paghanap nin sala sa sainda.
21: An gabos na ini ginibo mo, asin ako nag-alo,
: kaya naghona kang arog ako saimo.
: Alagad sinagwe taka ngunyan
: asin ipinaliwanag an bagay na ini saimo.
22: Tandaan mo ini, ika na nalingaw sako,
: ta tibaad gadanon taka,
: asin mayo nin siisay man na maligtas saimo.
23: An nagdadara nin atang nin pasasalamat
: nagtatao sako nin kaomawan;
: asin sa mga naglalakaw sa dalan nin katanosan, ipapahiling ko an sakong kaligtasan!