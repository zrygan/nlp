1: Sa saimo sana, Kagurangnan , sa saimo sana,
: asin bakong sa samo, dapat itao an kamurawayan
: huli kan danay mong pagkamoot asin pagkamaimbod.
2: Tadaw ta nagsasabi an mga nasyon,
: Haen an saindong Dios?
3: An samong Dios yaon sa kalangitan,
: ginigibo niya an anoman na saiyang magustohan.
4: An mga dios-dios ninda plata asin bulawan;
: gibo kan mga kamot nin katawohan.
5: Igwang mga ngoso, alagad dai nakakataram;
: igwang mga mata, alagad dai nakakamaan.
6: Igwang mga talinga, alagad dai nakakadangog;
: igwang mga dungo, alagad dai nakakaparong.
7: Igwang mga kamot, alagad dai nakakamate;
: igwang mga bitis, alagad dai nakakalakaw;
: mayong tingog na minaluwas sa saindang halonan.
8: An naggibo sainda arog man sainda;
: siring man an gabos na minasarig sainda.
9: Banwaan nin Israel, magsarig ka sa Kagurangnan !
: Siya an saimong tabang asin kalasag.
10: Mga padi nin Dios, magsarig kamo sa Kagurangnan .
: Siya an saindong tabang asin kalasag.
11: Kamo na may pagkatakot sa Kagurangnan ,
: magsarig kamo saiya.
: Siya an saindong tabang asin kalasag.
12: Ginigiromdom niya kita asin bebendisyonan;
: bebendisyonan niya an banwaan nin Israel,
: bebendisyonan niya an gabos na padi nin Dios.
13: Bebendisyonan niya an may pagkatakot saiya,
: sadit man o dakula.
14: Padakulon logod kamo nin Kagurangnan ,
: kamo asin an saindong mga kapagarakian!
15: Bendisyonan logod kamo nin Kagurangnan ,
: na naggibo kan langit asin kan daga!
16: An langit sadiri nin Kagurangnan ,
: alagad an daga itinao niya sa katawohan.
17: An mga gadan dai nag-oomaw sa Kagurangnan ,
: ni an mga yaon na sa lulubngan.
18: Alagad kita, na mga buhay, mag-oomaw sa Kagurangnan ,
: ngunyan asin sa panahon na daing kataposan.
: Omawon an Kagurangnan !