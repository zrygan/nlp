1: Dai ka mahadit huli kan tampalasan;
: dai ka maara sa mga naggigibo nin karatan.
2: Arog kan doot, tolos sindang mapapara;
: maluluyos sinda arog sa mga tinanom.
3: Magsarig ka sa Kagurangnan asin maggibo nin matanos;
: tanganing mag-erok ka sa daga, asin magin ligtas.
4: Hanapa an saimong kaogmahan sa Kagurangnan ,
: asin itatao niya saimo an minamawot nin saimong puso.
5: Idusay mo an saimong sadiri sa Kagurangnan ;
: magsarig saiya, asin ika saiyang tatabangan.
6: Papaliwanagon niya an saimong katanosan
: arog kan liwanag sa kaodtohan nin aldaw.
7: Magtoninong ka asin maghalat sa Kagurangnan ;
: dai ka mapurisaw kan mga maginhawa an buhay,
: sa mga tawong nangyayari an mawot na karatan.
8: Likayan mo an kahaditan
: o an kaanggotan;
: nagdadara iyan nin kasakitan.
9: An daga masasadirihan kan mga nagsasarig sa Kagurangnan ;
: alagad an mga maraot papahaleon duman.
10: Dai mahahaloy mapapara an maraot;
: maski hanapon mo siya sa saiyang lugar, mayo siya duman;
11: alagad an daga masasadirihan kan mahuyo;
: mamumuhay siya sa kauswagan asin katoninongan.
12: An tampalasan magmamawot nin maraot tumang sa matanos;
: pinaparagot niya an ngipon tumang saiya.
13: Alagad nginingisihan nin Kagurangnan an mga maraot na tawo,
: huli ta aram niyang madali na sindang magadan.
14: Hinuhugkot kan tampalasan an saindang mga espada asin binibingat an saindang mga pana,
: tanganing gadanon an mga dukha asin daing sukat;
: tanganing gadanon an mga naggigibo nin matanos.
15: Alagad magagadan sinda sa sainda man sanang espada,
: asin magkakabarari an saindang mga pana.
16: Orog na mahalaga an kadikit na sadiri nin matanos,
: ki sa kayamanan nin dakul na maraot;
17: huli ta hahaleon nin Kagurangnan an kosog kan mga maraot,
: alagad iingatan niya an mga matanos.
18: Aram nin Kagurangnan an mga aldaw kan mga mayo nin sala;
: sagkod pa man dai mawawara an saindang pamana.
19: Dai sinda magtitios sa panahon nin kasakitan;
: sa panahon nin gutom igwa sinda nin pagkakan.
20: Alagad an mga maraot magagadan;
: mapapara arog sa mga burak sa kaawagan an mga kaiwal nin Kagurangnan ;
: siring sa aso, mawawara sinda.
21: Minautang an maraot na tawo asin dai na minabayad,
: alagad maugayon an matanos asin matinao.
22: An mga benendisyonan nin Kagurangnan an makakasadiri kan daga,
: alagad an saiyang mga minaldisyon magkakagaradan.
23: An tawo pinapangenotan nin Kagurangnan sa saiyang paglakaw;
: asin inaataman niya an saiyang nawiwilihan.
24: Kun siya matumba, dai siya mahahaloy diyan,
: huli ta babangonon siya nin Kagurangnan .
25: Aki pa ako kaidto, asin ngunyan gurang na;
: alagad dai ko pa nahiling na pinabayaan nin Kagurangnan an matanos na tawo
: o na an saiyang mga aki nakilimos nin tinapay.
26: Sa gabos na panahon siya nagtatao asin nagpapasubli sa ibang tawo,
: asin nagigin mga bendisyon an saiyang mga aki.
27: Talikodan an karatan asin maggibo nin karahayan,
: tanganing padagos na mag-erok sa daga an saindong kapagarakian.
28: Namomotan nin Kagurangnan an katanosan;
: dai niya papabayaan an saiyang mga banal.
: Aatamanon niya sinda sagkod lamang,
: alagad papahaleon sa daga an mga aki kan tampalasan.
29: Masasadirihan kan mga matanos an daga
: asin mag-eerok sinda duman sagkod lamang.
30: An ngoso nin matanos nagtataram nin kadonongan,
: asin an saiyang dila nagsasabi nin katanosan.
31: An togon nin saiyang Dios yaon sa saiyang puso;
: dai siya nadadalinas sa saiyang paglakaw.
32: Minamasdan kan maraot an tawong matanos asin hinihingowang magadan;
33: alagad dai siya papabayaan nin Kagurangnan sa kapangyarihan nin saiyang kaiwal;
: o tugotan siyang masilotan kun darahon sa hukoman.
34: Maglaom sa Kagurangnan , asin kuyoga an saiyang kabotan;
: ilalangkaw ka niya huli sa pagtao saimo kan daga,
: asin mahihiling mo an pagkaronot kan tampalasan.
35: Nakahiling ako nin maraot na tawo na sarong tirano;
: luminangkaw siya siring sa sedro nin Lebanon.
36: Nag-agi ako giraray, asin mayo na siya duman;
: hinanap ko siya, alagad dai ko siya nakua.
37: Masdan mo an marahay na tawo, asin hilinga an matanos;
: an matoninong na tawo igwa nin kapagarakian.
38: Alagad nagagadan an gabos na makasalan,
: asin nawawara an saindang kapagarakian.
39: Hale sa Kagurangnan an kaligtasan nin mga matanos;
: siya an saindang pailihan sa panahon nin kasakitan.
40: Tinatabangan niya sinda asin iliniligtas;
: iliniligtas niya sa mga maraot na tawo,
: huli ta saiya sinda minapaili.