1: Ligtasan ako sa sakuyang mga kaiwal, O Dios ko;
: ingati ako sa mga minasalakay sako.
2: Agawa ako sa mga paragibo nin karatan;
: ligtasan ako sa mga paragadan.
3: Naghihipa sinda sa paggadan sako;
: mariringis na tawo nagtitiripon tumang sako.
: Maski dai man ako nin kasalan o karatan,
4: ni anoman na sala, Kagurangnan ,
: nagdadalagan sinda asin nag-aandam.
: Magbangon ka, Kagurangnan , madya sa pagtabang sako asin hilinga,
5: O Dios nin mga hukbo, O Dios nin Israel.
: Bumangon ka sa pagpadusa sa mga banwaan,
: dai ka maherak sa kiisay, man na parapasaluib.
6: Barubanggi minabalik sinda
: garong mga ayam na minaungal mantang naglilibot sa syudad.
7: Hilinga kun paano sinda minakurahaw;
: an saindang dila garo mga espada sa saindang ngoso;
: naghohona sindang mayo nin nakakadangog.
8: Alagad pinagngingisihan mo sinda, Kagurangnan ,
: tinutuya-tuya mo an mga banwaan.
9: O sakong kosog, ika sakong oomawon;
: huli ta ika, O Dios, an sakong pailihan.
10: Huli kan danay na pagkamoot nin Dios, ako saiyang raranihan;
: tutugotan niyang mahiling ko an pagkadaog kan mga kaiwal.
11: Dai mo sinda paggadanon, ta tibaad malingaw an sakuyang banwaan;
: iwarak asin rumpagon mo sinda kan saimong kapangyarihan.
: O Kagurangnan , samuyang kalasag!
12: Huli kan kasalan sa saindang mga ngoso, kan mga tataramon na gabos maraot,
: madakop logod sinda sa saindang kapaabaw-abawan.
: Huli kan saindang mga pagmaldisyon saka pagputik,
13: tunawon mo sinda sa saimong kaanggotan,
: tunawon mo sagkod na sinda mapara,
: tanganing masabotan kan mga tawo na an Dios naghahade sa Israel,
: sagkod sa mga poro nin daga.
14: Barubanggi minabalik sinda
: garong mga ayam na minaungal mantang naglilibot sa syudad.
15: Naglilibot sa paghanap nin pagkakan,
: minangurob-ngurob kun nakukulangan.
16: Alagad aawiton ko an saimong kosog;
: sa pagkaaga aawiton ko an danay mong pagkamoot sa makosog na tingog.
: Huli ta ika nagin sarong bantayan para sako,
: sarong pailihan sa panahon nin sakong kasakitan.
17: O sakong kosog, aawitan taka nin mga kaomawan,
: huli ta ika, O Dios, an sakuyang bantayan,
: an Dios na nagpahiling sako nin danay na pagkamoot.