1: Paladan an mga tawong an buhay mayo nin karatan,
: na naglalakaw sosog sa katogonan nin Kagurangnan .
2: Paladan an mga tawong nag-ootob kan saiyang mga kabotan,
: na nagkukuyog sa saiya sa bilog nindang puso.
3: Dai sinda naggigibo nin sala;
: naglalakaw sinda sa mga dalan nin Kagurangnan .
4: Itinao mo samo an saimong mga togon Kagurangnan ,
: asin pinagbotan na maimbod nyamong kuyogon iyan.
5: Linalaom ko na magigin maimbod ako
: sa pag-otob kan saimong mga katukdoan!
6: Kaya ngapit dai ako mapapasopog,
: huli ta inootob ko an gabos mong kabotan.
7: Oomawon taka na may malinig na puso,
: mantang inaadalan ko an matanos mong paghukom.
8: Kukuyogon ko an saimong mga katogonan;
: dai mo nanggad ako pagpabayaan!
9: Ano an gigibohon nin sarong hoben na lalaki tanganing danay na malinig an saiyang dalan?
: Sa paagi nin pagkuyog kan saimong mga katogonan.
10: Sa bilog kong puso hinahanap taka;
: dai man logod ako makasuhay sa saimong mga togon.
11: Rinirimpos ko sa sakong puso an saimong tataramon,
: tanganing dai ako magkasala tumang saimo.
12: Inoomaw taka, O Kagurangnan ;
: tukdoan sako an saimong mga kabotan.
13: Sa makosog na tingog sakong ipapahayag
: an gabos mong togon.
14: Ikinakaogma kong kuyogon an saimong mga kabotan,
: orog pa ki sa gabos na yaman.
15: Hohorophoropon ko an saimong mga togon;
: iisip-isipon ko an saimong mga dalan.
16: Ikinakaogma ko an saimong mga katogonan;
: dai ko lilingawan an saimong mga kabotan.
17: Magin marahay ka sako, na saimong sorogoon,
: tanganing mabuhay ako asin magkuyog kan saimong tataramon.
18: Buksan mo an sakong mga mata, tanganing mahiling ko
: an mga makangangalas na katotoohan sa saimong katogonan.
19: Halipot sana an buhay ko digdi sa kinaban;
: hare sako pagtagoa an saimong mga kabotan.
20: An sakong puso pano nin kapungawan
: para sa saimong mga pagboot sa gabos na panahon.
21: Saimong tinutuyaw an mga mapaabaw-abaw, mga isinumpa,
: na naglalapas kan saimong mga pagboot.
22: Halea sako an saindang mga pag-olog-olog saka pagtuyatuya,
: huli ta inotob ko an saimong mga togon.
23: Dawa magturuparan an mga prinsipe asin mag-orolay tumang sako,
: aadalan ko an saimong mga katukdoan.
24: Kaogmahan ko an saimong mga katukdoan;
: sinda an sakong mga parahatol.
25: Sa pagkadaog, natumba ako sa alpog;
: pakosoga ako siring sa panuga mo.
26: Kan ikinumpisal ko an sakong mga gibo, sinimbag mo ako;
: tukdoan sako an saimong mga pagboot.
27: Tabangi akong masabotan an saimong katogonan,
: asin hohorophoropon ko an mga makangangalas mong gibo.
28: Nagtatangis ako sa kamondoan;
: pakosoga ako siring sa saimong panuga.
29: Likayan ako sa salang dalan,
: asin sa saimong pagkamaugayon tukdoe ako kan saimong katogonan.
30: Pinili ko an dalan nin kaimbodan;
: an saimong mga kabotan ibinugtak ko sa sakong atubang.
31: Sinunod ko an saimong mga katukdoan, Kagurangnan ;
: hare ako pagbugtakan sa kasosopgan.
32: Bulahos kong kukuyogon an saimong mga kabotan,
: huli ta tatawan mo ako nin orog na kadonongan.
33: Tukdoan sako, Kagurangnan , an kahulogan kan saimong mga katogonan,
: asin ootobon ko iyan sagkod sa kataposan.
34: Tawe ako nin pakasabot, tanganing maotob ko an saimong katogonan
: asin maotob ko iyan sa bilog kong puso.
35: Giboha akong makinuyog-kuyog sa saimong mga kabotan,
: huli ta yaon diyan an sakong kaogmahan.
36: Pakilinga an sakong puso sa saimong katogonan,
: asin bakong sa kayamanan.
37: Iharayo mo ako sa paghiling sa mga mayo nin halaga;
: magin marahayon ka sako, siring sa saimong panuga.
38: Otoba an saimong panuga sa sako, na saimong sorogoon
: an panuga na itinatao mo sa mga natatakot saimo.
39: Ligtasan ako sa mga pagtuyatuya na sakong natatakotan;
: huli ta marahay an saimong mga kabotan.
40: Boot kong kuyogon an saimong mga kabotan;
: sa saimong katanosan tawe ako nin buhay.
41: Pahilingan sako an danay mong pagkamoot, Kagurangnan ,
: asin ligtasan ako sosog sa saimong panuga.
42: Dangan masisimbag ko an mga nagtutuyatuya sako
: huli ta sa saimong tataramon nananarig ako.
43: Tugote akong magtaram kan katotoohan sa gabos na panahon,
: huli ta an sakong paglaom yaon sa saimong paghukom.
44: Danay kong kukuyogon an saimong katogonan,
: sa panahon na daing kataposan.
45: Maglalakaw ako sa katalingkasan,
: huli ta hinanap ko an saimong mga katukdoan.
46: Ibabareta ko man sa mga hade an saimong mga kabotan,
: asin dai ako mamumugtak sa kasopogan;
47: huli ta naoogma ako sa saimong mga kabotan,
: na sakong namomotan.
48: Ginagalangan ko an saimong mga kabotan, na sakong namomotan;
: hohorophoropon ko an saimong mga katukdoan.
49: Giromdoma an saimong panuga sa saimong sorogoon;
: nagtao iyan sako nin paglaom.
50: Iyan an karangahan ko sa sakong pagtios,
: huli ta an saimong panuga nagtao sako nin buhay.
51: Danay akong pinag-oolog-olog kan mga mapaabaw-abaw,
: alagad dai ako minatalikod sa saimong katogonan.
52: Kun nagigiromdoman ko an saimong paghukom kaidtong panahon,
: nararanga ako, O Kagurangnan .
53: Kun nahihiling ko an mga tampalasan na naglalapas kan saimong katogonan,
: napapano ako nin kaanggotan.
54: Sa sakong paglakaw digdi sa daga,
: an saimong mga kabotan iyo an nagin sakong mga awit.
55: Sa banggi, naroromdoman ko an saimong ngaran, Kagurangnan ,
: asin inootob ko an saimong katogonan.
56: Nakakakua ako nin kaogmahan
: sa pagkuyog kan saimong mga kabotan.
57: Ika an sakong kahirasan, Kagurangnan ;
: nanunuga akong kukuyogon ko an gabos mong katogonan.
58: Sa bilog kong puso ako nakikimaherak;
: kaheraki ako sosog sa saimong panuga!
59: Kun iniisip ko an sakong mga gawe,
: nanunuga akong susunodon an saimong mga katukdoan.
60: Naghihidali ako asin dai nag-aabala
: sa pag-otob kan saimong mga kabotan.
61: Maski nasisiod na ako kan mga pisi kan mga tampalasan,
: dai ko nalilingawan an saimong katogonan.
62: Sa kamatangaan nin banggi minabangon ako tanganing omawon ka,
: huli kan saimong mga matanos na pagboot.
63: Katood ako kan gabos na natatakot saimo,
: kan mga nag-ootob kan saimong mga katogonan.
64: Kagurangnan , an kinaban pano kan danay mong pagkamoot;
: tukdoe ako kan saimong mga pagboot.
65: Pinapangagin mong marahay an saimong sorogoon,
: Kagurangnan , sosog sa saimong tataramon.
66: Tawe ako nin kadonongan asin pakasabot,
: huli ta minasarig ako sa saimong mga pagboot.
67: Ako nalagalag bago nagtios,
: alagad ngunyan inootob ko na an saimong tataramon.
68: Marahay ka asin naggigibo nin karahayan;
: tukdoe ako kan saimong mga kabotan.
69: Pinapakaraot ako kan mga mapaabaw-abaw,
: alagad bilog kong puso na sinusunod an saimong mga katukdoan.
70: An mga tawong ini mayo nin pakasabot,
: alagad naoogma ako sa saimong katogonan.
71: Marahay para sako na ako nagtios,
: huli ta nakanood ako kan saimong mga kabotan.
72: Orog na mahalaga sa sako an itinao mong katogonan
: ki kan gabos na kwarta sa kinaban.
73: Linalang mo ako asin iniingatan;
: tawe ako nin pakasabot, tanganing manodan ko an saimong mga kabotan.
74: Maoogma an mga natatakot saimo kun mahiling ninda ako,
: huli ta minasarig ako sa saimong panuga.
75: Aram kong matanos an saimong mga hatol, Kagurangnan ,
: asin sa kaimbodan ako saimong pinadusahan.
76: Rangahon logod ako kan danay mong pagkamoot,
: sosog sa saimong panuga sa saimong sorogoon.
77: Maherak ka sako, tanganing ako mabuhay;
: huli ta an saimong katogonan iyo an sakong kaogmahan.
78: Magkasoropog logod an mga mapaabaw-abaw huli ta pinakaraot ninda ako;
: alagad para sako, hohorophoropon ko an saimong mga katukdoan.
79: Magdorolok logod sako an mga natatakot saimo,
: tanganing manodan ninda an saimong mga kabotan.
80: Logod bulahos kong kuyogon an saimong mga kabotan,
: tanganing dai ako mamugtak sa kasopogan!
81: Nanluluya na an sakong kalag sa kahahalat kan saimong kaligtasan;
: naglalaom ako sa saimong tataramon.
82: Nanlalabog na an sakong mga mata sa kahahalat para sa saimong ipinanuga,
: mantang naghahapot ako, Nuarin mo ako rarangahon?
83: Nagin arog ako sa itinapok na anit na lalagan nin arak;
: alagad dai ko nalingawan an saimong mga kabotan.
84: Sagkod nuarin ako maghahalat?
: Nuarin mo papadusahan an mga nagpapasakit sako?
85: Mga mapaabaw-abaw nagkurutkot nin mga kalot para sako,
: mga tawong dai nagkukuyog kan saimong katogonan.
86: An saimong mga kabotan gabos masasarigan;
: nagbabalobagi an mga tawo tumang sakotabangan mo ako!
87: Haros magagadan na ninda ako,
: alagad dai ko pinabayaan an saimong mga kabotan.
88: Sa danay mong pagkamoot tugote akong mabuhay,
: tanganing makuyog ko an saimong mga katogonan.
89: An saimong tataramon, Kagurangnan ,
: nagdadanay sagkod lamang sa kalangitan.
90: An saimong kaimbodan nagdadanay sa gabos na henerasyon;
: ipinamugtak mo an kinaban sa saiyang lugar, asin diyan iyan nagdadanay.
91: Nagdadanay sagkod ngunyan an gabos na bagay huli kan saimong kabotan;
: huli ta sorogoon mo an mga iyan.
92: Kun dai ko nagin kaogmahan an saimong katogonan,
: gadan na kuta ako huli kan sakong kasakitan.
93: Dai ko nanggad lilingawan an saimong mga katukdoan,
: huli ta sa paagi kaiyan tinawan mo ako nin buhay.
94: Sadiri mo ako, ligtasan ako!
: Huli ta hinanap ko an saimong mga kabotan.
95: Naghihipa an mga tampalasan tanganing gadanon ako,
: alagad naghohorophorop ako kan saimong mga katogonan.
96: Nasabotan kong an gabos igwa nin kasagkoran;
: alagad mahiwas nin marahay an saimong kabotan.
97: Namomotan kong gayo an saimong katogonan!
: Iyan an sakong pinaghohorophorop sa bilog na aldaw.
98: Pinapangagin akong mas madonong kan saimong mga togon ki sa mga kaiwal ko,
: huli ta iyan danay na kaibahan ko.
99: Orog akong may pakasabot ki sa gabos kong maestro,
: huli ta an saimong mga katukdoan an sakong hinohorophorop.
100: Orog akong nakakasabot ki sa mga gurang,
: huli ta kinukuyog ko an saimong mga kabotan.
101: An lambang maraot na gawe sakong linilikayan,
: tanganing maotob ko an saimong tataramon.
102: Dai ko pinapabayaan an saimong mga katukdoan,
: huli ta ika an nagtukdo sako.
103: Mahamis na gayo an saimong mga katukdoan
: orog na mahamis ki sa dugos sa sakong ngoso!
104: Nakakakua ako nin kadonongan sa saimong mga togon,
: kaya an lambang maraot na gawe sakong kinaoongisan.
105: Ilaw para sa mga bitis ko an saimong tataramon,
: asin sarong liwanag para sa sakong agihan.
106: Ootobon ko an sakong banal na panuga
: na kukuyogon an saimong matanos na mga katukdoan.
107: Makuri nanggad an sakong pagtios, Kagurangnan ;
: papagdanaya akong buhay sosog sa saimong tataramon.
108: Akoa an sakong mga dolot nin pag-omaw, Kagurangnan ,
: asin tukdoe ako kan saimong mga kabotan.
109: Danay na nasa pag-alaman an sakong buhay,
: alagad dai ko nalilingawan an saimong katogonan.
110: Nagbugtak nin mga siod para sako an mga tawong maraot,
: alagad dai ko linalapas an saimong mga kabotan.
111: An saimong mga togon iyo an sakong pamana sagkod lamang;
: iyan an kaogmahan kan sakong puso.
112: Idinudusay ko an sakong puso sa pagkuyog kan saimong mga katogonan
: sagkod sa aldaw nin sakong pagkagadan.
113: Naoongis ako sa mga tawong bakong maimbod saimo,
: alagad an saimong katogonan namomotan ko.
114: Ika an sakong pailihan asin kalasag;
: minalaom ako sa saimong tataramon.
115: Humarayo kamo sa sako, mga paragibo nin maraot,
: tanganing maotob ko an mga katogonan nin sakong Dios.
116: Pangatamanon mo ako sosog sa saimong panuga tanganing ako mabuhay;
: dai man logod ako mapasopog sa sakong paglaom!
117: Ingati ako tanganing magin ligtas,
: asin danay kong papahalagahan an saimong mga kabotan.
118: Isinisikwal mo an gabos na minalapas kan saimong mga katogonan;
: an saindang pandadaya mayong kamugtakan.
119: An gabos na maraot na tawo sa daga ibinibilang mong basura;
: kaya namomotan ko an saimong mga katukdoan.
120: Nagtatakig an sakong laman sa takot saimo;
: natatakot ako sa saimong paghukom.
121: Ginibo ko an matanos asin an marahay;
: hare ako pagbayae sa sakong mga kaiwal!
122: Manuga kang tatabangan mo an saimong sorogoon;
: hare pagtugot na apihon ako kan mga mapaabaw-abaw na tawo!
123: Nanlalabog na an sakong mga mata sa kahahalat kan saimong kaligtasan,
: asin kan kaotoban kan saimong matanos na panuga.
124: Giboha sa sako sosog sa danay mong pagkamoot,
: asin tukdoan sako an saimong mga kabotan.
125: Sorogoon mo ako; tawe ako nin pakasabot,
: tanganing maaraman ko an saimong mga katukdoan.
126: Panahon na tanganing maghiro ka, Kagurangnan ,
: huli ta linalapas nin mga tawo an saimong katogonan.
127: Namomotan ko an saimong mga kabotan orog pa ki sa bulawan,
: orog pa ki sa purong bulawan.
128: Kaya sinusunod ko an gabos mong katukdoan;
: naoongis ako sa gabos na salang dalan.
129: Makangangalas an saimong mga katukdoan;
: kaya kinukuyog ko iyan sa bilog kong puso.
130: An paliwanag kan saimong mga tataramon minatao nin liwanag;
: nagdadara iyan nin kadonongan sa mga mangmang.
131: Buka an ngoso, ako naghahalhal
: sa sakong pagmawot para sa saimong mga kabotan.
132: Hilinga ako asin kaheraki
: siring kan saimong ginigibo sa mga namomoot saimo.
133: Siring sa saimong panuga, likayan ako sa pagkapadungkal;
: hare ako pagpadaogan sa karatan.
134: Tubosa ako sa mga nang-aapi sako,
: tanganing makuyog ko an saimong mga pagboot.
135: Paliwanaga an lalawogon mo sa saimong sorogoon,
: asin tukdoe ako kan saimong mga katogonan.
136: An sakong mga luha nagbubulos siring sa sarong salog
: huli ta dai nagkukuyog an mga tawo kan saimong katogonan.
137: Kagurangnan , ika matanos,
: asin an saimong mga katogonan matanos.
138: An itinatao mong mga pagsusundon matanos
: asin mayong kinikilingan.
139: An sakong kaanggotan naglalaad siring sa kalayo,
: huli ta linilingawan nin sakong mga kaiwal an saimong mga tataramon.
140: Nabalo nang gayo an saimong panuga,
: asin namomotan iyan kan saimong sorogoon.
141: Mayo ako nin halaga asin isinikwal,
: alagad dai ko linilingawan an saimong mga katukdoan.
142: Mayo nin kasagkoran an saimong katanosan,
: asin totoo an saimong katogonan.
143: Minaabot sako an kasakitan asin kahandalan,
: alagad an saimong mga pagboot iyo an sakong kaogmahan.
144: Danay na matanos an saimong mga katukdoan;
: tawe ako nin pakasabot tanganing ako mabuhay.
145: Sa bilog kong puso minaapod ako saimo; simbaga ako, Kagurangnan , asin kukuyogon ko an saimong mga pagboot!
146: Minaagrangay ako saimo;
: ligtasan ako, asin ootobon ko an saimong mga katogonan.
147: Bago mag-alagaag an kaagahon, minaagrangay ako saimo;
: naglalaom ako sa saimong panuga.
148: Magdamlag akong dai nagkakatorog,
: tanganing mahorophorop an saimong mga katukdoan.
149: Sa danay mong pagkamoot, dangoga an sakong tingog, Kagurangnan ;
: sa saimong pagkamatanos ligtasan an sakong buhay!
150: Naghaharani an mga naglalamag sako,
: mga tawong harayo sa saimong katogonan.
151: Alagad ika, Kagurangnan , harani,
: asin totoo an gabos mong katogonan.
152: Haloy ko nang naaraman sa saimong katukdoan
: na iyan pinapadanay mo sagkod lamang.
153: Hilinga an sakong pagtios, asin ligtasan ako,
: huli ta dai ko nalilingawan an saimong katogonan.
154: Suroga ako asin tubosa;
: tawe ako nin buhay sosog sa saimong panuga.
155: Harayo sa mga maraot an kaligtasan,
: huli ta dai ninda hinahanap an saimong mga katogonan.
156: Dakula an saimong pagkaherak, Kagurangnan ;
: tawe ako nin buhay sosog sa saimong katanosan.
157: Kadakul an naglalamag sako asin an sakong kaiwal,
: alagad dai ako minasuhay sa saimong katogonan.
158: Nababaldi ako kun nahihiling ko an mga mayong pagtubod,
: huli ta dai ninda inootob an saimong mga pagboot.
159: Hilinga kun gurano an pagkamoot ko sa saimong mga katukdoan.
: Ligtasan an sakong buhay sosog sa danay mong pagkamoot.
160: Katotoohan iyo an puso kan saimong katogonan;
: an lambang matanos mong paghukom mayo nin kataposan.
161: Mayong dahelan na linalamag ako nin mga prinsipe,
: alagad ginagalangan ko an saimong mga tataramon.
162: Naoogma ako sa saimong tataramon,
: siring sa tawong nakakakua nin dakulang kayamanan.
163: Ikinakaongis asin ikinababaldi ko an kaputikan,
: alagad namomotan ko an saimong katogonan.
164: Inoomaw taka pitong beses sa sarong aldaw
: huli kan saimong matanos na mga paghukom.
165: Dakulang katoninongan an nakakamtan kan mga namomoot sa saimong katogonan;
: mayo nin makakapasingkog sa sainda.
166: Linalaom ko an saimong kaligtasan, Kagurangnan ,
: asin ginigibo ko an saimong mga katogonan.
167: Kinukuyog ko an saimong mga katukdoan,
: asin bilog na puso kong namomotan.
168: Kinukuyog ko an saimong mga kabotan asin katukdoan;
: huli ta an gabos kong gibo nasa saimong atubang.
169: Makaabot logod saimo an sakong inagrangay, Kagurangnan !
: Tawe ako nin pakasabot sosog sa saimong panuga!
170: Makaabot logod an sakong pamibi sa saimong atubang;
: ligtasan ako sosog sa saimong panuga!
171: Danay takang oomawon,
: huli ta tinutukdoan mo ako kan saimong mga katogonan.
172: Aawiton ko an saimong tataramon,
: huli ta matanos an saimong mga katogonan.
173: Magin andam logod an saimong kamot sa pagtabang sako,
: huli ta pinili ko an mga pagboot mo.
174: Minamawot ko an saimong kaligtasan, Kagurangnan ,
: asin an saimong katogonan iyo an sakong kaogmahan.
175: Tugote akong mabuhay, tanganing maomaw taka;
: tabangan logod ako kan saimong mga katukdoan.
176: Nalagalag ako siring sa sarong nawawarang karnero;
: hanapa an saimong sorogoon,
: huli ta dai ko nalilingawan an saimong katogonan.