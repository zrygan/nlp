1: Nagdudulag an tampalasan maski mayong naglalamag, alagad an matanos maisog arog sa leon.
2: Kun nagkakasala an sarong nasyon, nagkakaigwa ini nin dakul na kagsakop. Alagad magdadanay na pusog an sarong nasyon kun igwa iyan nin mga madonong asin may pakasabot na mga lider.
3: An nag-aapi sa dukha garo makosog na doros na nagraraot sa mga tinanom.
4: An tampalasan inoomaw kan mga tawong nagpapabaya kan katogonan, alagad laban sainda an mga tawong nagkukuyog kaiyan.
5: Dai nasasabotan kan mga maraot an kahulogan kan hustisya, alagad nasasabotan ini nin marahay kan mga tawong nagsasamba sa Kagurangnan .
6: Mas marahay an dukha na naglalakaw sa katanosan, ki sa tawong mayaman na biko an pamumuhay.
7: Madonong an nagkukuyog kan katogonan, alagad an nakikipagkatood sa mga maraot kasosopgan kan saiyang ama.
8: Kun magyaman ka huli sa pagpatubo asin pagbentahe sa iba, an saimong kayamanan mapapaduman sa sarong tawo na maheherakon sa dukha.
9: Makauuyam maski an pamibi kan tawong habong maghinanyog sa katogonan.
10: An magdagka sa matanos na maggibo nin maraot mahuhulog sa sadiri niyang kalot. Alagad an mga mayong kasalan magmamana nin mga marahay na bagay.
11: Naghohona an mayaman na siya madonong, alagad mamimidbidan an tunay niyang pagkatawo kan dukhang may pakasabot.
12: Kun marahay na tawo an nagkakapot nin kapangyarihan, nag-oogma an lambang saro, alagad kun an maraot iyo an namamayo, nagtatago an gabos.
13: An nagtatago kan saiyang mga kasalan dai nag-uuswag, alagad an nagkukumpisal saka nagbabaya kaiyan maheherakan nin Dios.
14: Paladan an tawong danay na may pagkatakot sa Kagurangnan , alagad mapapahamak an matagas an payo.
15: Arog sa nag-uungal na leon o sa nagugutom na oso an hade na maringis sa mga dukha.
16: Magigin makuri an pamayo na mayo nin toltol na kaisipan. An naoongis sa pandadaya maghahaloy sa pamamahala.
17: Pabayaan nindong maglagalag sagkod na magadan an tawong nagkasala nin panggadan; dai nindo siya pagtabangan.
18: An naglalakaw sa katanosan makakaligtas, alagad matutumba an may bikong pamumuhay.
19: An mahigos na paraoma magkakaigwa nin dakul na kakanon, alagad an nagsasayang sana nin oras magdadanay sa kadukhaan.
20: An onestong tawo mag-aako nin dakul na bendisyon, alagad an naghihidali sa pagyaman papadusahan.
21: Bakong marahay an igwa nin pinapalaen; alagad sa halaga sana nin sarong tinapay minagibo nin maraot an tawo.
22: Sa paghihidali kan kuripot na siya yumaman, dai niya naaaraman na maabot saiya an kadukhaan.
23: Mas dakul an nagpapasalamat sa tawong nagsasagwe, ki sa tawong nag-oomaw maski bakong maninigo.
24: An naghahabon sa saiyang magurang asin minasabing bako iyan kasalan nakakaarog man sana sa sarong parahabon.
25: An paslo iyo an nagigin dahelan nin iriwal, alagad an nananarig sa Kagurangnan magigin mauswag an buhay.
26: An nananarig sa sadiring kaisipan sarong lolong; alagad makakaligtas an naglalakaw sa dalan nin kadonongan.
27: An nagtatao sa mga dukha dai magkukulang, alagad an nagbibinuta sa saindang kamugtakan mamaldisyonon.
28: Minatago an mga tawo kun an kapangyarihan nasa kamot kan mga maraot, alagad pagbagsak ninda, maghahade giraray an mga matanos na tawo.