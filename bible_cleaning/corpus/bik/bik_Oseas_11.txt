1: Nagsasabi an Kagurangnan ,
: Kan an Israel aki pa, namotan ko siya,
: asin bilang aki kong lalaki inapod ko siya paluwas sa Egipto .
2: Alagad kan ako orog na mag-apod saiya, orog man siyang nagharayo sako.
: Nagsakripisyo ki Baal an sakong banwaan;
: nagtutong sinda nin insenso sa mga ladawan.
3: Alagad ako an nagtukdo sa Israel sa paglakaw.
: Sa sakong mga kamot, kinilik ko an sakong banwaan,
: alagad dai ninda inako na sinda sakong inataman.
4: Dinagka ko sinda sa sako huli sa pakikipagkatood asin pagkamoot.
: Initaas ko sinda dangan idinuta sa sakong pisngi;
: nagduko ako sainda asin pinakakan ko sinda.
5: Habo nindang magbalik sako, kaya kaipuhan magbalik sinda sa Egipto, asin paghahadean sinda kan Asiria.
6: An gera madatong sa saindang syudad asin maraot kan saindang mga trangkahan. Magagadan sa gera an sakong banwaan huli ta ginigibo ninda an hinohona nindang tama.
7: Boot nindang magsinutil sako. Maagrangay sinda huli kan sakal na pasan ninda, alagad mayo nin siisay man na mahale kaiyan.
8: Mapapabayaan taka daw, O Israel?
: Matitios ko daw na bayaan ka?
: Pwede daw na raoton taka siring kan ginibo ko sa Adma,
: o gibohon saimo an ginibo ko sa Zeboiim?
: Dai minatugot an sakong puso na gibohon ko iyan!
: Dakula nin marahay an sakong pagkamoot saimo.
9: Dai taka papadusahan sa sakong kaanggotan;
: dai ko na nanggad raraoton an Israel.
: Huli ta Dios ako asin bakong tawo.
: Ako, an Banal na Dios, kaibahan nindo.
: Dai ako madiyan saindo sa kaanggotan.
10: Masunod sako an sakong banwaan kun ngaroban ko arog sa sarong leon an saindang mga kaiwal. Maghihidali sinda sa pagdolok sako hale sa solnopan.
11: Madatong sinda hale sa Egipto siring sa marikas na mga gamgam, asin siring sa mga salampati hale sa Asiria. Ibabalik ko sinda sa sadiri nindang mga harong. Ako, an Kagurangnan , an nagtaram.
12: Nagsasabi an Kagurangnan , Mga kaputikan saka pandadaya an ipinalibot sako kan banwaan nin Israel. An mga taga Juda padagos na nagrerebelde laban sako, an maimbod asin banal na Dios.