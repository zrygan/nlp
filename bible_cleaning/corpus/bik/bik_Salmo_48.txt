1: Dakula an Kagurangnan asin maninigong pag-omawon
: sa syudad nin satong Dios, sa banal niyang bulod.
2: An Sion, an bukid nin Dios, halangkaw asin magayon;
: an Sion, syudad kan dakulang hade, iyo an kaogmahan kan bilog na daga.
3: An Dios nagpapahiling na sa laog kan mga bantayan
: siya an pailihan.
4: Nagtiripon an mga hade asin nag-arabot
: sa pagsalakay kan Bukid nin Sion.
5: Alagad kan mahiling ini, sinda nagngaralas;
: nagkatarakot sinda asin nagdurulag.
6: Duman inabtan sinda nin takig,
: nin kulog siring sa babaeng nangangaki;
7: siring sa mga sakayan nin Tarsis na rinoronot nin makosog na bagyo.
8: Siring sa samong nadangog,
: siring man an samong nahiling sa syudad nin Kagurangnan nin mga hukbo,
: sa syudad nin satong Dios,
: syudad na papatindogon nin Dios sagkod pa man.
9: O Dios, an danay mong pagkamoot
: hinohorophorop mi sa laog kan saimong Templo.
10: Inoomaw ka kan mga tawo saen man,
: nakakalakop sa bilog na daga an saimong ngaran.
: Naghahade ka na may katanosan;
11: mag-ogma an mga taga Sion!
: Mag-ogma an mga aking babae nin Juda,
: huli kan mga matanos mong paghukom!
12: Banwaan nin Dios,
: lakaw sa palibot nin Sion
: asin bilanga an mga tore;
13: hilinga nin marahay an mga kudal asin siyasata an mga bantayan,
: tanganing ikaosip mo sa masunod na henerasyon
14: An Dios na ini iyo an satuyang Dios sagkod pa man;
: mangengenot siya sato sa gabos na panahon.