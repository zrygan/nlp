1: Nagsasabi an Kagurangnan ,
: Madya, kamo gabos na napapaha
: uya an tubig!
: Madya, kamo na mayo nin kwarta
: bakal asin kakan!
: Madya, bakal kamo nin arak saka gatas
: alagad mayo ini nin bayad!
2: Tadaw ta inuubos nindo an saindong kwarta para sa dai nakakabasog?
: Tadaw ta inuubos nindo an saindong tandan
: asin padagos pa kamong nagugutom?
: Dangoga nindo ako asin giboha an sasabihon ko,
: dangan mananamitan nindo an pinakamarahay sa gabos na kakanon.
3: Paghinanyog kamo, sakong banwaan, asin dumolok kamo sako;
: madya kamo sako, asin magkakaigwa nin kapanoan an saindong buhay!
: Magibo ako saindo nin tipan na daing kataposan
: asin itatao ko saindo an mga bendisyon na ipinanuga ko ki David.
4: Ginibo ko siyang lider asin pamayo nin mga nasyon,
: dangan sa paagi niya ipinahiling ko sainda an sakong kapangyarihan.
5: Ngunyan aapodon nindo an dayuhan na mga nasyon;
: dai ninda kamo midbid kaidtong panahon
: alagad ngunyan magdadalagan na mapasiring sinda saindo nganing makiapil!
: Ako, an Kagurangnan na saindong Dios, an banal na Dios nin Israel,
: iyo an magibo nin paagi tanganing mangyari ini;
: itatao ko saindo an kaomawan asin kamurawayan.
6: Hanapa nindo an Kagurangnan mantang makukua siya,
: pag-apod kamo saiya mantang harani siya.
7: Pabayaan na kan tampalasan an maraot nindang pamumuhay
: asin an biko nindang mga kaisipan.
: Magbalik na sinda sa Kagurangnan , an satong Dios;
: maheherakon siya asin madaling magpatawad.
8: Nagsasabi an Kagurangnan ,
: An sakong kaisipan bakong arog kan saindong kaisipan,
: asin an sakong mga paagi iba man kan sa saindo.
9: Kun paanong an kalangitan mas halangkaw ki sa daga,
: siring man an sakong mga paagi sa saindong mga paagi
: asin an sakong mga kaisipan sa saindong mga kaisipan.
10: An sakong tataramon siring sa nyebe saka sa uran,
: na naghuhugpa hale sa langit, nganing biribihon an daga.
: Pinapatalubo ninda an mga tinanom,
: na minatao nin banhi na isasabwag asin minatao nin pagkakan.
11: Siring man an tataramon na sakong sinasabi
: dai iyan mabalik sako na mayo nin bunga;
: gigibohon kaiyan an gabos na sakong ipinapagibo.
12: May kaogmahan kamong mahale sa Babilon;
: matoninong kamong papangenotan paluwas sa syudad.
: Mag-aarawit an kabukidan saka an kabubuldan,
: asin magkukurahaw an mga kahoy sa kaogmahan.
13: Embes kan mga tonok matalubo an mga kahoy na sipres;
: embes kan mga binit matalubo an mga marambong na kahoy.
: Ini an magigin sarong tanda na magdadanay sagkod lamang,
: sarong giromdom kan ginibo ko, an Kagurangnan .