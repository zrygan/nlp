1: Tumindog logod an Dios, makawarak logod an saiyang mga kaiwal;
: dumulag logod an mga naoongis saiya!
2: Siring na an aso ipinapalid, alawon mo logod sinda;
: siring na an taro natutunaw sa kalayo,
: an tampalasan mapara logod sa atubang nin Dios!
3: Alagad mag-orogma logod an mga matanos;
: magkururahaw logod sinda sa kaogmahan sa atubang nin Dios!
4: Mag-awit sa Dios, mag-awit nin pag-omaw sa saiyang ngaran.
: Andamon an dalan para sa naglulunad sa mga panganoron.
: Kagurangnan an saiyang ngaran, mag-ogma sa saiyang atubang!
5: Ama nin mga mayong ama asin parasurog nin mga balo;
: siring kaiyan an Dios sa saiyang banal na Templo.
6: An mga mamondo tinatawan niya nin harong na eerokan;
: an mga bilanggo pinapangenotan niya paluwas pasiring sa kauswagan;
: alagad mag-eerok sa alang na daga an mga masombikal.
7: O Dios, kan pangenotan mo an saimong banwaan,
: kan naglakaw ka sa kalangtadan,
8: naglinog an daga, nag-uran an kalangitan sa presensya nin Dios;
: naglinog an Sinai sa presensya nin Dios, an Dios nin Israel.
9: O Dios, pinauran mo nin makosog
: asin pinauswag mo an saimong naalang na daga;
10: duman itinugdok kan saimong banwaan an saindang harong;
: sa saimong karahayan pinakakan mo an mga daing sukat.
11: Itinao nin Kagurangnan an pagboot;
: dinara kan kadaklan an bareta
12: Nagdurulag an mga hade asin an saindang mga hukbo!
: Sa harong binaranga kan mga babae an mga sinamsam
13: mga ladawan nin salampati na patos nin plata,
: na an mga pakpak nagsisilyab huli ta patos nin purong bulawan.
: Tadaw ta an iba saindo nagpawalat sa kulungan nin karnero sa aldaw nin gera?
14: Kan an mga hade iwararak kan Makakamhan na Dios sa Bukid nin Zalmon,
: yelo an pinahugpa niya duman.
15: Dakulang bukid an bukid nin Basan,
: bukid nin dakul na alitoktok, an bukid nin Basan!
16: O bukid nin dakul na alitoktok, tadaw ta naaara ka
: sa bulod na minawot nin Dios na magin niyang erokan?
: Duman maerok an Kagurangnan sagkod lamang!
17: Kaiba an ribo-ribong matitibay niyang karwahe,
: nag-abot sa banal na lugar an Kagurangnan hale sa Sinai.
18: Tinutukad niya an halangkaw na bukid,
: dara an dakul na bihag;
: minaako siya nin mga regalo maski an mga gikan sa masombikal na tawo.
: Duman maerok an Kagurangnan Dios.
19: Pag-omawon an Kagurangnan ,
: na minadara aroaldaw kan satong mga pasan;
: siya an Dios nin satong kaligtasan.
20: An satong Dios sarong Dios nin kaligtasan;
: siya an Kagurangnan , an satong Kagurangnan,
: na minaligtas sato sa kagadanan.
21: Papasaon nanggad nin Dios an mga payo nin saiyang mga kaiwal,
: nin mga nagdadanay sa saindang kasalan.
22: Nagtaram an Kagurangnan , Ibabalik ko sinda hale sa Basan,
: ibabalik ko sinda hale sa mga kairaroman nin dagat,
23: tanganing mahanawan nindo an saindong mga bitis sa dugo,
: asin an mga dila nin saindong mga ayam makanamit kan saindang kahirasan sa kaiwal.
24: O Dios, nahihiling an saimong mga solemneng prosesyon,
: an mga prosesyon nin sakong Dios, sakong hade, pasiring sa santwaryo.
25: An mga paraawit nasa enotan, an mga musiko nasa hudyan,
: an mga babaeng nagtutugtog nin tamborin nasa pagultanan.
26: Pag-omawon an Dios sa katiriponan nin saiyang banwaan;
: kamong kapagarakian ni Jacob, omawon nindo an Kagurangnan !
27: Sa enotan si Benjamin, an pinakasadit sa tribu,
: dangan an mga lider ni Juda saka an saindang pag-iriba,
: kasunod an mga lider ni Zabulon saka ni Neftali.
28: O Dios, ipahiling mo an saimong kapangyarihan,
: an kapangyarihan na ginamit mo sa pagligtas samo.
29: Huli kan saimong Templo sa Jerusalem,
: an mga hade nagdadara saimo nin mga regalo.
30: Tuyawa an Egipto, an maringis na hayop na nag-eerok sa kabariwan;
: tuyawa an mga nasyon, an mga torong baka asin an saindang mga ogbon,
: sagkod na sinda magluhod asin magdolot saimo kan saindang mga plata.
: Iwarak mo an mga tawong namomoot sa pakigera.
31: Maabot an mga sugo hale sa Egipto;
: mga kamot iitaas kan mga taga Etiopia sa pagpamibi sa Dios.
32: Mga kahadean sa daga, mag-awit kamo sa Dios,
: mag-awit nin pag-omaw sa Kagurangnan,
33: sa saiya na naglulunad sa kalangitan, mga suanoy na kalangitan.
: Uya, ipinapadara niya an saiyang tingog,
: an makosog niyang tingog.
34: Irukyaw nindo an kapangyarihan nin Dios,
: na an kamurawayan nasa Israel,
: na an kapangyarihan nasa kalangitan.
35: Kinatatakotan an Dios sa saiyang santwaryo,
: an Dios nin Israel;
: siya minatao nin kapangyarihan asin kosog sa saiyang banwaan.
: Pag-omawon an Dios!