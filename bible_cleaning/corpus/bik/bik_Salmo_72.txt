1: O Dios, itao mo sa hade an saimong hustisya;
: itao mo saiya an saimong katanosan!
2: Hukoman niya logod sa katanosan an saimong banwaan,
: asin sa hustisya an saimong mga dukha!
3: Magin mauswag logod an daga,
: asin makanamit nin katanosan.
4: Surogon logod niya an mga dukha kan banwaan,
: iligtas an daing sukat
: asin ronoton an nang-aapi.
5: Mabuhay logod siya mantang nagdadanay an aldaw,
: mantang nagliliwanag an bulan sa gabos na henerasyon.
6: Siya magin logod siring kan uran sa kaomahan,
: siring kan tagiti na minahulog sa daga.
7: Magburak logod an katanosan sa saiyang kapanahonan,
: asin magsupay logod an katoninongan,
: sagkod na nagliliwanag an bulan.
8: Maghade logod siya poon sa dagat sagkod sa dagat,
: poon sa Eufrates sagkod sa mga poro kan daga.
9: Magluhod logod sa atubang niya an mga nag-eerok sa kalangtadan;
: magdila logod kan alpog an saiyang mga kaiwal.
10: Mga hade nin Espanya asin nin mga isla,
: magbayad logod nin mga buhis saiya.
: Mga hade nin Sheba asin nin Etiopia
: magdara logod nin mga dolot saiya.
11: Gabos na hade magluhod logod sa atubang niya,
: gabos na nasyon maglingkod saiya.
12: Huli ta iliniligtas niya an dukha na nag-aagrangay saiya,
: an nangangaipo asin an mayo nin minatabang.
13: Naheherakan niya an maluya asin an dukha;
: saiyang iliniligtas an buhay kan mga nangangaipo.
14: An saindang buhay tinutubos niya sa kaapihan asin sa kadahasan;
: an saindang dugo mahalaga para saiya.
15: Mabuhay an hade!
: Itao logod saiya an bulawan nin Sheba;
: sa gabos na panahon ipamibi logod siya;
: an bendisyon nin Dios magdanay logod saiya!
16: An daga magkaigwa logod nin dakul na kakanon;
: an kabubuldan matahoban logod nin mga tinanom,
: magin mabunga siring kan sa Lebanon.
: An mga syudad mapano logod nin tawo,
: siring sa kaomahan na pano nin doot.
17: An saiyang ngaran magdanay logod sagkod lamang,
: an saiyang kabantogan magpadagos siring sa aldaw!
: An mga tawo bendisyonan logod huli sa saiya;
: apodon logod siyang paladan kan mga nasyon.
18: Pag-omawon an Kagurangnan , an Dios nin Israel!
: Siya sana an naggigibo nin makangangalas na mga bagay.
19: Omawon sagkod lamang an saiyang mamurawayon na ngaran!
: An bilog na daga mapano logod kan saiyang kamurawayan.
: Amen! Amen!
20: Iyo ini an kataposan kan mga pamibi ni David na aking lalaki ni Jesse.