1: Aki ko, giromdoma an sakong mga sinasabi, asin dai mo nanggad paglingawan an ipinapagibo ko saimo.
2: Otoba an sakong mga pagboot asin mabubuhay ka. An sakong katukdoan ingatan mo arog kan pag-ingat mo sa saimong mga mata.
3: Ibugkos mo iyan sa saimong mga muro asin isurat mo sa saimong puso.
4: Sabihan mo an kadonongan, Tugang takang babae, asin an pakasabot apodon mong namomotan na katood.
5: Ililikay ka ninda sa babaeng may agom, sa babaeng may mahahamis na mga tataramon.
6: Nagdudungaw ako kaidto sa bintana kan sakong harong,
7: asin nahiling ko an dakul na mayong eksperyensyang mga hoben na lalaki, alagad may namasdan akong sarong lolong na hoben.
8: Naglalakaw siya sa tinampo, harani sa kantong ineerokan nin sarong babae,
9: sa kadikloman nin banggi.
10: Dangan sinabat siya kan babae; nakagubing ini nin sa maraot na babae, asin katusohan an nasa puso kaini.
11: Makosog an saiyang boot asin mayo nin sopog. Danay siyang nasa mga tinampo
12: o nagtitindog sa sarong kanto, kun minsan sa mga tinampo, kun minsan sa saodan.
13: Pinugol kan babae an hoben asin hinadokan, dangan daing sopog na nagsabi,
14: Nagdolot ako nin mga atang ngunyan na aldaw, asin igwa ako kan karneng hale sa mga sakripisyo.
15: Kaya nagluwas ako tanganing hanapon ka, asin ngunyan nanumpongan taka!
16: Hinapinan ko an sakong higdaan nin linong hale sa Egipto na manlaen-laen an kolor.
17: An sakong higdaan winisikan ko nin pahamot na mira, aloe, asin kanela.
18: Madya, lunodon ta an satong sadiri sa kaogmahan; uboson ta an bilog na banggi sa pagkamoot.
19: Mayo sa harong an sakong agom. Naghale siya asin harayo an lugar na saiyang dudumanan.
20: Nagdara siya nin dakul na kwarta; mapuli siya pakalihis nin duwang semana.
21: Huli kan mga tataramon na nandadagka, nagsuko an hoben.
22: Nagsunod tolos siya sa babae arog sa bakang bubunoon, arog sa usa na naglulukso pasiring sa litag,
23: saen malagbas sa saiyang puso an sarong bosog. Arog siya sa sarong gamgam na naglalaog sa sarong hikot; dai niya naaaraman na nasa pag-alaman an saiyang buhay.
24: Kaya ngunyan, mga aki ko, hinanyoga nindo ako. Himatea nindo nin marahay an mga tataramon ko.
25: An saindong puso dai nindo pagtugotan na madagka kan siring na babae; dai kamo maglagalag pasiring sa saiyang harong.
26: Huli ta kadakul nang lalaki an rinaot niya, asin dai na mabilang an nagkagaradan huli saiya.
27: Kun magduman ka sa saiyang harong, nasa dalan na kamo pasiring sa kinaban kan mga gadan. Iyo iyan an halipot na agihan pasiring sa kagadanan.