1: Hadto nga panahon nasakit ngan haros mamatay hi Hadi Ezequias. Kinmadto hi manaragna Isaias nga anak ni Amoz hin pakigkita ha iya ngan pagsiring, Nasiring an Ginoo nga kinahanglan husayon mo an imo panimalay kay diri ka na mag-uupay. Pag-andam na la ikaw hin kamatay.
2: Linmingi hi Ezequias ngadto han bungbong ngan nag-ampo
3: Hinumdomi, O Ginoo , nga nag-alagad ako nga matinumanon ngan maunongon ha imo, ngan dayuday gintinguha ko hin pagbuhat han imo kaburot-on. Niyan nagtangis ngan nagnguyngoy hiya hin mapait.
4: Niyan ginsugo hi Isaias han Ginoo
5: hin pagbalik ngadto kan Ezequias ngan pagsiring ha iya, Nakabati ako nga Ginoo nga Dyos ni David nga imo ginikanan han imo pag-ampo ngan hinkit-an ko an imo mga luha; tutugotan ko ikaw nga mabuhi ka pa hin kinse ka tuig.
6: Tatalwason ko ikaw ngan ini nga syudad han Jerusalem tikang han emperador han Asiria, ngan padadayonon ko an pagpanalipod han syudad.
21: Ginsiring ni Isaias an hadi nga pagtamposan an iya hubag hin tampos nga hinimo tikang hin mga igos, ngan mag-uupay hiya.
22: Niyan pinmakiana hi Hadi Ezequias, Ano man an tigaman nga magpapamatuod nga makakahimo ako hin pagkadto han Templo?
7: Binmaton hi Isaias, Tatagan ka hin tigaman han Ginoo nga magpapamatuod nga tutumanon niya an iya saad.
8: Dida han hagdan nga gintindog ni Hadi Acas paiisolon han Ginoo an lambong hin napulo ka pitad. Ngan inmisol an lambong hin napulo ka pitad.
9: Katapos mag-upay hi Ezequias han iya sakit, ginsurat niya ini nga kanta hin pagdayaw
10: An akon pakasabot nga mapatay ako dida ha akon pagkabatan-on Ngan makadto na ako han kalibutan han mga patay,
: Ngan diri na gud ako mabubuhi.
11: An akon pakasabot nga dida hini nga kalibutan han mga buhi
: Diri na ako igkakakita han Ginoo
: O hin bisan hin-o nga buhi nga tawo.
12: Nautod ngan natapos an akon kinabuhi,
: Sugad hin tulda nga ginbulkas,
: Sugad hin dugnit nga gintabas tikang hin usa nga hablonan.
: An akon pakasabot nga gintapos na han Dyos an akon kinabuhi.
13: Igintangis ko an kamasakit ha bug-os nga gab-i,
: Sugad hin gindudugmok hin liyon an akon mga tul-an.
: An akon pakasabot nga gintatapos na han Dyos an akon kinabuhi.
14: Maluya ngan hagawhaw la an akon tingog,
: Ngan nagharoy ako sugad hin sarapati.
: Ruthay na an akon mga mata hin pagsiniplat ha langit.
: O, Ginoo , talwasa gad ako tikang hini ngatanan nga kakurian.
15: Ano an akon mahihimo kay ginbuhat na man ini han Ginoo ?
: Mabug-on an akon kasingkasing ngan diri ako nahingangaturog.
16: O Ginoo, an akon kinabuhi para na ha imo, para ha imo gudla!
: Ibalik an akon maupay nga panlawas
: Ngan ipadayon an akon kinabuhi.
17: Mahihimo nga kamurayaw an akon kapaitan.
: Gintalwas mo an akon kinabuhi tikang ha ngatanan nga kataragman;
: Ginpasaylo mo an ngatanan ko nga mga sala.
18: Waray makakagdayaw ha imo didto han kalibutan han mga patay;
: Diri makakasarig an mga patay dida han imo pagkamatinumanon.
19: An mga buhi amo an magdadayaw ha imo,
: Sugad nga gindadayaw ko ikaw yana.
: Nagsusumat an mga amay ha ira mga anak mahitungod han imo pagkamatinumanon.
20: O Ginoo , gin-upay mo ako!
: Magtotokar kami hin mga arpa ngan magkakanta hin pagdayaw ha imo,
: Magkakanta kami hin pagdayaw didto han imo Templo samtang nga mga buhi pa kami.