1: Ginoo , an imo tuna imo kinalooyan,
: an Israel ibinalik mo liwat han iya kauswagan.
2: Ginpasaylo nimo an mga sala han imo katawhan,
: sugad man an ira mga magraot nga binuhatan.
3: Inmundang ka ha ira hin kasina,
: an imo kapungot waray mo ipadapat ha ira.
4: O Dyos, magtaralwas, kami ha imo pabalika,
: an imo kabido ha amon ihunong na.
5: An imo kasina, waray ba katapos ha amon?
: Ngan an imo ba pagdumot ha amon magpapadayon?
6: Pagbag-oha gad inin kusog namon,
: ngan amon ka gud pagdadayawon.
7: Ha amon ipakita an gugma nga dayon,
: Ginoo , ihatag ha amon an bulig mo nga matalwason.
8: Namamati ako han kanan Dyos mga pulong,
: nga nasaad hin kalinaw ug kadait ha aton;
: kon kita diri han maraot nga paagi magpadayon.
9: Waray ruhaduha hin pagtalwas hiya andam,
: hadton nahatag ha iya hin kadungganan;
: ngan aanhi an iya katalwasan,
: magpapabilin ha aton katunaan.
10: Magtatapo an gugma ug an kamatinumanon,
: maghahangkopay an kalinaw ug an kamatadong;
11: Tikang ha tuna an kamatinumanon,
: tikang ha langit an pagpamatadong.
12: An Ginoo an magpapauswag ha aton,
: ngan mahatag an tuna hin hura nga aranihon.
13: Mag-uuna han Ginoo an pagkamatadong,
: ngan mag-aandam han dalan para ha aton.