1: Dida han ikapito ka tuig han pagkahadi han Israel ni Hadi Jehu, nahimo nga hadi han Juda hi Joas, ngan naghadi hiya ha Jerusalem hin 40 ka tuig. Hi Sebia nga taga syudad han Berseba an iroy niya.
2: Ginbuhat niya an nakakalipay han Ginoo ha bug-os niya nga kinabuhi, kay gintutdoan hiya ni Joyada nga padi.
3: Kundi waray niya pamungkaga an pagano nga mga dapit hin pagsingba, ngan nagpadayon an mga tawo hin paghalad didto hin mga hayop nga tutuboron ngan pagsunog hin insyenso.
4: Gintawag ni Joas an kapadian ngan ginsugo hira nga tirokon an kwarta nga bayad han mga paghalad ha Templo, pati an mga bayad han kada adlaw nga mga paghalad ngan an kwarta nga huyayag nga hatag han mga tawo.
5: An tagsa nga padi amo an magtitirok han kwarta nga hatag han mga tawo nga iya ginmamangnoan, ngan gagamiton ini hin pag-ayad han Templo, sumala han pagkinahanglan.
6: Kundi ngada han ika-23 ka tuig nga pagkahadi ni Joas waray la gihapon matikangi han kapadian an pag-ayad han Templo.
7: Sanglit gintawag niya hi Joyada ngan an iba nga kapadian ngan ginpakianhan hira, Kay ano nga diri kamo nag-aayad han Templo? Tikang yana diri na kamo magtitipig han kwarta nga iyo kinakarawat kinahanglan ihatag ito niyo ha akon basi makag-ayad kita han Templo.
8: Inmuyon hini an kapadian, ngan inmuyon liwat hira ngan an hadi an magdumara han pag-ayad han Templo.
9: Niyan kinmuha hin kahon hi Joyada, ginbuhoan an takop, ngan iginbutang ini ha ligid han altar, ha tuo nga ligid ha pagsulod mo han Templo. Amo an nagsusulod ngada han kahon an kapadian nga nagbabantay han portahan han Templo han ngatanan nga kwarta nga iginhahatag han mga nasingba.
10: Kon damo na ngani an kwarta ha sulod han kahon, naabot an sekretaryo han hadi ngan an Labaw nga Padi, gin-iihap an kwarta ngan isinusulod ha mga supot.
11: Katapos mahilista an kadamo han kwarta, ihinahatag nira an kwarta ngadto ha mga tawo nga tinaporan han trabaho ha Templo, ngan sinusuholan nira an mga panday, an mga magtirindog,
12: an mga parasemento, ngan an mga paratabas hin bato, ipinapalit han kahoy ngan han mga bato nga ginagamit ha mga pag-ayad, ngan ibinabayad han iba pa nga mga kinahanglanon.
13: Kundi waray han kwarta ginagamit hin pagbayad hin paghimo hin salapi nga mga kupa, mga makaong, mga trompeta o mga garamiton hin pag-andam han mga suga, o bisan ano nga garamiton nga salapi o bulawan.
14: Ginagamit an kwarta hin pagsuhol han mga nagtratrabaho ngan pagpalit han mga kinahanglanon han mga pag-ayad.
15: Tangkod hin duro an mga tawo nga tinaporan han trabaho, sanglit waray na hira pagkinahanglana nga maghatag hira hin kasayoran han kwarta nga ira kinarawat.
16: Diri upod dinhe an kwarta nga hatag para han mga halad hin paglukat ngan han mga halad tungod hin sala; bahin ini han kapadian.
17: Hadto nga panahon ginsulong ni Hadi Hasael han Siria an syudad han Gat ngan nakuha an syudad. Niyan naglarang hiya hin pagsulong han Jerusalem.
18: Kinuha ni Hadi Joas han Juda an ngatanan nga mga halad nga iginhalad ngadto han Ginoo nira Hadi Josafat, Joram, ug Ahasias nga mga una ha iya, upod an kalugaringon niya nga mga halad, ngan an ngatanan nga bulawan ha mga hirimosan han Templo ngan han palasyo, ngan iginpadara ini nga regalo kan Hadi Hasael. Niyan binmaya han Jerusalem hi Hadi Hasael.
19: Nahisurat dida han Kasaysayan han Kahadian han Juda an iba pa nga nabuhat ni Hadi Joas.
2021: Ginlingo hi Hadi Joas han iya ngahaw mga opisyal ngan ginpatay hiya ni Josacar nga anak ni Semaat ug ni Josabad nga anak ni Somer. Ginpatay hiya didto han balay nga gintindog ha Milo, ha dalan nga nalugsong tipakadto ha Sila. Iginlubong hi Joas didto han hadianon nga mga lubnganan ha Syudad ni David, ngan sinmaliwan ha iya hin pagkahadi hi Amasias nga iya anak.