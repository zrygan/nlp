1: Kon ikaw an napili hin pagpangulo hin usa nga sasaro, ayaw pagparayaw. Hunahunaa la nga sugad ka la han iba nga mga tawo. Panimangnoa an mga dinapit san-o ka lumingkod ha pangaraonan.
2: Kahuman nimo pagtuman han imo buruhaton, amo na an imo paglingkod ngan pagliaw-libang upod han iba. Tatahuron ka nira tungod kay maupay an imo pagtuman han imo buruhaton.
3: Kon magurang ka han kadam-an nga mga gindapit, makahimo ka hin pagyakan. Imo ini katungod. Kundi kinahanglan maaram ka han imo igyayakan ngan ayaw paundanga an tokar.
4: Kon may-ada gin-andam para hin pagliaw-libang, ayaw ipadayon an hirohimangraw; diri ini an angay nga panahon hin pagpakita han imo kamaaram.
5: An tokar ug kanta dida hin usa nga sasaro diin may-ada tagay nga irinmon sugad ini hin rubi nga itinaod dida hin bulawan.
6: An maupay nga tokar ngan kanta ug maupay nga irinmonusa ini nga bato nga esmeralda nga itinaod dida hin bulawan.
7: Kon batan-on ka, ayaw pagyakan kon diri ka sidngon, kundi ayaw paglapos hin makaduha ngan dida la kon may-ada mauna hin pagyakan ha imo.
8: Igyakan dayon an imo karuyag sidngon ngan ayaw damoa in mga pulong. Ipakita nga diri ka surumatan la kundi hilom la.
9: Ayaw pagsugara ngan itupong ha imo an mga importante nga tawo ngan ayaw itugot nga ikaw an tinikangan hin kamaaringasa pinaagi hin damo nga mga pakiana ha ira.
10: An maupay nga dungog hin maligdong nga tawo nasunod ha iya sugad nga an kikidlat nasunod han dalugdog.
11: Pagsarit hin pag-uli ha igo nga panahon ngan ayaw gud pagpaorhi hin paglakat. Ayaw paglangan dida ha may porta; uli dayon ngadto ha imo balay.
12: Didto makakahimo ka hin pagliaw-libang sugad han imo karuyag kundi ayaw gud hin paghinambog.
13: Ngan ayaw hingalimot hin pagpasalamat han imo Magburuhat nga tinugotan ka hin pagpahimulos hin damo nga mga mag-upay nga butang.
14: Kon tinuod nga nahadlok ka han Ginoo , kakarawaton mo an iya mga pagsaway. Bebendisyonan niya adton magmata hin sayo ha kaagahon hin pag-ampo.
15: Pagton-i an iya Balaod ngan igsaulo hin maupay. Labot kon diri kinasingkasing an imo pagtoon, kawang la an imo pag-aram.
16: Kon may pagkahadlok ka han Ginoo , makakasabot kon ano an matadong ngan dadayawon ka tungod kay waray nimo pinalabi.
17: Para han makasasala, waray gamit an pagsaway ngan paghuhubaron nira an Balaod sugad han ira karuyag.
18: An may-ada buot nga mga tawo maghuhunahuna han tagsa nga ipinahayag nga pulong kundi an mapahitas-on nga tawo diri matugot nga may-ada magbalabag ha ira.
19: Ayaw pagbuhat hin bisan ano kon diri ka anay manhunahuna hin maupay ngan kon nakabuhat ka na, ayaw na paglingi ngan pagbasol.
20: Ayaw paghimo hin buhat nga puno hin kataragman ngan ayaw pagbuhat hin amo ngahaw nga sayop makaduha.
21: Ayaw tapod ha imo kalugaringon bisan kon baga masayunay an paagi.
22: Dayuday pagbantay kon tikain ka.
23: Kon ano an imo buhaton, pag-ikmat; amo ini an pagtuman han mga sugo han Ginoo .
24: An pagtoo han Balaod amo an pagtuman han mga sugo han Ginoo . Kon tumapod ka han Ginoo , diri ka madadaog.