1: Pamati ha akon, higrayo nga kanasoran,
: kamo nga mga tawo nga harayo hin duro an gin-uokyan!
: Ginpili ako han Ginoo han waray pa ako katatawo,
: ngan gintudlok ako nga magin iya surugoon.
2: Ginhimo niya an akon mga pulong nga sugad hin espada kamatarom.
: Ginpanalipdan ako niya pinaagi han iya kalugaringon nga kamot.
: Ginhimo ako niya nga sugad hin pana nga matarom ngan andam paggamita.
3: Nagsiring hiya ha akon, Israel, ikaw an akon surugoon;
: pagdadayawon ako hin mga tawo tungod ha imo.
4: Nagsiring ako, Nagkabudlay ako, kundi hin kawaray pulos hini!
: Ginggamit ko an akon kusog, kundi waray ko man nahimo nga bisan ano.
: Kundi makakasarig ako han Ginoo nga pananalipdan niya an akon mga katadongan;
: pagbabaloson ako niya tungod han akon ginbubuhat.
5: Gintudlok ako han Ginoo han waray pa ako katatawo;
: ginhimo ako niya nga iya surugoon ha pagpabalik han iya mga tawo,
: ha pagpabalik han nagsasarang nga mga tawo han Israel.
: Ginpasidunggan ako han Ginoo ;
: amo hiya an surok han akon kusog.
6: Nagsiring ha akon an Ginoo ,
: May-ada ko darudako nga buruhaton para ha imo nga akon surugoon.
: Diri la nga ibabalik an kagamhanan han nanhisalin nga mga tawo han Israel,
: kundi hihimoon ko liwat ikaw nga kapawa ngadto han mga nasod
: basi matalwas an bug-os nga kalibutan.
7: Nagsiring an baraan nga Dyos ngan manunubos han Israel
: ngadto han tinamay kaupay,
: nga gindudumtan han mga nasod,
: ngan surugoon hin mga punoan
: Hikikit-an han mga hadi nga binuhian ka na
: ngan matindog hira hin pagtahod ha imo;
: hikikit-an liwat ini han mga prinsipe,
: ngan mayukbo hira hin pagpasidungog ha imo.
: Mahinanabo ini kay ginpili han Ginoo an iya surugoon;
: gintuman han baraan nga Dyos an iya mga saad han Israel.
8: Nagsiring an Ginoo ngadto han iya mga tawo,
: Kon umabot na an panahon hin pagtalwas ha iyo, maugop ako ha iyo
: nga babatonon ko an iyo mga pagtawag hin pakibulig.
: Babantayan ngan pananalipdan ko kamo,
: ngan pinaagi ha iyo maghihimo ako hin ginsaaran han ngatanan nga mga tawo.
: Pauokyon ko na liwat kamo
: didto han iyo tuna nga yana usa nga kamingawan.
9: Masiring ako ngadto han mga priso, Pagkagawas na kamo!
: ngan ngadto hadton mga aada ha kasisidman,
: Pagkagawas na kamo ngadto ha kapaw-an!
: Masusugad hira hin mga karnero nga nananabsab dida han kapungtoran;
10: diri na gud hira gugutomon o uuhawon.
: Diri makakadaot ha ira an adlaw o an kapaso han kamingawan,
: kay pagmamandoan hira hin usa nga nahigugma ha ira.
: Pagdadad-on niya hira ngadto hin mga burabod hin tubig.
11: Maghihimo ako hin hiluag nga dalan didto han kabukiran,
: ngan mag-aandam ako hin dalan nga paglalaktan han akon mga tawo.
12: Maabot an akon mga tawo tikang ha kahigrayoan,
: tikang ha amihanan ngan ha katundan,
: ngan tikang ha Aswan didto ha timogan.
13: Pagkanta, kalangitan! Goliat tungod hin kalipay, tuna!
: Pagkanta, kabukiran!
: Pagliliawon han Ginoo an iya mga tawo;
: kalolooyan niya an iya nag-aantos nga mga tawo.
14: Kundi nagsiring an mga tawo han Jerusalem,
: Ginsikway na kami han Ginoo !
: Hinngalimtan na kami niya.
15: Sanglit mabaton an Ginoo ,
: Hinngangalimtan ba hin usa nga babaye an iya minasus-an,
: ngan diri ba niya hihigugmaon an bata nga iya gin-anak?
: Bisan hingalimtan hin usa nga iroy an iya anak,
: diri ko gud kamo hingangalimtan.
16: Jerusalem, diri ko gud ikaw hingangalimtan!
: Iginsurat ko an imo ngaran dida han palad han akon mga kamot.
17: Maabot na adton mga magtitindog hin utro ha imo,
: ngan mabaya adton mga nagbungkag ha imo.
18: Tan-aw bisan diin nga dapit ngan kitaa an nahinanabo!
: Nagtititirok an imo mga tawonauli na hira!
: Sugad nga buhi gud ako nga Dyos,
: ipaparayaw mo an imo mga tawo,
: sugad nga ipinaparayaw an iya mga alahas hin usa nga karaslon nga babaye.
19: Ginbungkag ngan ginbayaan an imo nasod
: kundi yana mahaligotay na ini hin duro
: para hadton magkakaabot hin pag-ukoy ha nasod!
: Ngan mahihirayo hin duro tikang ha imo adton mga nagbungkag ha imo.
20: May adlaw nga masiring ha imo an imo mga tawo nga natawo didto ha pagkabihag,
: Haligotay ini nga tuna
: kinahanglan namon in hiruhiluag nga dapit nga pag-uokyan!
21: Niyan masiring ka ha imo ngahaw,
: Hin-o an mga ginikanan
: hini ngatanan nga mga kabataan?
: Nawara an akon mga anak ngan diri na ako mag-aanak.
: Ginbihag ngan ginpaiwas ako
: hin-o an nagmangno hini nga mga anak?
: Ginbayaan ako nga nag-uusaan
: diin tikang ini nga mga anak?
22: Nagsiring an Ginoo nga Dyos ngadto han iya mga tawo
: Masinyas ako ngadto han mga nasod,
: ngan pauulion nira an iyo mga anak.
23: Masusugad hin mga amay niyo in kahadian;
: masusugad hin mga iroy niyo in mga rayna.
: Mayukbo hira ha iyo atubangan ngan magpapasidungog hira ha iyo;
: magtatahod nga mapinaubsanon hira ha iyo.
: Niyan mahibabaro kamo nga ako amo an Ginoo ;
: waray maaalohan han mga naghuhulat han akon tambulig.
24: Makakakuha ba kamo han gintikas hin usa nga sondalo?
: Makakatalwas ba kamo han mga priso hin usa nga mabangis nga tawo?
25: Nabaton an Ginoo ,
: Amo gud ito an mahinanabo.
: Kukuhaon an mga priso han sondalo,
: ngan aagawon an gintikas han mabangis nga tawo.
: Pakikiawayan ko an bisan hin-o nga makikiaway ha iyo,
: ngan tatalwason ko an iyo mga anak.
26: Hihimoon ko nga magpaunay-unay hin pagpatay an mga nagtalumpigos ha iyo;
: mahuhubog hira hin panmatay ngan panmintas.
: Niyan mahibabaroan han ngatanan nga mga tawo nga ako amo an Ginoo ,
: nga nagtatalwas ngan nagtutubos ha iyo.
: Mahibabaro hira nga ako amo an gamhanan nga Dyos han Israel.