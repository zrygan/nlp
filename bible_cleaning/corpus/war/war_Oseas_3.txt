1: Nagsiring ha akon an Ginoo , Pakadto na liwat ngan higugmaa in babaye nga nanlilibog hin usa nga hinigugma. Kinahanglan higugmaon mo hiya sugad nga hinihigugma ko pa an katawhan han Israel, bisan kon napakadto hira hin iba nga kadiyosan ngan naruruyag makakuha hin mga pasas nga iginhalad ngadto hin mga diyosdiyos.
2: Sanglit ginpalit ko hiya hin 15 ka bug-os nga salapi ngan mga tulo ka bakid nga sebada.
3: Ginsiring ko hiya nga kinahanglan maghulat hiya ha akon hin maiha nga panahon ngan bayaan na niya an maraot nga kinabuhi ngan an panlibog; ngan sulod hini nga panahon mahulat ako ha iya.
4: Ha sugad hini nga paagi mag-uokoy an katawhan han Israel hin maiha nga panahon nga waray nira mga hadi o mga pangulo, waray mga halad nga tinubod o baraan nga mga harigi nga bato, waray mga diyosdiyos o mga ladawan nga gagamiton hin pagdiwata.
5: Kundi maabot an panahon nga mabalik na liwat an katawhan han Israel ngadto han Ginoo nga ira Dyos ngan ngadto hin usa nga tulin ni David nga ira hadi. Niyan tatahoron nira tungod hin kahadlok an Ginoo ngan makarawat hira han iya mag-upay nga mga hatag.