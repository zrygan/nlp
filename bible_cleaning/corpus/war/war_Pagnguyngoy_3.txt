1: Usa ako nga maaram kon ano an kahimtang han ginkakastigo han Dyos.
2: Gintabog ako niya ngadto han masirom nga kahiladman.
3: Ngan gintubal ako niya hin waray pagkalooy nga mga hampak.
4: Ginpabay-an ako niya nga lukop hin bag-o nga mga kasamdan, ngan pinamiangan ako.
5: Ginsadhan ako niya didto hin usa nga prisohan hin kakurian ug kagul-anan.
6: Ginpugos ako niya hin pag-ukoy didto han kasisidman han kamatayon.
7: Ginkadenahan ako niya; usa ako nga priso nga waray paglaom hin pakapalagiw.
8: Nagoliat ako hin pakibulig, kundi napakabungol la an Dyos.
9: Nag-iikaturumba ako ha paglakat; gin-uulang ako hin pader nga mga bato bisan ngain ako aatubang.
10: Ginhulat ako niya sugad hin uso; gindasmagan ako niya sugad hin liyon.
11: Ginlanat ako niya hin paggawas han dalan, ginpanamad ako niya ngan ginbayaan.
12: Gin-unat niya an iya pana ngan ginhimo ako nga irigoon han iya mga udyong.
13: Ginpana ako niya ngadto gud ha sakob han akon lawas.
14: Gintitinawaan ako han mga tawo ha bug-os nga adlaw; irintrimisan la ako nira ngatanan.
15: An mapait la nga pag-antos an iya iginhatag ha akon nga pagkaon ug pag-inom.
16: Ginbagnos niya an akon bayhon dida han tuna ngan nangihoan ako ha paghidasmag dida han mga bato.
17: Hinngalimtan ko an maupay nga panlawas, an kamurayaw, ngan an kalipayan.
18: Diri na mag-iiha mapatay ako; waray na an akon paglaom han Ginoo .
19: Mapait nga hilo an pagdumdom han akon kasakitan ngan han akon kawaray urokyan.
20: Dayuday ginhuhunahuna ko ini, ngan naguguol an akon espiritu.
21: Kundi nabalik an paglaom ko kon ini nga usa nga butang akon hinunumdoman
22: Nagpapadayon pa gihapon an waray pagkatapos nga gugma ngan kalooy han Ginoo ,
23: bag-o sugad han kaagahon, ngan waray pagsayop sugad han pagsirang han adlaw.
24: An Ginoo gud la an akon malon, sanglit aada ha iya an akon paglaom.
25: Maupay an Ginoo ngadto han ngatanan nga nasarig ha iya.
26: Sanglit maupay gud para ha aton an paghulat hin mapailobon han matalwason nga pagbulig han Ginoo .
27: Ngan maupay gud nga mahibaro kita hin pagpailob tikang han aton pagkabatan-on.
28: Kon nag-aantos kita, kinahanglan lumingkod kita nga hilomon ta an pagpailob.
29: Kinahanglan yumukbo kita ha pagpaubos, kay bangin may-ada pa naton paglaom.
30: Bisan kon paghampakon ngan pagtamayon kita, kinahanglan karawton ta ini ngatanan.
31: Maloloy-on an Ginoo ngan diri kita niya igsisikway ha kadayonan.
32: Bisan kon kastigohon kita niya, kundi marig-on an iya paghigugma ha aton.
33: Diri niya ikinalilipay an pagbido o pagsakit ha aton.
34: Maaram an Ginoo kon pinapag-anto kita sugad hin mga priso.
35: Maaram hiya kon gintatamakan la an aton mga katungod nga hatag niya ha aton.
36: Maaram hiya kon ginlulubag an katadongan didto han mga hukmanan.
37: An kaburot-on la han Ginoo an dayuday natutuman.
38: Ha iya pagsugo nahinanabo an maupay ug maraot.
39: Kay ano nga mangurutob kita kon ginkakastigo kita tungod han aton sala?
40: Usisaha ta an aton mga paagi ngan balik kita ngadto han Ginoo .
41: Buksi ta an aton kasingkasing ngadto han Dyos ha langit ngan pag-ampo kita,
42: Nakasala ngan sinmupil kami ha imo ngan waray ka, O Ginoo , magpasaylo ha amon.
43: Ginlanat ngan ginpatay mo kami; waray mo ipakita an imo kalooy tungod han imo kasina.
44: Pinaagi hin madakmol nga dampog hin kapungot nga makuri matahos han amon mga pag-ampo.
45: Ginhimo mo kami nga harapilan hin mga sighot han kalibutan.
46: Gintatamay ngan ginyuyubit kami han ngatanan namon nga mga kaaway.
47: Nag-agi kami ha karat-an ngan kabungkagan; nag-uokoy kami ha kataragman ngan kahadlok.
48: Makusog an pag-awas ha akon mga mata han mga luha tungod han pagkapukan han akon mga tawo.
49: Waray hunong an pagturo han akon mga luha.
50: Tubtob nga tumangbo an Ginoo tikang ha langit ngan hikit-an kita.
51: Mabidoon an akon kasingkasing kon nakita ako han nahinabo han kababayen-an han syudad.
52: Sugad hin usa nga tamsi ginbitik ako hin mga kaaway nga napupungot ha akon hin waray la hinungdan.
53: Iginlabog ako nga buhi ngadto hin luong, ngan gintakpan hin bato an ganggang.
54: Nalampo ako han tubig ngan naghunahuna ako nga hirani na ha akon an kamatayon.
55: Tikang ha kahiladman nagtawag ako ha imo, O Ginoo .
56: Ngan pinamatian mo an pakimalooy ko ha imo nga pamatian mo an akon pagtawag.
57: Ginbaton ngan ginsiring mo ako nga diri ako mahadlok.
58: Gintabangan mo ako, O Ginoo, ngan gintalwas mo an akon kinabuhi.
59: Paghukom dapig ha akon; maaram ka han mga sayop nga ginbuhat ha akon.
60: Maaram ka nga napupungot ha akon an akon mga kaaway ngan naglalarang hira hin paglingo ha akon.
61: Hinbatian mo an ira pagtamay ha akon, O Ginoo , maaram ka han ngatanan nga ira mga larang kontra ha akon.
62: Magkulop an ira pagpinakaraot ha akon ngan paghimo han ira mga larang.
63: Gin-iinintrimisan ako nira tikang ha aga ngadto ha gab-i.
64: Kastigoha hira tungod han ira ginbuhat, O Ginoo .
65: Panhimaraota hira ngan pun-a hira hin pagkahulop!
66: Bukora hira han imo kasina ngan puoha hira dinhe ha tuna!