1: Adton Ginoo pagpasalamatan ta,
: kay maupay ngan padayon nahigugma!
2: Hini nga mga pulong sarabat kita,
: adton ngatanan nga gintalwas na niya.
: Ginbawi kam' tikang mga kaaway man;
3: ginbalik tikang han langyaw kanasoran;
: tikang ha sinirangan ngan ha katundan,
: ngan tikang ha amihanan ngan timogan.
4: May nagsudoysudoy hadton kamingawan,
: waray makaagi'n syudad nga urokyan.
5: Nag-antos hin kagutom ngan kauhaw man,
: waray nagud nira sadang paglaoman.
6: Niyan ha butnga han ira kakurian,
: an Ginoo ira ginsangpit, gintawag;
: ngan iya tinagan hira'n katalwasan,
: tikang hadton ira mga kasakitan.
7: Ginmandoan hira ha tadong nga dalan,
: ngadto hadton syudad nga ira gin-ukyan.
8: Ginoo ira gud pagpasalamatan,
: tungod han gugma n'ya nga ha kadayonan,
: tungod urosahon ginbuhat ha ira.
9: Mga inuuhaw'ya pinapatunga;
: mga ginugutom binubusog niya
: pinaagi'n mga kaupayan niya.
10: May nag-ukoy ha kadulom, kasisidman,
: nag-antos nga priso nga kinadenahan.
11: Kay ginsupak nira an kasugoanan
: han Dyos nga Makagarahum han ngatanan.
: Iginsikway nira iya mga sagdon,
12: guol gud han magkuri nga buruhaton.
: Natutumba hira tungod nga gul-anon,
: waray gud nabulig ha ira pagbangon.
13: Niyan ha butnga han ira kakurian,
: an Ginoo ira ginsangpit, gintawag;
: ngan iya tinagan hira'n katalwasan,
: tikang hadton ira mga kasakitan.
14: Iginggawas han kadulman, kasisidman,
: ngan ginrugmok an ira kakadenahan;
15: Ginoo ira gud pagpasalamatan,
: tungod han gugma niya nga ha kadayonan.
: Tungod urosahon ginbuhat ha ira,
16: bronse'ng mga sada iya rinuruba;
: iya binabari, pinanlalambos pa,
: adton mga barra nga puthaw nga trangka.
17: Mga lurong adton pipira ha ira,
: nag-aantos tungod ira mga sala.
18: Bis' ano'ng pagkaon waray hira gana,
: ngan harapit na gud magkamatay hira.
19: Niyan ha butnga han ira kakurian,
: an Ginoo ira ginsangpit, gintawag;
: ngan iya tinagan hira'n katalwasan
: tikang hadton ira mga kasakitan.
20: Hadton iya sugo hira gintambal man,
: ngan gintalwas hira tikang han lubnganan;
21: Ginoo ira gud pagpasalamatan,
: tungod han gugma niya nga kadayonan.
: Tungod urosahon ginbuhat ha ira,
22: maghalad hin mga tinubod gud hira;
: ha pagpasalamat, maglipay, magkanta,
: igsumat gud tanan nga ginbuhat niya.
23: May'da nanagsakay hadton kalalawdan,
: nga nagpakabuhi dit' han kadagatan;
24: nabuhat han Ginoo ira hinkit-an,
: ur'sahon buhat n'ya dit' han kahiladman.
25: Hangin nagmakusog han iya pagsugo,
: ngan an mga balod iya ginpadagko.
26: Gin-alsa ha igbaw adton mga barko,
: ngan dayon gin-unlod hilarom hin duro.
: Dida han sugad nga mga kataragman,
: nanagturaw na gud adton katawhan;
27: daw hin hubog hira nanagkimpang-kimpang,
: waray na gamit an ira kabatiran.
28: Niyan ha butnga han ira kakurian,
: an Ginoo ira ginsangpit, gintawag;
: ngan iya tinagan hira'n katalwasan,
: tikang hadton ira mga kasakitan.
29: Nagrumpat nga bagyo ginpahugpoy niya,
: ngan an mga balod hini naglinaw na.
30: Tungod han kalinaw nagmalipay hira,
: ngan gindara hira ngat' han buot nira.
31: Ginoo ira gud pagpasalamatan,
: tungod han gugma niya nga kadayonan.
: Tungod urosahon ginbuhat ha ira,
32: iya pagkadako igsangyaw gud nira.
: Ira igsangyaw gud iya pagkadako,
: didto han katirok hadton mga tawo;
: kinahanglan hiya pagdayawon niyo,
: ha atubangan gud han mga pangulo.
33: Kasapaan ginhimo n'ya'ng kamingawan,
: an mga burabod nagin kamamad-an.
34: Magtambok nga tuna nagin kaparatan,
: kay magraot an nag-ukoy nga katawhan.
35: Iya ginhimo nga adton kamamad-an,
: magin mga burabod hin katubigan;
: ngan an nanggugutak na nga katunaan,
: magin mga burabod nga nag-aawas.
36: Hin pag-ukoy didto iya tinugotan,
: adton mga gutom na gud nga katawhan;
: ngan didto hin syudad ira gintindogan,
: adton syudad nga ira na pag-uokyan.
37: Ira ginpugasan an mga kaumhan,
: ngan nagtanom hira'n mga urobasan;
: katapos ira man ini gin-anihan,
: ngan hinmatag hin damo nga kabungaan.
38: Iya ginpakaupay iya katawhan,
: ngan nagdamo adton ira kabataan;
: waray n'ya tugoti nga magtikaiban,
: mga panon hadton ira kabakahan.
39: Han kapirde, kaalohi han katawhan,
: hin duro nga talumpigos, kasakitan,
40: mga magsarakit ha ira nangalsan,
: ngan ginsarang hira dit' han kagugub-an.
41: Kundi ginbawi n'ya'n mga kablasanon,
: tikang hadton ira mga arantoson;
: panimalay nira ginhimo gihapon,
: nga magdamo sugad hadton mga panon.
42: Hinkit-an man ini han mga magtadong,
: ngan amo man hira nga nagmalipayon;
: kundi an ngatanan nga mga yawan-on,
: han Dyos manta hira pagpapamingawon.
43: Unta an mga makinaadmananon,
: ini'ng mga butang ira palandongon,
: ira unta nga pagpainoinohon,
: adton kanan Ginoo gugma nga dayon.