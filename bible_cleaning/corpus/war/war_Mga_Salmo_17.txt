1: Pamatii, O Ginoo ,
: an akon matadong nga pangamuyo;
: tagda an akon pagtawag hin pakibulig!
: Pamatii an akon pag-ampo,
: kay waray limbong dinhe ha akon.
2: Maghuhukom ka dapig ha akon,
: kay maaram ka han matadong.
3: Maaram ka han akon kasingkasing;
: dinuduaw mo ako ha kagab-ihon.
: Gin-usisa mo ako hin hingpit
: ngan waray mo hin-agian
: nga maraot nga ungara didi ha akon;
: diri ako nagyayakan hin maraot
4: sugad han binubuhat han iba;
: Ginsugot ko an imo sugo
: ngan waray ako magsunod han agianan han pagraogdaog.
5: Naglakat ako pirme ha imo dalan
: ngan waray sumimang tikang hito.
6: Nag-aampo ako ha imo, O Dyos,
: kay nabaton ka ha akon;
: sanglit lingia gadman ako
: ngan pamatii an akon mga pulong.
7: Magtaralwas, ipadayag an imo urusahon nga gugma;
: ha imo kilid talwas kami tikang han amon mga kaaway.
8: Salipdi ako, sugad gud han pagpanalipod mo
: han imo gud mga mata;
: tagoa ako dida han lambong han imo mga pako,
9: tikang han mga atake han mga magraot.
: Ginlilibotan ako han akon mga kaaway nga puno hin pagdumot;
10: waray nira kalooy
: ngan nagyayakan hira hin mapahitas-on.
11: Yana ginpapalibotan ako nira bisan diin ako aatubang
: naghuhulat la hin higayon pagpukan ha akon.
12: Sugad hira hin mga liyon
: nga karuyag maghunothunot ha akon,
: sugad hin batan-on nga mga liyon
: nga naghuhulat ha akon ha ira mga taragoan.
13: Kadi, O Ginoo , asdangi an akon mga kaaway ngan dag-a hira!
: Talwasa ako tikang han mga magraot pinaagi han imo ispada;
14: talwasa ako tikang ha ira pinaagi han imo gahom,
: tikang hadton may-ada han ngatanan nga ira karuyag hini nga kinabuhi.
: Siroti hira han mga pag-antos nga imo igin-andam para ha ira;
: mamay-ada unta igo nga mga pag-antos para han ira mga anak,
: ngan mga salin pa para han mga anak han ira mga anak!
15: Igkikita ko ikaw, kay matadong ako,
: ngan ha akon pagmata, lilipayon ako han imo pakigkaupod.