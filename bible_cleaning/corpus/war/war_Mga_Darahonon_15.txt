1: An malumo nga pagbaton nakakapahugpoy hin kasina, kundi an maisog nga mga pulong nakakaaghat la lugod.
2: Kon nagyayakan an mga makinaadmananon, an ira hibaro nakakabihag hin mga tawo, kundi tinuyaw la an isinasagbang han mga lurong.
3: Nakita an Ginoo han nahinanabo ha ngatanan nga dapit; nakita hiya han aton ginbubuhatmagmaupay o magmaraot.
4: Nahatag hin kinabuhi an maloloy-on nga mga pulong, kundi nakakasamad han imo kasingkasing an magpintas nga yayaknon.
5: Linurong an pagpasibaya han igintutdo ha imo han imo amay; maupay gud an pagkarawat han iya mga sagdon.
6: Hinihipos han mga magtadong an ira manggad, kundi nawawara an kanan mga magraot kon naabot an kakurian.
7: Nagpapasarang hin hibaro an mga makinaadmananon, diri an mga lurong.
8: Kon nag-aampo an mga mag-upay nalilipay an Ginoo , kundi napupungot hiya han mga halad nga gindadara ha iya han magraot nga mga tawo.
9: Napupungot an Ginoo han mga paagi han magraot nga mga tawo, kundi nahigugma hiya hadton nagbubuhat hin matadong.
10: Kakastigohon ka hin duro kon magbuhat ka hin kasaypanan; mapatay ka kon nadiri ka pamati hin sagdon.
11: Maaram gud an Ginoo kon hin-o an aadto han kalibutan han mga patay; sanglit uunanhon hin usa ka tawo hin pakatago tikang han Dyos han iya mga panhunahuna?
12: Diri napasagdon an mga parayawnon diri gud hira naaro hin sagdon hadton mga mas makinaadmananon.
13: Mahiyomhiyom an mga tawo kon hira malipayon, kundi masulob-on pagkit-on kon hira mabidoon.
14: Karuyag hin pag-aram an mga tawo nga mag-aram, kundi kontento la hin katapang an mga lurong.
15: Dayuday nga paniguro an kinabuhi han mga tinamay nga mga tawo, kundi dayuday nagpapahimulos han ira kinabuhi an mga maglipayon.
16: Gabay la makablas ngan may pagkahadlok han Ginoo , kay han pagkariko ngan aada ha kasamokan.
17: Gabay la kumaon hin utan nga kasaro an imo mga hinigugma, kay hin pagkaon hin karne an sora kundi aada an kapungot.
18: An magpaso nga ulo amo an tinikangan hin lantugi, kundi nagdadara hin kalinaw an kamapailobon.
19: Igkikita ka hin kakurian bisan diin kon ikaw hubya, kundi mawawaray mo kasamokan kon tangkod ka la.
20: Nakakalipay han iya amay an anak nga makinaadmananon; nagtatamay han iroy niya an tawo nga lurong.
21: An mga tawo nga lurong nalilipay han ira kalurongan, kundi an mga makinaadmananon magbubuhat han matadong.
22: Pamatii an ngatanan nga sagdon nga ihahatag ha imo ngan magmamainuswagon ka; kon waray mo hini waray ka mahihimo.
23: Hin kamakalilipay kon hin-aagian an angay nga pulong para han angay nga panahon!
24: Naglalakat an mga makinaadmananon han dalan tipaigbaw ngadto ha kinabuhi, diri han dalan nga tipaubos ngadto ha kamatayon.
25: Gugub-on han Ginoo an kabablayan han mga magpinahitas-on, kundi pananalipdan niya an hiagi hin usa nga balo.
26: Napupungot an Ginoo han magraot nga mga panhunahuna, kundi nalilipay hiya han mga pulong nga makiaangayon.
27: An linimbong nga pinakabuhian nagdadara hin kasamok ha iya panimalay. Ayaw gud pagpahukip ngan mahilawig an imo kinabuhi.
28: Naghuhunahuna anay an mga mag-upay nga diri pa hira nabaton. Nakakasamok an mga magraot nga nasagbang la dayon.
29: Kon nag-aampo an mga magtadong namamati an Ginoo , kundi pinapasibay-an niya adton magraot nga mga tawo.
30: Nakakalipay ha imo an maghiyomhiyom nga mga bayhon, ngan nakakaliaw ha imo an maupay nga sumat.
31: Kon namamati ka hin mga waydong, usa ka nga makinaadmananon.
32: Kon nadiri ka pag-aram, gindadaot mo an imo kalugaringon. Kon nakarawat ka hin waydong, mahihimo ka nga makinaadmananon.
33: An pagtahod han Ginoo amo in usa nga pag-aradman. Kinahanglan magmapinaubsanon ka san-o ka kumarawat hin kadungganan.