1: Nagtikang hin paglakat palibot ha butnga han kalayo an tulo nga kalalaken-an, hira Ananias, Misael, ug Azarias, samtang nagkakanta hira hin mga imno ngadto sa Dyos ngan nagdadayaw ha iya nga Ginoo.
2: Niyan hinmadong ngan tinmindog hi Azarias ngan didto ha butnga han kalayo nag-ampo hiya ha dako nga tingog
3: O Ginoo nga Dyos han amon kaapoy-apoyan, nagdadayaw ngan nagdadayeg kami ha imo; pagpasidunggan unta ha kadayonan an imo ngaran.
4: Gindumara mo kami sugad han angay ha amon. Ha ngatanan nga butang nga imo ginbuhat ha amon, dayuday nga tangkod ka ha amon, ngan han paghukmi mo ha amon, dayuday ka nga waray pinalabi.
5: Ginbuhat mo an matadong ngan gindad-an mo hin karat-an an Jerusalem nga baraan nga syudad han amon kaapoy-apoyan. Angay ha amon ito nga paghukom tungod han amon mga sala.
6: Amon ka ginsupak, amon ka gintalikdan, ngan nabuhat namon an ngatanan nga mga sala.
7: Waray namon pagbuhata an mga butang nga imo ginsugo ha amon. Kon ginsugot namon an imo mga balaod, mainuswagon unta kami,
8: kundi yana angay ha amon an paghukom ngan kastigo nga imo gindara ha amon.
9: Imo kami igintubyan ngadto hin matinalapason, madumot, ngan masupilon nga mga kaawayngadto hin labi kamahuka nga hadi ha kalibutan.
10: Ngan yana naalohan kami ngatanan nga nagsisingba ha imo; makaarawod ha amon an pagbungat han amon mga baba.
11: Kundi tungod han kalugaringon mo nga dungog, ayaw gad pagbungkaga an imo ginsaaran ha amon ngan ayaw pagbayai kami ha kadayonan.
12: Ayaw gad ighalot an imo pagkalooy ha amon. Tumana gad an imo mga saad kanda Abraham nga imo hinigugma, Isaac nga imo surugoon, ug Jacob nga amay han imo baraan nga mga tawo nga Israel.
13: Imo iginsaad hin paghatag ha ira hin damo nga mga tulin sugad han kadamo han kabiton-an ha langit o han mga baras ha baybayon.
14: Kundi yana, O Ginoo, gutiay na la kami kon itanding han iba nga mga nasod; bisan hain kami, makaarawod inin amon kamutangan tungod han amon mga sala.
15: Ginbayaan kami nga waray hadi, waray mga manaragna o mga pangulo. Waray na kami usa nga Templo nga kakadtoan hin pagdara ngada ha imo hin mga halad nga tinubod, mga regalo, o insyenso, waray na dapit diin makakaghalad kami ha imo ngan malolooy ka ha amon.
16: Kundi nadangop kami ha imo upod an mabinasolon ngan mapinaubsanon nga kasingkasing. Samtang nakikimalooy kami nga karawaton mo kami nga sugad hin kinmanhi kami dara in mga halad nga tinubod nga lalaki nga mga karnero ngan mga baka ngan yinukotyukot nga magtambok nga nati nga mga karnero.
17: Karawata gad an amon pagbasol sugad nga amon halad nga tinubod yana nga adlaw, basi magsugot kami ha imo ha bug-os namon nga kasingkasing. Diri gud kaaalohan an bisan hin-o nga nasarig ha imo.
1819: Yana nagsasaad kami ha bug-os namon nga kasingkasing hin pagsugot ha imo, pagsingba ha imo, ngan pagdangop ha imo hin pag-ampo. Pagdumaraa kami nga maloloy-on ngan ayaw na kami ikadto hin kaarawdan.
20: O Ginoo, talwasa kami pinaagi hin usa han imo mga milagro; pagpasidunggi an imo ngaran.
21: Dad-i hin kaarawdan ngan kaalo an ngatanan nga nagpakaraot ha amon. Kuhaa an ira kusog ug gahom ngan dugmoka an ira kabakod.
22: Pahibaroa hira nga ikaw la an Ginoo ug Dyos nga naghahadi ka nga mahimayaon ha bug-os nga kalibutan.
23: Ginpalaga han mga surugoon han hadi nga naglabog han tulo nga kalalaken-an ngadto ha hudno an kalayo pinaagi hin pagsung-i hin lana, alkitran, uhot, ug kahoy.
24: Naglarab an kalayo ngadto hin kahitaas nga 25 ka metros
25: ngan naglarab pa ngani ha gawas ngan gin-ugtang an mga Babilonianhon nga nagkakatukdaw hirani han hudno.
26: Kundi kinmunsad ngadto han kalayo in usa nga anghel han Ginoo, diin nakadto an tulo nga kalalaken-an. Iya iginpinid ha ligid an mga laga,
27: sanglit inabat in matugnaw nga harupyoy nga nahuyop han kalayo ngan waray gud dapati hira han kalayo o makadaot ha ira ha bisan ano nga paagi.
28: Didto ha sakob han hudno nagsarabat na liwat an tulo nga kalalaken-an hin pagkanta ha pagdayaw han Dyos
29: Gindadayaw ka namon, O Ginoo
: nga Dyos han amon kaapoy-apoyan.
30: Pagpasidunggan ngan pagtahoron unta ha kadayonan
: an imo harangdon ngan baraan nga ngaran.
31: Pagkantahon unta in mga imno
: ha paghimaya ha imo ha kadayonan
: ngan pagdayawon unta ikaw nga baraan nga aadto hito nga Templo,
32: diin nalingkod ka ha imo langitnon nga trono ha igbaw han mga kerubin
: ngan natan-aw ka ngadto ha tuna han mga minatay.
: Pagdayawon nga pagsidunggan ka unta ha kadayonan.
33: Pagdayawon ka unta samtang nalingkod ka ha hadianon mo nga trono.
: Pagkantahon unta in mga imno ha pagdayaw ha imo ha kadayonan.
34: Pagdayawon ka unta didto ha kahitas-an.
: Pagkantahon unta in mga imno ha pagdayaw ha imo ha kadayonan.
35: Pagdayawa an Ginoo, ngatanan nga binuhatan;
: kantaha an pagdayaw ha iya ngan pagpasidunggi hiya ha kadayonan.
36: Pagdayawa an Ginoo, mga langit ha kahitas-an;
: kantaha an pagdayaw ha iya ngan pagpasidunggi hiya ha kadayonan.
37: Pagdayawa an Ginoo, ngatanan nga mga anghel han Ginoo;
: kantaha an pagdayaw ha iya ngan pagpasidunggi hiya ha kadayonan.
38: Pagdayawa an Ginoo, ngatanan nga katubigan ha bawbaw han kalangitan;
: kantaha an pagdayaw ha iya ngan pagpasidunggi hiya ha kadayonan.
39: Pagdayawa an Ginoo, ngatanan nga langitnon nga mga kagamhanan;
: kantaha an pagdayaw ha iya ngan pagpasidunggi hiya ha kadayonan.
40: Pagdayawa an Ginoo, adlaw ug bulan;
: kantaha an pagdayaw ha iya ngan pagpasidunggi hiya ha kadayonan.
41: Pagdayawa an Ginoo, kabiton-an han langit;
: kantaha an pagdayaw ha iya ngan pagpasidunggi hiya ha kadayonan.
42: Pagdayawa an Ginoo, uran ug tun-og;
: kantaha an pagdayaw ha iya ngan pagpasidunggi hiya ha kadayonan.
43: Pagdayawa an Ginoo, ngatanan nga kahanginan;
: kantaha an pagdayaw ha iya ngan pagpasidunggi hiya ha kadayonan.
44: Pagdayawa an Ginoo, kalayo ug kapaso;
: kantaha an pagdayaw ha iya ngan pagpasidunggi hiya ha kadayonan.
45: Pagdayawa an Ginoo, nakakapakadal nga kahagkot ngan nakakasunog nga kapaso;
: kantaha an pagdayaw ha iya ngan pagpasidunggi hiya ha kadayonan.
46: Pagdayawa an Ginoo, mga tun-og ngan mga yamog;
: kantaha an pagdayaw ha iya ngan pagpasidunggi hiya ha kadayonan.
47: Pagdayawa an Ginoo, mga gab-i ngan mga adlaw;
: kantaha an pagdayaw ha iya ngan pagpasidunggi hiya ha kadayonan.
48: Pagdayawa an Ginoo, mapawa nga adlaw ngan kasisidman;
: kantaha an pagdayaw ha iya ngan pagpasidunggi hiya ha kadayonan.
49: Pagdayawa an Ginoo, yelo ngan kahagkot;
: kantaha an pagdayaw ha iya ngan pagpasidunggi hiya ha kadayonan.
50: Pagdayawa an Ginoo, bagtik nga uran ngan yelo;
: kantaha an pagdayaw ha iya ngan pagpasidunggi hiya ha kadayonan.
51: Pagdayawa an Ginoo, kikidlat ngan ibaragyo nga mga dampog,
: kantaha an pagdayaw ha iya ngan pagpasidunggi hiya ha kadayonan.
52: Magdayaw han Ginoo an tuna;
: kantaha an pagdayaw ha iya ngan pagpasidunggi hiya ha kadayonan.
53: Pagdayawa an Ginoo, kabukiran ngan mga kapungtoran
: kantaha an pagdayaw ha iya ngan pagpasidunggi hiya ha kadayonan.
54: Pagdayawa an Ginoo, tagsa nga butang nga natubo;
: kantaha an pagdayaw ha iya ngan pagpasidunggi hiya ha kadayonan.
55: Pagdayawa an Ginoo, mga lanaw ngan mga salog;
: kantaha an pagdayaw ha iya ngan pagpasidunggi hiya ha kadayonan.
56: Pagdayawa an Ginoo, mga burabod hin tubig;
: kantaha an pagdayaw ha iya ngan pagpasidunggi hiya ha kadayonan.
57: Pagdayawa an Ginoo, mga balyena ngan mga binuhat ha dagat;
: kantaha an pagdayaw ha iya ngan pagpasidunggi hiya ha kadayonan.
58: Pagdayawa an Ginoo, ngatanan nga katamsihan;
: kantaha an pagdayaw ha iya ngan pagpasidunggi hiya ha kadayonan.
59: Pagdayawa an Ginoo, ngatanan nga kabakahan ngan ihalas nga kamanampan;
: kantaha an pagdayaw ha iya ngan pagpasidunggi hiya ha kadayonan.
60: Pagdayawa an Ginoo, ngatanan nga mga tawo ha tuna;
: kantaha an pagdayaw ha iya ngan pagpasidunggi hiya ha kadayonan.
61: Pagdayawa an Ginoo, mga tawo han Israel;
: kantaha an pagdayaw ha iya ngan pagpasidunggi hiya ha kadayonan.
62: Pagdayawa an Ginoo, kapadian han Ginoo;
: kantaha an pagdayaw ha iya ngan pagpasidunggi hiya ha kadayonan.
63: Pagdayawa an Ginoo, mga surugoon han Ginoo;
: kantaha an pagdayaw ha iya ngan pagpasidunggi hiya ha kadayonan.
64: Pagdayawa an Ginoo, ngatanan nga matinumanon nga mga tawo;
: kantaha an pagdayaw ha iya ngan pagpasidunggi hiya ha kadayonan.
65: Pagdayawa an Ginoo, ngatanan nga mapinaubsanon ngan baraan nga mga tawo;
: kantaha an pagdayaw ha iya ngan pagpasidunggi hiya ha kadayonan.
66: Pagdayawa an Ginoo, Ananias, Azarias, ug Misael;
: kantaha an pagdayaw ha iya ngan pagpasidunggi hiya ha kadayonan.
: Ginbawi kita niya ha tuna han mga minatay
: ngan gintalwas kita ha gahom han kamatayon.
: Iginggawas kita niya ha naglalahinggab nga hudno ngan gintalwas kita ha kalayo.
67: Paghatag hin mga pagpasalamat ngadto han Ginoo,
: kay maupay hiya ngan nagpapadayon an iya pagkalooy.
68: Pagdayawa an Ginoo, ngatanan nga nagsisingba ha iya;
: pagkanta hin pagdayaw han Dyos han mga kadiyosan
: ngan paghatag ha iya hin mga pagpasalamat,
: kay nagpapadayon an iya pagkalooy.