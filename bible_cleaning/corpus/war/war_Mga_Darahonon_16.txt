1: Makakaghimo kita han aton mga larang, kundi an Dyos an may-ada kataposan nga pulong.
2: Makakahunahuna ka nga matadong an ngatanan nga imo binubuhat, kundi ginhuhukman han Ginoo an imo katuyoanan.
3: Hangyoa an Ginoo nga bendisyonan niya an imo mga larang, ngan magmamainuswagon ka hini hin pagtuman.
4: May sangputanan an ngatanan nga ginhimo han Ginoo ; ngan an pagkapukan an sangputanan han magraot nga mga tawo.
5: Napupungot an Ginoo han ngatanan nga mapahitas-on; diri gud hiya matugot nga diri hira pagkastigohon.
6: Ayaw palingo ngan pagmatinumanon, ngan pasasayloon han Dyos an imo sala. Kahadloki an Ginoo ngan waray maraot nga mahinanabo ha imo.
7: Kon nakakalipay ka han Ginoo , mahihimo mo nga kasangkayan an imo mga kaaway.
8: Gabay may-ada ka la gutiay nga maangkon mo ha tangkod nga pagpatigayon, kay hin dako nga kinikita ha paagi nga linimbong.
9: Makakahimo ka han imo mga larang, kundi an Dyos an magbubuot han imo mga ginawian.
10: Nagyayakan an hadi upod in gahom nga dyosnon; dayuday matadong an iya mga paghukom.
11: Karuyag han Ginoo nga tuptop an mga timbangan ngan mga taraksan, ngan an pagbaligya makisubay han kaangayan.
12: Diri an kahadian makakatugot hin pagbuhat hin maraot; kay an pagkamatadong an nakakapakusog han pamunoan.
13: Naruruyag in hadi hin pamati han kamatuoran; ngan hinihigugma niya adton mga nagyayakan hini.
14: Magtitinguha hin pagpahalipay han hadi in usa nga makinaadmananon; kon mapungot an hadi, bangin may-ada niya patayon.
15: Sugad han mga dampog nga nagdadara hin uran ha pag-abot han kathuraw an pagkalooy han hadiaada an kinabuhi.
16: Mauruupay pa gud han salapi ug bulawan an pag-angkon han hibaro ug kinaadman.
17: Naglalakat an mga mag-upay ha dalan nga naglilikay han karat-an; sanglit bantayi an imo ginlalaktan ngan magtatalwas ini han imo kinabuhi.
18: Nagdadalan an kamapahitas-on ngadto ha pagkapukan, ngan an kamalabyaw ngadto ha pagkabungkag.
19: Mauruupay pa an kakablas ngan an pagpaubos kay hin pag-angbit han tinikas han mga mapahitas-on.
20: Pamatii an igintututdo ha imo ngan ikaw magmamainuswagon; sarigi an Ginoo , ngan ikaw magmamalipayon.
21: Kinikilala tungod han iya pagsabot an usa nga makinaadmananon; labi na nga nakakakabig hiya kon mag-upay an iya mga pulong.
22: An kinaadman amo an burabod hin kinabuhi para han mga makinaadmananon, kundi karag la nga panahon an pagtutdo hin mga lurong.
23: Nanhuhunahuna anay an mga mag-aram san-o hira magyakan; sanglit mas nakakakabig an ira iginyayakan.
24: Sugad hin dugos an mga pulong nga maloloy-on, matam-is ngan maupay ini para han imo panlawas.
25: An imo ginhuhunahuna nga matadong nga dalan bangin makagdara ha imo ngadto ha kamatayon.
26: Nakakapaduruto an gana hin usa nga magburudlay, kay karuyag niya pagbusgon an iya kagutom.
27: An magraot nga mga tawo nangingita hin mga paagi hin pagdaot hin iba; naglalaga hin karat-an bisan an ira mga pulong.
28: Ginpapasarang an paglibak hin magraot nga mga tawo; nag-aaghat hira hin kasamok ngan nakakautod hin pagkamagsarangkay.
29: Ginlilimbongan hin mag-isog nga mga tawo an ira kasangkayan ngan gindadara hira ngadto ha karat-an.
30: Pagtagam hin mga tawo nga nahiyom ngan nakiro ha iyo; ha luyo hini maraot an ira tuyo.
31: An hilawig nga kinabuhi amo an balos han mga magtadong; korona hin kadungganan an pagkaubanon.
32: Mauruupay an pagkamapailobon kay han pagkagamhanan. Mauruupay an pagpugong han imo kalugaringon kay hin paghadi hin bug-os nga syudad.
33: Nagriripa an mga tawo basi mahibaro han kaburot-on han Dyos, kundi an Dyos ngahaw amo an nagbubuot hini.