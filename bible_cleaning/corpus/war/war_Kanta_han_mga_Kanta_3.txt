1: Ha akon pagkaturog ha kada gab-i,
: gin-inop ko an akon higugmaon;
: ginbiling ko hiya, kundi waray ko hiya hiagii.
2: Ginsinudoysudoy ko an syudad,
: ha kakalsadahan ngan mga kasuoksuokan.
: Ginbiling ko an akon higugmaon.
: Ginbiniling ko, kundi waray ko hiya hiagii.
3: Hinkit-an ako han nagsusudoy nga mga magbarantay han syudad.
: Ginpakianhan ko hira, Waray ba kamo makakita han akon higugmaon?
4: Ha akon gudla pagbaya ha ira, hin-agian ko hiya.
: Ginkaptan ko hiya ngan waray ko na hiya buhii
: tubtob nga gindara ko hiya ha balay han akon iroy,
: ngadto han kwarto nga akon natawohan.
5: Saari ako niyo, kababayen-an han Jerusalem,
: pagsumpa pinaagi han maglaksi nga mga bugsok
: nga diri niyo sasamokon an amon paghigugma.
6: Ano ba ini nga tikanhi tikang ha sinirangan, sugad hin harigi nga aso,
: nga nangangalimyon hin insyenso ug mirra,
: an insyenso nga iginbaligya han mga magparatigayon?
7: Kitaa! Amo ini hi Solomon nga sakay han iya trono;
: saysenta nga mga sondalo an gwardya ha iya,
: an gimamaupayi nga mga sondalo ha Israel.
8: Batid hira ngatanan han espada;
: batid gud hira ngan nalagas na la hira ha pag-awayan.
: Sangkap hin espada an kada usa ha ira,
: andam kon sulongon hira ha gab-i.
9: Nasakay hin trono hi Hadi Solomon nga hinimo han gimamahali nga kahoy.
10: Pinutos hin salapi an mga harigi hini;
: hinapinan ini hin dugnit ngan sinamay hin bulawan.
: Pinutos hin dugnit nga mapula an mga kohen hini,
: nga ginhablon han kababayen-an han Jerusalem.
11: Kababayen-an han Sion, kadi ngan kitaa hi Hadi Solomon.
: Nakakasul-ot hiya han korona nga iginbutang han iroy niya ha iya ulo,
: ha adlaw han pagkasla ha iya,
: ha adlaw han iya pagkalipay ngan pagrayhak.