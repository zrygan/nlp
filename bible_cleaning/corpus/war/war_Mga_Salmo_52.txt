1: Kay ano nga ipinaparayaw mo an imo karat-an, kusgan nga tawo?
: Dayon an kanan Dyos kamatinumanon.
2: Naglalarang ka ha bug-os nga adlaw ha pagdaot hin iba nga mga tawo;
: pareho hin matarom nga labaha an imo dila.
: Dayuday ka naghihinimohimo hin mga buwa.
3: Hinihigugma mo an maraot labaw han maupay
: ngan an pagbuwa labaw han kamatuoran.
4: Naruruyag ka hin pagdaot hin mga tawo pinaagi han imo mga pulong, ikaw nga buwaon!
5: Sanglit pupukanon ka ha kadayonan han Dyos;
: kakaptan ka niya ngan aagawon ka tikang han imo balay;
: kukuhaon ka niya tikang han kalibutan han mga buhi.
6: Hikikit-an ini han magtadong
: nga mga tawo ngan mahahadlok hira;
: niyan pagtataw-an ka nira ngan masiring,
7: Kitaa, iini in tawo nga waray tumapod han Dyos sugad nga iya arayopan,
: kundi sinmarig la lugod han iya dako nga karikohan
: ngan nangita hin karig-onan dida han iya pagkamaraot.
8: Kundi sugad ako hin kahoy nga olibo nga naturok ha balay han Dyos.
: Nasarig ako han iya dayuday
: nga paghigugma hin kadayonan.
9: Dayuday pasasalamatan ko ikaw,
: Dyos, tungod han imo ginbuhat;
: ha atubangan han imo mga tawo
: igsasangyaw ko an imo pagkamaupay.