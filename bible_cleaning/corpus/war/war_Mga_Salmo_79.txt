1: O Dyos, ginsulong han mga Hentil
: an tuna han imo mga tawo!
: Ginhugawan nira an imo baraan nga Templo ngan ginbayaan an Jerusalem nga bungkag na.
2: Ginbayaan nira nga kaonon han katamsihan an mga lawas han imo mga tawo,
: para han ihalas nga kamanampan an mga lawas han imo mga surugoon.
3: Ginpaawas nira sugad hin tubig
: an dugo han imo mga tawo;
: inmawas an dugo sugad hin tubig ha bug-os nga Jerusalem,
: ngan waray nahisalin paglubong han mga minatay.
4: Gin-iintrimisan kami han mga nasod palibot namon;
: gintitinawaan ngan gin-uuyan-uyan kami nira.
5: Tubtob san-o an imo kasina ha amon, O Ginoo ?
: Kadayonan ba?
: Magpapadayon ba paglaga sugad hin kalayo an imo kasina?
6: Kasinahi an mga nasod nga diri nagsisingba ha imo,
: an mga tawo nga nagsisikway ha imo.
7: Pinanmatay nira an amon mga tawo
: ngan ginbungkag an amon nasod.
8: Ayaw kami pagkastigoha tungod han mga sala han amon kaapoy-apoyan,
: kundi kalooyi kami yana, kay waray na gud kami paglaom.
9: Buligi kami, O Dyos nga amon magtaralwas,
: tungod han imo kalugaringon nga kadungganan;
: bawia kami ngan pasayloa an amon mga sala,
: basi pagdayawon ka han mga tawo.
10: Kay ano nga mapakiana ha amon an mga nasod,
: Hain man an iyo Dyos?
: Pakitaa kami han imo pagkastigo han mga nasod tungod han ira pagpaawas han dugo ha imo mga surugoon!
11: Pamatii an mga pag-araba han mga binilanggo,
: ngan talwasa pinaagi han imo dako nga gahom adton mga sinirotan hin kamatayon.
12: O Ginoo, bulsa hin pito ka pilo an iba nga mga nasod,
: tungod han ngatanan nga ira mga pagyubit ha imo.
13: Ngan kami nga imo mga tawo,
: an kakarnerohan han imo panon,
: magpapasalamat ha imo hin kadayonan,
: ngan magdadayaw ha imo ha ngatanan nga panahon nga tiarabot.