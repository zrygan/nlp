1: Nakakapaaringasa ngan nakakapatuyaw ha imo an duro nga pag-ininom. An pagkahubog usa nga pagkalurong.
2: Kahadloki an nasisina nga hadi sugad han imo pagkahadlok hin nagngungurob nga liyon; an pag-aghat ha iya ngadto hin kasina usa nga pag-unay han imo kalugaringon.
3: Bisan hin-o nga lurong nakakatikang hin mga lantugi; an maupay buhaton amo an paglikay hini.
4: An parauma nga uraura hin kahubya hin pag-arado han iya kaumhan ha angay nga panahon, pag-abot han kat-ani waray gud niya pag-aanihon.
5: An kanan tawo panhunahuna sugad hin tubig dida hin hilarom nga atabay, kundi an tawo nga maaram magbibiling hin paagi hin pagkuha han tubig.
6: Nagsusumat an ngatanan nga hira matinumanon ngan diri maaram maglingo, kundi makuri hiagian in sugad nga tawo?
7: Palaran an mga anak kon may nira amay nga tangkod ngan nagbubuhat hin matadong.
8: Nalingkod an hadi dida han iya hukmanan ngan maaram hiya han maraot, kon iya ini hinkikit-an.
9: May-ada ba gud tawo nga makakasiring nga malimpyo na an iya kasingkasing, ngan nalinisan na hiya han iya sala?
10: Napupungot an Ginoo hin mga tawo nga nagamit hin diri tuptop nga mga timbangan ngan mga taraksan.
11: Bisan an bata nagpapakita kon hin-o hiya pinaagi han iya mga buhat, hisasabtan mo kon tangkod ngan maupay hiya.
12: Naghatag ha aton an Ginoo hin mga mata nga igkirita, ngan mga durunggan nga igpamarati.
13: Mapopobre ka kon kanunay magkinaturog ka la. Pagmaduruto ngan magkakamay-ada ka damo nga pagkaon.
14: Waray hunong hin pagngurotob an pumaralit nga mahal hin duro an presyo, kundi katapos nalakat hiya ngan naparayaw nga hiya nakahangyo.
15: Kon maaram ka han imo ginyiyinakan, may-ada ka naangkon nga marumahal pa kay hin mga alahas ug bulawan.
16: An bisan hin-o nga lurong nga nagsasaad hin pagbayad han utang hin tawo nga diri niya kinikilala angay kuhaan han iya kalugaringon nga hiagi basi magamit hin pagbayad.
17: An imo maangkon pinaagi hin limbong, pagpapahimulosan mo sugad han girarasahi nga pagkaon, kundi ha kataposan, masusugad ini hin usa ka timo nga baras.
18: Pangaro hin maupay nga sagdon ngan ikaw magmamainuswagon, kon waray ka maupay nga plano hin pakig-away, ayaw pagpasipara hin pagsulong.
19: Diri gud an paglibak makakatipig hin sekreto. Pahirayo tikang hin mga tawo nga magyakan hin duro.
20: Kon pagpakaraoton mo an imo mga kag-anak, matatapos an imo kinabuhi sugad hin suga nga napaparong dida han kasisidman.
21: Kon masayon la nimo maangkon an imo manggad, gutiay la nga kaupayan an ihahatag hini ha imo.
22: Ayaw paglugaring hin pagbulos hin kasaypanan. Sarigi la an Ginoo ngan iya ka bubuligan.
23: Napupungot an Ginoo hin mga tawo nga nagamit hin diri tuptop nga mga timbangan.
24: An Ginoo an nagbuot han aton dalan; sanglit uunanhon hin tawo hin pakasabot kon tikain an iya kalugaringon nga kinabuhi?
25: Paghunahunaa anay hin maupay nga diri ka pa magsasaad hin halad ngadto ha Dyos. Bangin mo ini pagbasolan ha orhe.
26: Nakakasabot in hadi nga makinaadmananon kon hin-o in nagbubuhat hin sayop, ngan pagkakastigohon hiya hin waray kalooy.
27: Gintagan kita han Ginoo hin hunahuna ug konsensya; diri kita makakatago tikang ha aton kalugaringon.
28: Magpapabilin an hadi dida ha kagamhanan samtang tangkod, matadong, ngan maupay an iya pamunoan.
29: Dinadayaw ta an kusog han mga batan-on, ngan tinatahod ta an mga uban han pagkalagas.
30: Usahay kinahanglan ta in makuri nga kaagi ha kinabuhi, basi makabalhin kita han aton mga paagi.