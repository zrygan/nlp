1: Usa la ako nga bukad ha kapatagan han Saron,
: usa nga liryo ha kahimub-an hin bukid.
2: Sugad hin liryo dida hin katungkan amo man an akon hinigugma dida han kababayen-an.
3: Kon itanding hin iba nga kalalaken-an, an akon minahal,
: sugad hin kahoy nga mansanas dida ha butnga han kagurangan.
: Karuyag ko hin pagsirong ha iya landong,
: ngan pagtilaw han matam-is niya nga bunga.
4: Gindara ako niya ha iya kombitehan,
: ngan gintahoban ako niya han bandera han gugma.
5: Pakusga ako hin mga pasas,
: ngan pakaona ako hin mga mansanas!
: Kay naluya ako tungod hin balatian han gugma.
6: Inuunlan ko an iya wala nga kamot,
: ngan nahapuhap ha akon an iya tuo nga kamot.
7: Saari ako niyo, kababayen-an han Jerusalem;
: pagsumpa kamo pinaagi han malaksi nga bugsok
: nga diri niyo sasamokon an amon paghigugma.
8: Nabati ako han tingog han akon higugmaon.
: Naabot hiya nga nagdadalagan ha kabukiran,
: ngan ha kapungtoran ngadi ha akon.
9: Sugad hin malaksi nga bugsok an akon hinigugma,
: sugad hin nati nga lalaki nga bugsok.
: Natindog hiya ha ligid han pader.
: Nahiling hiya ha bintana,
: ngan nag-iinaw hiya dida han mga rehas.
10: Nakikighimangraw ha akon an akon higugmaon.
: Sanglit kadi na, akon hinigugma;
: akon minahal, bunyog ha akon.
11: Linmabay na an kathagkot; hinmunong na an pag-inuran;
12: namumukalkag ha kaumhan an mga bukad.
: Amo ini an panahon hin pagkanta,
: hinbabatian ha kaumhan an honi han mga sarapati.
13: Nagtikang na an pagkahinog han mga igos;
: nangangalimyon an namumukad nga mga ubas.
: Sanglit kadi na, akon hinigugma,
: akon minahal, bunyog ha akon.
14: Sugad ka hin sarapati nga natago ha mga lungag hin bato.
: Pakitaa ako han imo mahusay nga bayhon ngan pabatia ako han imo manamit nga tingog.
15: Dakpa an mga miro, an gudtiay nga mga miro,
: nga diri pa nira pupuohon an aton namumukad nga urubasan.
16: Akon hiya, an akon higugmaon, ngan iya man ako.
: Ginpapasibsib niya an iya panon dida han mga liryo
17: ngada han panharupoy ha kaagahon
: ngan kapara han kasisidman.
: Balik gad, akon hinigugma, sugad hin malaksi nga bugsok,
: sugad hin lalaki nga bugsok ha kabukiran han Betero.