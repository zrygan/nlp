1: Dayag ha langit kanan Dyos kagamhanan!
: Klaro nakikita iya binuhatan!
2: Adlaw-adlaw nagpapahibaro ini,
: ngan ginbabalik pagsumat gab-i-gab-i.
3: Waray nira pulong o waray mga yakan,
: waray nira tingog nga hinbabatian.
4: Kundi ira mensahe han tuna ginmuop,
: nga ha bug-os nga kalibutan nakalukop.
5: Tulda han adlaw han Dyos ginpahamutang,
: nga kada aga napunias, nasirang;
: sugad gud han malipayon nga karaslon,
: ngan mag-uroyag nga madalagan dayon.
6: An adlaw natikang ha usa nga dapit,
: ngan natalabok ngat' ha luyo han langit;
: Ha iya kamapaso ug kamaping-it,
: waray makakatago, bisan pa kalit.
7: Hingpit an balaod nga kanan Ginoo ,
: nahatag ini hin kusog nga bag-o.
: An sugo han Ginoo kasasarigan,
: ha mga tapang nahatag hin kinaadman.
8: Magtadong kanan Ginoo turumanon,
: hadton mga natuman nga malipayon.
: Matadong an kanan Ginoo mga sugo,
: han hunahuna nahatag hin hibaro.
9: Pagsingba han Ginoo buhat nga maupay,
: Magpapadayon ug hin katapos waray.
: Hukom han Ginoo matadong ngatanan,
: waray pinipili, waray dinapigan.
10: Mahal pa kay han pinurog nga bulawan,
: mas matam-is pa han dugos han putyokan.
11: Imo oripon hin kaaram natagan,
: Balos ini niya han akon pagtuman.
12: Han iya ngahaw sayop waray nakita,
: han tago nga sala, hi ako bawia.
13: Han tinuyo nga sala, ako talwasa,
: ayaw hira ha akon papaghadia.
: Ngan mahihingpit an akon kinabuhi,
: ngan magagawas na han sala nga grabi.
14: Itugot nga inin akon mga pulong, pati inin akon mga pamalandong,
: ha atubangan mo unta karawaton, Ginoo , darangpan, manunubos nakon!