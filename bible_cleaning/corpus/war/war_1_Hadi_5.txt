1: Unob nga sangkay ni David hadto hi Hadi Hiram han Tiro, ngan han pakabati ni Hadi Hiram nga hi Solomon na an sinmaliwan han iya amay nga hi David hin pagkahadi, nagpadara hiya kan Solomon hin mga embahador.
2: Nagpadara hi Solomon kan Hiram hini nga mensahe
3: Maaram ka man nga tungod han waray hunong nga pakig-away han akon amay nga hi David kontra han kaaway nga mga nasod nga nagpalibot ha iya, waray hiya makagtindog hin usa nga templo diin pagsisingbahon an Ginoo nga iya Dyos. Waray hiya pakagtindog han templo tubtob han pagpadag-a ha iya han Ginoo kontra han ngatanan niya nga mga kaaway.
4: Kundi yana gintagan na ako han Ginoo nga akon Dyos hin kalinaw ha ngatanan ko nga mga pag-ultan. Waray na ako mga kaaway, ngan waray na ako kakulba hin pagsulonga hin kaaway.
5: Nagsaad an Ginoo kan David nga akon amay, An imo anak nga akon hihimoon nga hadi sunod ha imo amo an magtitindog hin usa nga templo para ha akon. Ngan naglarang na ako yana hin pagtindog hito nga templo diin pagsisingbahon an Ginoo nga akon Dyos.
6: Sanglit sugoa para ha akon an imo mga tawo ngadto ha Libano ngan igpulod ako nira hin mga sidro. Mabulig ha ira an akon mga tawo, ngan susuholan ko an imo mga tawo hin bisan pira nga imo karuyag. Sayod ka man nga diri mag-aram an akon mga tawo magpulod hin kahoy; diri sugad kamaupay han imo mga tawo.
7: Nalipay hin duro hi Hiram han pakakarawat niya han mensahe ni Solomon, ngan nagsiring hiya, Pagdayawon an Ginoo yana nga adlaw tungod han paghatag niya kan David hin sugad ka makinaadmananon nga anak hin pagsaliwan ha iya hin pagkahadi hito nga bantogan nga nasod!
8: Niyan nagpadara hi Hiram kan Solomon hini nga mensahe: Nakarawat ko an imo surat, ngan andam ako hin pagtuman han imo pinangangaro. Ighahatag ko an mga kahoy nga sidro ngan palotsina.
9: An akon mga tawo amo an magsasaog han mga truso tikang ha Libano ngadto ha dagat ngan pagtatabawon ini nira basi palutawon ini ha ligid han dagat ngadto han dapit nga imo karuyag. Didto pagbubulagbulagon ini han akon mga tawo, ngan an imo na mga tawo an maninimangno hini. An ha imo nga bahin, karuyag ko unta nga tagan mo hin pagkaon an akon mga tawo.
10: Sanglit iginhatag ni Hiram kan Solomon an ngatanan nga sidro ngan palotsina nga mga truso nga iya karuyag,
11: ngan iginhatag ni Solomon kan Hiram in 56,700 ka bakid nga trigo ngan 110,000 ka galon nga lana hin olibo ha kada tuig hin pagpakaon han mga tawo ni Hiram.
12: Gintuman han Ginoo an iya saad ngan gintagan hi Solomon hin kinaadman. Nagkamay-ada kalinaw hira Hiram ug Solomon, ngan naghimo hira hin sinabotan hin pagkasangkay.
13: Ginpirit ni Solomon hin pagtrabaho in 30,000 ka tawo tikang ha bug-os nga Israel,
14: ngan iginbutang niya hi Adoniram nga tinaporan ha ira. Ginbahin niya ini nga mga tawo hin tulo ka hugpo nga tag 10,000 ka tawo an kada usa, ngan nagtrabaho an kada hugpo hin usa ka bulan didto ha Libano ngan duha ka bulan ha ira balay.
15: May-ada liwat hi Solomon 80,000 ka tawo didto han sagkahon nga tuna nga nagtabas hin mga bato, ngan 70,000 ka tawo nga naghakot han mga bato,
16: ngan ginbutangan niya hin 3,300 nga mga kapatas nga tinaporan hin pagpalakat han ira mga buruhaton.
17: Ha pagsugo ni Hadi Solomon nagtabas hira hin pinili nga dagko nga mga bato bantilis para han patukoranan han Templo.
18: Gin-andam han kanda Solomon ug Hiram mga magtratrabaho, ngan han mga tawo nga taga syudad han Biblos an mga bato ngan an mga kahoy nga igtirindog han Templo.