1: Ayaw kaawa hin magraot nga mga tawo ngan ayaw pakigsarangkay ha ira.
2: An pagsamok la an ira ginhuhunahuna; ha kada pagyayakan nira, may nauunong nga tawo.
3: Gintitindog an mga panimalay dida han patukoranan nga kinaadman ug pagsabot.
4: Kon may-ada hibaro, sangkap an mga kwarto hin marahalon ngan magtahom nga mga butang.
5: Mauruupay an pagkamakinaadmananon kay han pagkamakusog. Tinuod, labaw ka importante an hibaro kay han kusog.
6: Ngani, kinahanglan ka magplano hin maupay san-o ka umatubang ha pag-awayan, ngan kon darudamo an mag-upay nga sagdon nga imo maangkon, darudako man an imo higayon hin pagdaog.
7: Makuri hin duro natukib hin usa nga lurong an mga puplonganon nga makinaadmananon. Waray gud niya sadang ibaton kon importante nga mga butang an ginkakarukayakan.
8: Kon dayuday ka naglalarang hin maraot, mahibabantog ka nga makisasamokon.
9: Salaan an bisan ano nga ginlalarang hin usa nga lurong. Nangangalas an mga tawo hin usa ka tawo nga matamay han iba.
10: Kon maluya ka ha takna hin kakurian, tinuod nga maluya ka gudman.
11: Ayaw pag-alang hin pagtalwas hin ginraraogdaog nga tawo nga gin-iiparatay.
12: Bangin sumiring ka nga waray mo labot hini, kundi maaram an Dyos ngan naghuhukom hiya han imo mga panuyo. Dayuday hiya nagkikita ha imo; maaram hiya hini. Ngan babaloson ka niya sumala han imo ginbubuhat.
13: Anak ko, kaon hin dugos, kay maupay ini para ha imo. Ngan sugad nga matam-is ha imo dila an dugos tikang han balay han putyukan,
14: masisiguro mo nga maupay an kinaadman para han imo kalag. Angkona ini ngan may-ada ka mapawa nga kabubwason.
15: Ayaw pagsubad han mga magraot nga naglalarang hin pagtikas hin tangkod nga tawo o hin pag-agaw han iya puroy-anan.
16: Bisan makapira katumba in tangkod nga tawo, mabangon liwat hiya dayon. Kundi mapupukan ha kataragman an mga magraot.
17: Ayaw pagmalipay kon nahuhulog an imo kaaway ha karat-an ngan ayaw pagrayhak kon nahipapakdol hiya.
18: Maaram an Ginoo kon naghihiyukat ka ha iya, ngan diri maruruyag hini an Ginoo ; ngan bangin diri na lugod hiya pagkastigohon.
19: Ayaw kabaraka tungod han magraot nga mga tawo; ayaw kaawa ha ira.
20: Waray kabubwason an maraot nga tawowaray gud niya sadang paglaoman.
21: Anak ko, tahora an Ginoo , ngan pasidunggi an hadi. Ayaw gud pag-api hin mga tawo nga nasupil ha ira;
22: maghihikaraot in sugad nga mga tawo ha usa la kadali. Maaram ka ba han karat-an nga mahihimo han Dyos o han hadi?
23: Iginsiring liwat han mga makinaadmananon ini nga mga puplonganon
: Sayop para hin usa nga maghurukom nga may niya dinadapigan.
24: Kon paghukman niya nga waray sala in tawo nga salaan, panhihimaraoton hiya ngan pagdudumtan hiya han ngatanan.
25: Kundi an mga maghurukom nga nagkakastigo han salaan, maghihikaupay ngan magpapahimulos hin maupay niya nga bantog.
26: Tigaman hin matuod nga pagkasangkay an tangkod nga baton.
27: Ayaw anay pagbalay ngan pagtukod hin panimalay ngada han kaandam han imo kaumhan, ngan sigurado ka na nga may nimo kabubuhian.
28: Ayaw pagtestigo kontra hin tawo kon waray mo sadang pasikaran, o pagyakan hin malimbongon nga mga butang hiunong ha iya.
29: Ayaw pagsiring, Bubuhaton ko ha iya sumala han ginbuhat niya ha akon! Bubulson ko hiya.
30: Linmabay ako han kaumhan ngan mga urubasan hin hubya ngan lurong nga tawo.
31: Luob ini hin katungkan ngan higtaas nga kabanwaan. Ruba na an mga pader nga bato palibot han uma.
32: Gintan-aw ko ini, namalangdong ako, ngan hinbaroan ko ini nga pagturon-an
33: Hala, pahuway la anay; sigi, katurog la. Kirogtol la ngan pahuway hin madaliay,
34: kundi samtang nakaturog ka, susulongon ka han kakablasan sugad hin armado nga tikasan.