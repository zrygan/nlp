1: Mauruupay pa an pagkaon hin pangkag nga tinapay nga murayaw an imo hunahuna, kay hin pagkamay-ada kombite didto hin balay nga puno hin kasamokan.
2: Pagbubut-an hin maaram nga surugoon an waray pulos nga anak han iya agaron, ngan makakaangbit hiya han panurondon.
3: Sugad nga gin-pupurog an salapi ug bulawan pinaagi hin kalayo, amo man liwat an kasingkasing han tawo.
4: Pinamamatian han magraot nga mga tawo an magraot nga mga hunahuna, ngan pinamamatian han mga buwaon an mga buwa.
5: Kon pag-intrimisan mo an mga kablas, gintatamay mo an Dyos nga naghimo ha ira. Pagkakastigohon ka kon nalilipay ka han karat-an nga madangat han iba.
6: Ipinaparayaw han mga kalagsan an ira kaapohan, sugad nga ipinaparayaw han mga anak an ira mga amay.
7: Diri nagbubuwa an gintatahod nga mga tawo, ngan waray gud pulos nga ginyayakan an mga lurong.
8: May mga tawo nga naghuhunahuna nga sugad hin anting-anting an usa nga hukip; natoo hira nga nakakahimo ini hin bisan ano.
9: Kon karuyag mo nga karuyagon ka han mga tawo, pasayloa hira kon makasayop hira ha imo. An pagdumdum hin mga sayop nakakabungkag hin kamagsarangkay.
10: Darudamo an hinbabaroan hin tawo nga maaram tikang hin usa nga pagbusa kay han hinbabaroan hin usa nga lurong tikang hin gatos nga hampak ha iya.
11: Maabot an kamatayon sugad hin maisog nga sinugo ngadto han mga magraot nga dayuday nag-aaghat hin kasamok.
12: Mauruupay pa nga igkatapo ka hin uso nga kinawatan han iya mga nati, kay nga igkatapo ka hin lurong nga linurong an iya binubuhat.
13: Kon baloson mo hin maraot an maupay, diri gud maiwas an karat-an ha imo balay.
14: An pagtikang hin lantugi sugad han syahan nga pagkabulwang hin patubigan, saropa ini dayon nga diri pa ini nagtitikadako.
15: An paghukom ha karat-an han waray sala o pagbuhi han salaanini nga duha nangangalsan han Ginoo .
16: Diri nakakaupay hin lurong an paggasto para hin pag-aram kay waray man niya sarabotan.
17: Dayuday nagsisighigugmaay an mga magsarangkay. Ano ba an pagkamagburugto, kon diri an pag-inangbitay hin kakurian?
18: An tawo la nga waray sarabotan an nagsasaad hin pagbayad han kanan iba mga utang.
19: An naruruyag hin sala naruruyag hin kasamokan. Kon dayuday ka naghihinambog, nagbibiling ka hin samok.
20: Bisan hin-o nga naghuhunahuna ngan nagyayakan hin maraot, waray gud kaupayan nga iya pagpapaaboton kundi karat-an la.
21: Waray gud iba kondiri an kabidoan ug kasubo la para hin amay nga may anak nga nagbubuhat hin mga linurong.
22: Nakakapaupay han imo panlawas an pagkamalipayon. Mahinay nga kamatayon an dayuday nga pagkamasamdong.
23: Nakarawat an magraot nga mga maghurukom hin sekreto nga mga hukip, sanglit diri natutuman an katadongan.
24: Tinatadong han tawo nga maaram an maupay nga ginawian, kundi nakipat ha ngatanan nga dapit in usa nga lurong.
25: Nakakapabido han iya amay in anak nga lurong, ngan nakakapasubo hin mapait han iroy niya.
26: Diri matadong an pagmulta hin waray sala nga tawo; nasusuhi an katadongan kon kinakastigo an mga mag-upay.
27: An tawo nga may hibaro diri mayakan. An mga tawo nga murayaw an hunahuna may tinuod nga kaaram.
28: Bisan ngani an lurong, kon nahilom hiya ngan natak-om han iya baba, bangin paghunahunaon nga makinaadmananon ngan maaram.