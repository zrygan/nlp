1: Pangaro han Ginoo hin uran ha panahon han pamugas ug pananom. An Ginoo amo an nagpapadara hin ig-uuran nga mga dampog ngan mga tarahiti nga nagpapalangbo han mga tanom ha kaumhan.
2: An mga tawo napakadto hin mga diyosdiyos ngan mga paratigo hin pangaro hin bulig, kundi mga buwa ngan kalurongan la nga mga baton an ira nakukuha. Naghuhubad hin mga inop an iba, kundi ginlilipatlipat la kamo; waray la kapulsanan an pagliaw nga ira ihinahatag. Sanglit nagsasarang an mga tawo sugad hin mga karnero nga nawawara. Naghihimakuri hira kay waray nira pangulo.
3: Nasiring an Ginoo , Nasisina ako hito nga mga lumalangyaw nga nagpapangulo han akon mga tawo, ngan pagkakastigohon ko hira. Akon an mga tawo han Juda, ngan ako nga Ginoo nga Labi Kamakagarahum an magmamangno ha ira. Hihimoon ko hira nga gamhanan nga mga kabayo hin pakig-away.
4: Tikang ha ira maabot in mga punoan, mga pangulo, ngan mga kapitan nga magdudumara han akon mga tawo.
5: Magmamadaogon an mga tawo han Juda sugad hin mga sondalo nga nagtatamaktamak han ira mga kaaway dida han lapok han kakalsadahan. Makikig-away hira kay kaupod nira an Ginoo , ngan ira pipirdehon bisan an mga kaaway nga dikabayo.
6: Pakukusgon ko an mga tawo han Juda;
: tatalwason ko an mga tawo han Israel.
: Kalolooyan ko hira,
: ngan dadad-on ko hira hin pag-uli ha ira nasod.
: Masusugad hira hin waray ko igsalikway.
: Amo ako an Ginoo nga ira Dyos; babatonon ko an ira mga pag-ampo.
7: Magmamakusog an mga tawo han Israel sugad hin mga sondalo,
: magmamalipayon hira sugad hin mga tawo nga nag-ininom hin bino.
: Hinunumdoman han ira mga tulin ini nga pagdarag-an,
: ngan magmamalipayon hira tungod han ginbuhat han Ginoo .
8: Tatawgon ko an akon mga tawo
: ngan pagtitirokon ko hira.
: Tutubson ko hira
: ngan padadamoon ko hira sugad hadto anay.
9: Bisan kon ginpasarang ko hira dida han mga nasod,
: kundi manunumdom hira ha akon didto ha kahigrayoan.
: Hira ngan an ira mga anak mahisasalin nga buhi,
: ngan magbuburunyog hira hin pag-uli.
10: Dadad-on ko hira hin pag-uli tikang ha Ehipto ug Asiria,
: ngan igpapahimutang ko hira didto han ira kalugaringon nga nasod.
: Igpapahimutang ko liwat hira didto ha Galaad ug Libano;
: mapupuno hin mga tawo an bug-os nga tuna.
11: Kon magkuri hira hin pagtalabok han ira dagat,
: ako nga Ginoo an maghahampak han mga balod,
: ngan magmamara an mga salad han Nilo.
: Ipapaubos ko an mapahitas-on nga Asiria,
: ngan mawawad-an han iya gahom an gamhanan nga Ehipto.
12: Pakukusgon ko an akon mga tawo;
: pagsisingbahon ngan pagsusugton ako nira.
: An Ginoo an nagyakan.