1: Malipayon adton mga ginpasaylo,
: han ira mga sala ug mga pag-ato.
2: Palaran an tawo nga diri paghukman,
: han Ginoo han iya mga karat-an;
: ngan waray dida ha iya kinabuhi,
: an mga paglimbong, mga pagtiyupi.
3: Han waray ko pa ha imo igtutug-an,
: ini gud nga akon mga kasal-anan,
: waray na haros an akon kagul-anan,
: hin pagtinangis ko ha adlaw ngatanan.
4: Adlaw, gab-i, Ginoo , an imo kastigo,
: tubtob nga naubos na gud an kusog ko;
: daw yamog nga madagmit dayon maanaw,
: tungod han kapaso han sirak han adlaw.
5: Niyan ngada ha imo akon gintug-an,
: waray ko tagoa mga kasaypanan;
: karuyag ko gud hin pagtug-an ha imo,
: ngan an mga sala ko imo ginpasaylo.
6: Adton mainampoon nimo nga mga tawo,
: kon may kinahanglan, nag-ampo ha imo;
: kon umabot in lunop hin kakurian,
: diri gud hira han lunop hiaabutan.
7: Hi ikaw amo an akon taragoan,
: pagagawson mo ako ha kakurian;
: igsisinggit ko an imo katalwasan,
: kay imo man ako pinapanalipdan.
8: Siring han Dyos, Igtututdo ko an dalan,
: ngan akon hiya hin sagdon tatagan.
9: Ayaw na pagtig-aha an imo ulo,
: nga pareho hin mula o hin kabayo;
: nga kinahanglan hin latob ug bukado,
: basi magsugot ngan tumuod ha imo.
10: An magraot lonlon an mga arantoson,
: kundi waray hini an masinarigon;
: Han Ginoo hira pasasalirongon,
: hadton iya gugma nga nagpapadayon.
11: Paglipay ngan pagrayhak ngatanan kamo,
: kamo adton mga magtadong nga tawo;
: tungod kay ginbuhat ha iyo han Ginoo ,
: an iyo kalipay igoliat niyo.