1: Kanta ha Ginoo hin bag-o nga kanta!
: Kanta ha Ginoo , an bug-os nga tuna!
2: Kanta ha Ginoo , pagdayawa hiya!
: Kada adlaw sumat katalwasan niya.
3: Ha kanasoran iyo igpakilala
: iya pagkaharangdon, iya himaya,
: ngan an mga gamhanan nga buhat niya ha ngatanan nga katawhan han tuna.
4: An Ginoo dako nga pagkaharangdon,
: ngan kinahanglan gud hiya pagdayawon.
: Angay gudman hiya nga pagpasidunggan labaw han ngatanan gud nga kadiyosan.
5: Mga ladawan gud la an kadiyosan
: han ngatanan gud nga kanasoran.
: Kundi an Ginoo hiya amo gudman an naghimo han bug-os nga kalangitan.
6: Pagkadungganan ha iya nag-alirong,
: sugad man an iya nga pagkaharangdon;
: ha iya Templo amo an nagpupuno
: an iya kaanyag ngan gahom nga dako.
7: Dayawa'n Ginoo , katawhan ha tuna,
: dayawa an iya gahom ug himaya.
8: Dayawa'n mahimayaon ngaran niya,
: didto han iya Templo paghalaran ta.
9: Yukbo kamo ha iya gud atubangan,
: kon pumakita an Labi Kabaraan;
: panngurog ha iya kamo gud ngatanan,
: ngatanan nga katawhan ha kalibutan.
10: Sidnga'n kanasoran, Ginoo hadi na!
: An kalibutan ginpahimutang niya.
: Diri mabantad kay iya ginparig-on,
: katawhan paghuhukman gud hin matadong.
11: Pagkalipay kamo, tuna, kalangitan!
: Uwang, dagat, ug binuhat ha imo man;
12: pagkalipay kamo nga mga kaumhan,
: ngan mga binuhat ha imo ngatanan.
: Niyan magrarayhak tanan kakahoyan
13: ha Ginoo kay maabot hiya gud man,
: katawhan ha tuna iya paghadian
: han pagkamatadong ngan kamatuoran.