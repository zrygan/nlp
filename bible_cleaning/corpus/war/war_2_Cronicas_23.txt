1: Katapos paghulat hin unom ka tuig, naglarang hi Joyada nga padi nga panahon na hin pagkiwa para han ginhadian. Nakigsabot hiya hin lima nga mga opisyal han kasondalohan: hira Asarias nga anak ni Jeroham, Ismael nga anak ni Johanan, Asarias nga anak ni Obed, Maasias nga anak ni Adaia, ug Elisafat nga anak ni Sicri.
2: Nagkalakat hira ngadto ha ngatanan nga mga syudad han Juda ngan gin-upod nira hin pagbalik ha Jerusalem an mga Levita ug an ngatanan nga mga puno han mga banay.
3: Nagtitirok hira ngatanan ha Templo ngan didto naghimo hira hin ginsabotan kan Joas nga anak han hadi. Nagsiring ha ira hi Joyada, Iini an anak han namatay nga hadi. Hiya na yana an hadi sumala han iginsugo han Ginoo ha mga tulin ni David.
4: Amo ini an aton bubuhaton. Han Adlaw nga Iparahuway, kon magbuhat na an kapadian ug mga Levita han ira mga katungdanan, magbabantay han ganghaan han Templo an ikatulo ka bahin han mga sondalo,
5: magbabantay han hadianon nga palasyo in lain nga ikatulo ka bahin, ngan ibubutang an iba ha Ganghaan Patukoranan. Magtitirok an ngatanan nga mga tawo ha bungsaran han Templo.
6: Waray masulod han Templo labot han kapadian ngan han mga Levita nga aada ha pag-alagad ha Templo. Makakasakob hira kay baraan na man hira, kundi kinahanglan magsugot han mga tugon han Ginoo an iba han mga tawo ngan magpabilin ha gawas.
7: Kinahanglan magbantay palibot han hadi an mga Levita nga hinulbot an ira mga espada, ngan mag-upod han hadi bisan makain an hadi. Kinahanglan patayon an bisan hin-o nga mag-iisurulod han Templo.
8: Gintuman han mga Levita ngan han mga tawo han Juda an mga tugon ni Joyada. Waray paulia an mga tawo han kahuman na nira han ira mga buruhaton ha Adlaw nga Iparahuway sanglit an mga kapitan waray magkulang hadton maturno hin pagtrabaho ug hadton maliwan han iya turno.
9: Iginhatag ni Joyada ha mga opisyal an mga bangkaw ngan mga taming nga gintag-iya anay ni Hadi David ngan ginhimos ha Templo.
10: Iginbutang niya an mga tawo nga hinulbot ngadaan an mga espada ha atubangan han Templo, pagpanalipod han hadi.
11: Niyan iginggawas ni Joyada hi Joas, ginkoronahan hiya, ngan gintagan hiya hin kopya han mga balaod mahitungod han pagkahadi. Sanglit ginhimo hiya nga hadi. Gindihogan hi Joas ni Joyada nga padi ngan han iya mga anak nga kalalaken-an, ngan nanggogliat an ngatanan, Mabuhi an hadi!
12: Hinbatian ni Atalia an mga tawo nga nagkakalipay para han hadi, sanglit nagdagmit hiya ngadto ha Templo diin nagtitirok na an kadam-an.
13: Didto hinkit-an niya an bag-o nga hadi ha aragian han Templo, nga natindog ha ligid han harigi nga igin-andam para han kahadian, ngan ginpapalibotan hiya han mga opisyal han kasondalohan ngan han mga paratrompeta. Nanggogogliat nga malipayon an ngatanan nga mga tawo ngan nagpapatunog han ira mga trompeta, ngan an mga musikero han Templo dara an ira mga turonggon, nag-uuna han pagsaurog nira han hadi. Ginggisi ni Atalia tungod hin kabido an iya panapton ngan ginmoliat, Paglingo! Paglingo!
14: Waray karuyag hi Joyada nga patayon hi Atalia didto ha dapit han Templo, sanglit gintawag niya an mga opisyal han kasondalohan ngan ginsiring, Dad-a hiya ngadto ha gawas ha butnga han mga gwardya ngan pataya niyo an bisan hin-o nga mag-itaralwas ha iya.
15: Gindakop nira hi Atalia, gindara hiya ngadto ha palasyo, ngan ginpatay hiya didto ha Ganghaan han Kabayo.
16: Ginpatampo ha iya ni Joyada nga padi hi Hadi Joas ngan an mga tawo basi maghimo hira hin ginsaaran nga magigin mga tawo hira han Ginoo .
17: Niyan kinmadto hira ngatanan ha templo ni Baal ngan ira ini ginruba. Ginbungkag nira an mga altar ngan an mga diyosdiyos didto, ngan ginpatay nira hi Matan nga padi ni Baal ha atubangan han mga altar.
18: Ginbutang ni Joyada an kapadian ngan an mga Levita nga tinaporan han buruhaton ha Templo. Tutumanon nira an mga katungdanan nga iginhatag ha ira ni Hadi David ngan tutuboron an mga hayop nga iginhalad ngadto han Ginoo sumala han Balaod ni Moises. Tinaporan liwat hira han pagkanta ngan han mga pagsaurog.
19: Ginbutangan liwat ni Joyada hin mga gwardya an mga ganghaan han Templo nga magpapaiwas han bisan hin-o nga mahugaw sumala han seremonyas.
20: Tinmampo kan Joyada an mga pangulo han kasondalohan, an dumagko nga mga tuminungnong, an mga opisyal, ngan an iba han mga tawo, ngan ira gindara an hadi tikang ha Templo ngadto ha palasyo. Sinmulod hira han dako nga portahan, ngan linmingkod an hadi ha iya trono.
21: Nagmalipayon an ngatanan nga mga tawo ngan nagmingaw an syudad yana nga patay na hi Atalia.