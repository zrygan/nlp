1: Nagsiring an Ginoo ,
: Pamati ha akon, kamo nga
: naruruyag nga matalwas,
: kamo nga nadangop ha akon hin pakibulig.
: Paghunahunaa niyo an bato diin kamo tinmikang,
: an bukid nga bato diin kamo gin-ukad.
2: Paghunahunaa niyo hi Abraham nga iyo ginikanan,
: ngan hi Sara nga nag-anak ha iyo.
: Waray anak hi Abraham han pagtawga ko ha iya,
: kundi ginbendisyonan ko hiya ngan gintagan ko hiya hin mga anak;
: ginpadamo ko an iya mga tulin.
3: Kalolooyan ko an Jerusalem,
: an ngatanan nga nag-uokoy didto han mga naruba han syudad.
: Bisan kon kamingawan na an iya tuna,
: hihimoon ko ini nga usa nga tanaman,
: sugad han tanaman nga akon gintanom didto ha Eden.
: Mahiaagian didto an kalipay ngan pagrayhak,
: ngan mga kanta hin pagdayaw ngan pagpasalamat ha akon.
4: Pamati ha akon, mga tawo ko,
: pamatii an akon igyayakan;
: Ihahatag ko an akon pagturon-an ngadto han mga nasod;
: mahatag ha ira hin kapawa an akon mga balaod.
5: Maabot ako hin kadagmitan ngan tatalwason ko hira;
: hirani na an panahon han akon pagdarag-an.
: Ako ngahaw an maghahadi han mga nasod.
: Naghuhulat han akon pag-abot an higrayo nga katunaan;
: naghuhulat hira ha akon nga malaomon nga tatalwason ko hira.
6: Hangad ngadto han kalangitan; tan-awa an tuna!
: Mapapara an kalangitan sugad hin aso;
: madudumog an tuna sugad hin daan nga panapton,
: ngan magkakamatay an ngatanan nga mga tawo hini sugad hin kalangawan.
: Kundi magpapadayon an katalwasan nga akon dadad-on;
: ngan diri matatapos an akon pagdarag-an.
7: Pamati ha akon, kamo nga maaram han matadong,
: kamo nga kinmarawat hin kinasingkasing gud han akon pagturon-an.
: Ayaw kamo kahadlok kon pagyuyubiton ngan pagtatamayon kamo han mga tawo;
8: mapapara hira sugad hin gintangkob nga panapton!
: Kundi magpapadayon an katalwasan nga akon dadad-on;
: diri matatapos an akon pagdarag-an.
9: Pagmata, O Ginoo , ngan buligi kami!
: Gamita an imo gahom ngan talwasa kami;
: gamita ini sugad han imo ginbuhat han naglabay na nga mga panahon.
: Ikaw an nagtirutigbas kan Rahab nga higante ha dagat.
10: Ikaw liwat an nagpahubas han dagat,
: ngan naghimo hin agian ha dagat,
: basi makatabok adton imo pagtutubson nga mga tawo.
11: Magkakaabot nga malipayon ngadto ha Jerusalem adton imo mga gintalwas,
: nga nagkakaranta ngan naggogogliat tungod hin kalipay.
: Magmamalipayon hira ha kadayonan,
: nga talwas na ha kadayonan tikang han kabidoan ug kasakitan.
12: Nagsiring an Ginoo ,
: Ako amo an nagliliaw ha iyo,
: Kay ano nga nahahadlok kamo hin tawo nga may-ada kamatayon
: nga sugad la hiya hin banwa?
13: Hinngalimtan na ba niyo an Ginoo nga naghimo ha iyo,
: nga nagbitad han kalangitan
: ngan nagpahimutang han mga patukoranan han tuna?
: Kay ano nga nag-uokoy kamo ha waray hunong nga pagkahadlok
: han kasina hadton mga nagtatalumpigos ha iyo,
: hadton mga andam hin pagbungkag ha iyo?
: Diri na gud an ira kapungot makakadapat ha iyo!
14: Diri maiha bubuhian na adton mga priso;
: mag-uokoy hira hin hilawig nga kinabuhi,
: ngan magkakamay-ada hira han ngatanan nga pagkaon nga ira kinahanglan.
15: Ako amo an Ginoo nga iyo Dyos;
: inuukay ko an dagat
: ngan pinapangurob ko an mga balod hini.
: An akon ngaran amo an Ginoo nga Labi Kamakagarahum!
16: Ginbitad ko an kalangitan
: ngan ginpahimutang ko an mga patukoranan han tuna;
: nasiring ako ngadto ha Jerusalem, Akon kamo mga tawo!
: iginhatag ko ha iyo an akon pagturon-an,
: ngan pinanalipdan ko kamo pinaagi han akon kamot.
17: Pagmata na, Jerusalem!
: Pagmata ngan bangon na!
: Gin-inom mo na an kopa hin pagkastigo
: nga iginpainom ha imo han Ginoo tungod han iya kasina;
: gintungkas mo ini ngan nakapariigdiig ini ha imo.
18: Waray gud magmamando ha imo,
: waray gud dida han imo mga tawo nga magtutugway ha imo.
19: Nahulog ha imo in doble nga karat-an;
: ginpuo an imo tuna pinaagi hin araway,
: ngan ginggutom an imo mga tawo.
: Waray gud may pinmaid ha imo.
20: Dida han kanto han tagsa nga kalsada
: natutumba an imo mga tawo tungod hin kamaluya;
: sugad hira hin bugsok nga nadakop dida hin usa nga pukot hin parapanganop.
: Inabat nira an kusog han kasina han Dyos.
21: Kamo nga nag-aantos nga mga tawo han Jerusalem,
: kamo nga nagririigdiig nga daw sugad hin mga hubog,
22: nananalipod ha iyo ngan nasiring an Ginoo nga iyo Dyos,
: Kinukuha ko an kopa
: nga iginhatag ko ha iyo tungod han akon kasina.
: Diri na gud niyo pag-iimnon
: an bino nga nakakapariigdiig ha iyo.
23: Ihahatag ko ini ngadto hadton mga nagtalumpigos ha iyo,
: ngadto hadton mga nagpahigda ha iyo ha kakalsadahan,
: ngan nagtamaktamak ha iyo nga daw sugad la hin tapotapo kamo.