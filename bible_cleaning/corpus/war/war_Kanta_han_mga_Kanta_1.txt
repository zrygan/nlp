1: Ini an labi kamatahom nga mga kanta ni Solomon.
2: Ginluob mo ako hin mga harok han imo mga im-im;
: an imo gugma matam-is pa kay han bino.
3: An paghinabe han imo ngaran;
: nagpapahinumdom han alimyon han imo pagkamahamot.
: Sanglit tunay an paghigugma han mga daraga ha imo.
4: Dad-a ako ngan pagkalakat kita;
: ikaw an akon hadi ngan dad-a ako ngadto han imo kwarto.
: Magmamalipayon kita nga duha;
: patakas hin pag-inom ngan wad-a ta dida ha paghigugma an aton kalugaringon.
: Diri urosahon nga hinihigugma ka han ngatanan nga kababayen-an!
5: Kababayen-an han Jerusalem, tinuod nga tabunon ako kundi mahusay,
: tabunon ako sugad han mga tulda ha kamingawan han Kedar,
: kundi mahusay sugad han mga kurtina ha palasyo ni Solomon.
6: Ayaw ako pagtamaya tungod han akon panit,
: kay sinirakan ako han adlaw.
: Nasina ha akon an akon kabugtoan nga kalalaken-an
: ngan ginpatrabaho ako nira ha urubasan;
: ngan waray na ako panahon hin pagmangno han akon kalugaringon.
7: Sumati ako, akon hinigugma,
: ngain mo dadad-a hin pagpanibsib an imo mga panon?
: Diin ini hira sisirong han naudto nga adlaw?
: Kay ano nga aadto ta man ikaw bibilnga han mga panon han iba nga mga magmarangno?
8: Diri ka ba maaram han dapit,
: ikaw, an labi kamatahom han kababayen-an?
: Lakat ngan sunda an panon;
: pamiling hin panibsiban han imo kakandingan,
: hirani han mga tulda han mga magmarangno.
9: Ikaw nga akon hinigugma nakakakabig hin kalalaken-an,
: sugad nga in babayi nga kabayo nakakapukaw han balatian
: han lalaki nga mga kabayo han mga karuwahe ni Faraon.
10: Matahom an imo hilaba mga buhok nga matabon han imo mga bayhon,
: ngan natunton ha imo liog sugad hin mga alahas.
11: Kundi ighihimo ka namon hin kwentas nga bulawan,
: nga may mga sabong nga salapi.
12: Samtang nahigda an akon hadi,
: naluob an hangin hin alimyon han akon pahamot.
13: Mahamot sugad hin mirra an akon higugmaon
: samtang nasandig hiya ha akon mga dughan.
14: An akon hinigugma sugad han mga bukad ha kapatagan
: nga namumukalkag ha mga urubasan han Engadi.
15: Hin kamahusay nimo, akon hinigugma;
: nasilaw gud hin gugma an imo mga mata!
16: Hin kagwapo nimo, akon minahal;
: nakakalipay ka gud ha akon!
: Aton higdaan an linghod nga kabanwaan;
17: nga paduros han aton balay an mga sidro,
: ngan aton alkoba an mga kahoy nga sipres.