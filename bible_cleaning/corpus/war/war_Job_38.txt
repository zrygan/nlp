1: Niyan tikang han alipuros naghimangraw an Ginoo kan Job.
2: Baga hin-o ka nga nasuson han akon kinaadman pinaagi han imo tapang ngan waray hinungdan nga mga pulong?
3: Tindog hin maupay ngan pagpakalalake ngan batona an akon mga ipapakiana ha imo.
4: Nakadto ka ba han paghimoa ko han kalibutan?
: Kon maaram ka gudman, sumati daw ako mahitungod hini.
5: Hin-o an naglarang han kadako han kalibutan?
: Hin-o an nagsukol han kahiluag hini?
: Maaram ka ba han ngatanan nga mga baton?
6: Ano an tinutungtongan han mga harigi nga nahawid han tuna?
: Hin-o an nagbutang han patukoranan han kalibutan?
7: Dida han kaagahon hito nga adlaw nagdurungan pagkanta an kabiton-an,
: ngan ginmoliat hin kalipay an langitnon nga mga binuhat.
8: Hin-o an nagsada han mga ganghaan ha pagpugong han dagat
: han iya bungkalas nga pag-awas tikang han kahiladman han tuna?
9: Amo ako an nagpandong han dagat pinaagi hin mga dampog,
: ngan ginlukop ko ini hin kasisidman.
10: Nagbutang ako hin pag-ultan han dagat ngan ginsagpo ko ini ha luyo basi diri makalapwas.
11: Ginsiring ko ini, Tubtob ka la dinhe ngan ayaw na pagtipaunhan!
: Dinhe la matubtob an imo mga dagko nga balod.
12: Job, sulod han bug-os mo nga kinabuhi nagsugo ka na ba hin pagpasirang han adlaw?
13: Nagsugo ka na ba han kaagahon nga lub-on niya hin kapawa an tuna
: ngan kapawaan an mga magraot basi mahadlok ngan gumawas ha ira mga taragoan?
14: Tungod han pagsirang han adlaw napapawaan an kapungtoran ngan mga kahamub-an sugad han mga piniloan nga sidsid hin usa nga panapton,
: nga sugad ka dayag han lutop hin silyo dida hin lapok.
15: Masilaw hin duro para han mga magraot an kapawa han adlaw,
: ngan naghihialang hira hin panlupig hin mga tawo.
16: Nahingadto ka na ba han mga burabod, didto han mga kahiladman han dagat?
: Nakaglakat ka na ba didto ha salad han kalalawdan?
17: May-ada na ba nagpakita ha imo han mga ganghaan
: nga nagbabantay han masirom nga kalibutan han mga patay?
18: May-ada mo ba nahuhunahuna kon matiunan-o kadako an kalibutan?
: Batona ako kon maaram ka.
19: Maaram ka ba kon diin tikang an kapawa,
: o kon ano an surok han kasisidman?
20: Makagbuot ka ba ha ira kon ano kahirayo an ira kakadtoan,
: o makapabalik ka ba ha ira?
21: Maaram ako nga makakahimo ka, kay lagas ka na man hin duro,
: ngan nakadto ka ngani han paghimoa han kalibutan!
22: Nakaduaw ka na ba han hirimosan nga mga kwarto nga akon ginbutangan han mga yelo?
23: Gin-aandam ko ini para hin mga panahon hin kakurian;
: para hin mga adlaw hin pakig-away ug gubat.
24: Nahingadto ka na ba han dapit nga sinisirangan han adlaw,
: o han dapit diin natikang hin paghuyop an hangin nga kabunghan?
25: Hin-o an nag-ukab hin dalan para han uran,
: ngan naghawan han dalan para han makusog nga uranos?
26: Hin-o an nagpapauran didto han dapit nga waray naukoy na tawo?
27: Hin-o an nagpapatubig han mamara ngan bangkil nga tuna,
: basi tumurok an kabanwaan?
28: May-ada ba amay an uran o an tun-og?
29: Hin-o an iroy han mga yelo,
30: nga nakakapabagtik han katubigan ug han dagat sugad hin bato?
31: Makakagbutok ka ba han Pleyades o makakaghubad han mga higot han Orion?
32: Makakagtutdo ka ba han mga bitoon ha kada panahon,
: ngan makakagtugway han Dako ngan han Gutiay nga Kabo nga kabiton-an?
33: Maaram ka ba han mga balaod nga nagdudumara han kalangitan,
: ngan makakahimo ka ba hin paggamit hini para ha tuna?
34: Makakagoliat ka ba hin pagsugo han mga dampog,
: nga paghumogon ka nira hin uran?
35: Ngan kon sugoon mo an kikidlat hin pag-idlap,
: makada ba ini ha imo nga masiring, Aadi ako ha pag-alagad ha imo?
36: Hin-o an nagsusumat han tamsi nga ibis nga mabaha an Nilo,
: o hin-o an nagsusumat han sunoy nga maabot na an uran?
37: Hin-o an makinaadmananon nga makakaihap han mga dampog,
: ngan makakagpakiling han mga dampog basi makauran,
38: uran nga nakakapatig-a basi magburubuk-ol an mga tapotapo?
39: Nakakaagi ka ba hin pagkaon para han mga liyon,
: ngan binubusog mo ba in ginugutom nga nati nga mga liyon,
40: kon natago ini didto han mga lungib,
: o nagama didto han ira nga luoban?
41: Hin-o man an nagtutubong han mga uwak kon nagsusudoysudoy ini nga ginugutom,
: kon nangangaro ha akon hin pagkaon an ira mga piso?