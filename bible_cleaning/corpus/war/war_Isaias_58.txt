1: Nagsiring an Ginoo , Goliat hin dako tubtob han imo mahimo! Sumati an akon katawhan nga Israel hiunong han ira mga sala!
2: Ginsisingba ako nira adlaw-adlaw. Nagsiring hira nga nagtitinguha hira hin paghibaro han akon mga paagi ngan pagsugot han akon mga balaod. Nasiring hira nga karuyag nira nga tagan ko hira hin matadong nga mga balaod, ngan nalilipay hira hin pagsingba ha akon.
3: Napakiana an mga tawo, Kay ano nga magpupuasa kami kon diri man ini hinkikit-an han Ginoo ? Kay ano nga mag-aantos kami hin diri pagkaon kon diri man hiya nanginginano ha amon?
: Nasiring ha ira an Ginoo , An kamatuoran amo ini: nga dida ha iyo pagpuasa, asay la niyo ginbibiling an iyo la kalugaringon nga mga kaupayan ngan ginpapakurian niyo an mga nagkakabudlay para ha iyo.
4: Nahimo la an iyo pagpuasa nga higayon hin pagkabirubingkil, hin pakig-away, kon mahimo pa ngani, hin paggamit han iyo kamauo. Naghuhunahuna ba kamo nga ini nga paagi hin pagpuasa makakaaghat ha akon hin pagpamati han iyo mga pag-ampo?
5: Kon nagpupuasa kamo, ginpapaantos niyo an iyo kalugaringon; natamod kamo sugad hin dahon hin banwa, ngan nagbibitad kamo hin dugnit nga sako ngan ginpapasarangan niyo hin mga agbon ngan iyo ini hinihigdaan. Amo ba ito an iyo tinatawag nga pagpuasa? Naghuhunahuna ba kamo nga malilipay ako hini?
6: Amo ini an paagi hin pagpuasa nga akon karuyag: Tangtanga niyo an mga kadena hin pagtalumpigos ngan an yugo hin diri pagkamatadong, ngan buhii an mga gintatalumpigos.
7: Bahini han iyo pagkaon an mga ginugutom ngan pasak-a ha iyo mga balay an mga pobre nga waray mga urokyan. Tagi hin panapton adton waray iginbabado, ngan ayaw pagbaribad hin pagbulig han iyo kalugaringon nga kauropdan.
8: Niyan masirak ha iyo an akon maupay nga kaburot-on sugad han nasirang nga adlaw, ngan mag-uupay dayon an iyo mga samad. Dayuday maupod ako ha iyo hin pagtalwas ha iyo; pananalipdan ko kamo ha bisan diin nga dapit.
9: Kon mag-ampo kamo, pamamatian ko kamo. Mabaton ako kon tumawag kamo ha akon.
: Kon undangon niyo an pagtalumpigos, an tagsa nga gawi hin pagtamay, ngan an tagsa nga maraot nga pulong;
10: kon tagan niyo hin pagkaon an mga ginugutom ngan pagbusgon niyo adton mga nagkikinahanglan, niyan mahihimo nga kapawa han naudtohan nga adlaw an kasisidman nga nagpapalibot ha iyo.
11: Ngan dayuday ko kamo pagmamandoan ngan pagbubusgon han mag-upay nga mga butang. Pakukusgon ngan pagpapakaupayon ko kamo. Masusugad kamo hin tanaman nga may-ada tubig, sugad hin burabod nga diri hinuhubsan.
12: Pagtitindogon hin utro han iyo mga tawo an maiha na nga nagkaruruba, ngan pagtitindogon liwat ini hira dida han daan nga mga patukoranan. Mahibabantog kamo nga mga tawo nga nag-ayad han mga pader, nga nagpahiuli han nagkaruruba nga kabablayan.
13: Nagsiring an Ginoo , Kon paglihi-an niyo an Adlaw nga Iparahuway, ngan diri niyo pagbuhaton an iyo la kalugaringon nga mga kaupayan dida hito nga adlaw; kon iyo pagmahalon an akon baraan nga adlaw ngan pagpasidunggan ini pinaagi hin diri paglakat, pagtrabaho, o paghimangraw hin waray la pulos dida hito nga adlaw,
14: niyan hiaagian niyo an kalipay nga natikang han pag-alagad ha akon. Pagpapasidunggan ko kamo ha bug-os nga kalibutan, ngan pagpapahimulosan niyo an tuna nga akon iginhatag kan Jacob nga iyo ginikanan. Ako nga Ginoo an nagyakan.