1: Hin pagkamaanyag mo nga babaye!
: Hin pagkamatahom han imo mga tiil nga may sandalyas.
: An kabawog han imo mga paa buhat hin usa nga iskultor.
2: An imo pusod sugad hin surudlan nga dayuday puno hin mahamot nga bino.
: An imo hawak sugad hin usa nga upong hin trigo,
: nga ginpapalibotan hin mga liryo.
3: Sugad hin magkaruha nga bugsok an imo mga suso,
: sugad hin duha nga maglaksi nga mga bugsok.
4: Sugad hin torre nga marpil an imo liog.
: An imo mga mata sugad han mga linaw ha syudad han Hesebon,
: hirani han ganghaan hito nga syudad nga dako.
: An imo irong sugad han lantawan han Libano,
: nga naatubang han Damasco.
5: An paghangad han imo ulo sugad han Bukid Carmelo.
: An tinalunay mo nga buhok matahom sugad han gimamaupayi nga satin;
: nakakabihag hin hadi an kamaanyag hini nga buhok.
6: Hin pagkamahusay mo, hin pagkamatahom mo!
: Hin pagkahingpit han mga kalipay han imo paghigugma!
7: Sugad ka hin kahoy nga palmera kamalubay,
: ngan an imo mga suso mga urapong han mga bunga han palmera.
8: Akon pagsasak-on an kahoy nga palmera,
: ngan pamumuroon ko an iya mga bunga.
: Ha akon an imo mga suso, sugad hin mga urapong hin ubas.
: An imo gininhawa sugad han alimyon han mansanas,
9: ngan an imo baba sugad han labi kamaramit nga bino.
: Niyan paawasa an bino nga diri nahapit ha mga im-im ug ngipon han akon higugmaon,
: kundi nadayon la ngadto ha iya but-ol.
10: Iya ako han akon hinigugma, ngan naungara hiya ha akon.
11: Tana, higugmaon, kadto kita ha kaumhan,
: ngan didto kita ha kabaryohan hin pagpalabay han kagab-ihon.
12: Mabangon kita hin sayo ngan kikitaon ta an mga puno hin ubas
: kon nanaringsing na ini,
: kon nanmuklad na an mga biyuos,
: ngan kon nanmukad na an mga granada.
: Didto igtutug-an ko ha imo an akon paghigugma.
13: Mangangalimyon ha imo an mga mandragora,
: ngan an ngatanan nga mag-upay nga mga bunga aada ha aton portahan.
: Gin-andam ko para ha imo, akon hinigugma,
: an daan ngan an bag-o nga makakahatag ha aton hin kalipay.