1: An Ginoo han kalibutan an tag-iya,
: an ngatanan pa nga butang nga aada
: Pati an tuna upod an mga butang,
: hiya an tag-ada hini ngatanan.
2: Ha hilarom nga dagat iya ini gintindog,
: didto ha ilarom han tuna iya gin-usok;
: ngan ginbutang an mga patukoranan,
: didto ha kahiladman han kalalawdan.
3: Hin-o an may katungod nga mga tawo,
: pagsagka ngadto ha pungtod han Ginoo ?
: Hin-o in makakahimo hin pagkadto
: pagsakob han iya baraan nga Templo?
4: Amo adton mga putli ha buhat nira,
: ngan malinis an ira panhunahuna;
: nga diri nasingba han mga kadiyosan,
: o nagkakawang han mga ginsaaran.
5: Pagpapakaupayon gud han Ginoo ,
: ngan pagtatalwason in sugad nga tawo.
: An Dyos amo gud an magpapahibaro,
: nga waray hira sala nga bisan ano.
6: Ini nga mga tawo han Dyos madangop,
: ha atubangan han Ginoo ni Jacob.
7: Buksi hin maupay an mga ganghaan,
: abrehi an mga daan nga portahan;
: kay amo ini an iya pag-aagian,
: han kusgan nga hadi han kahimayaan.
8: Hin-o ini nga hadi han kahimayaan?
: An Ginoo nga makusog ngan gamhanan;
: an Ginoo nga dara an pagdarag-an,
: pag-uli niya tikang ha pag-awayan.
9: Buksi hin maupay an mga ganghaan,
: abrehi an mga daan nga portahan;
: kay masulod na an hadi nga bantogan,
: nga amo an hadi han kahimayaan.
10: Hin-o ini nga hadi han kahimayaan?
: An Ginoo hiya han kasondalohan;
: an Ginoo nga dara an pagdarag-an,
: hiya an hadi han kahimayaan!