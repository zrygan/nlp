1: O Dyos, ikaw an gindadayaw nakon,
: an imo paghilom ayaw ipadayon!
2: Ginsulong ako han magraot, buwaon,
: nga nagbibinuwa hiunong ha akon.
3: Magpakaharadlok nga mga butang,
: an ira ha akon ginbubutangbutang;
4: Ngan ira ako hin waray la hinungdan,
: ginpakaraot ha ira mga yakan.
5: Han maupay asay la ginbalos an maraot,
: han akon paghigugma, asay la an pagdumot.
6: Han akon kaaway, an magraot an papaghukma,
: ngan usa han iya kaaway in magsumbong ha iya.
7: Han sayop magtug-an kon paghukman na hiya,
: bisan an iya pag-ampo isipon nga sala.
8: Iya kinabuhi matapus na unta,
: ngan an iya buhat iba an magdara.
9: Magkaiilo unta an kabataan niya,
: ngan mabalo na an iya asawa.
10: Makilimos unta an iya kabataan,
: ngan waray na balay nga ira olian.
: Paiwason unta ini hira ngatanan,
: tikang han nagun-ob nga ira gin-ukyan.
11: Kuhaon unta an ngatanan nga iya mga butang,
: hadton nga tawo nga iya nautangan;
: ngan han mga langyaw hiya unta bawian,
: han ngatanan nga iya ginkabudlayan.
12: Waray na unta pumaid ha iya bisan la usa,
: ngan manimangno han mga ilo niya.
13: Mamatay unta an ngatanan niya mga katulinan,
: ngan an iya ngaran ira na hingalimtan.
14: Hinaut unta nga han Ginoo hinumdoman,
: an karat-an han iya mga ginikanan.
: Ngan hin pasaylo diri gud kahatagan,
: kanan iroy niya mga kasal-anan.
15: Dayuday nga diri unta hingalimtan,
: han Ginoo an ira mga kasal-anan;
: kundi hira ngahaw an mga ginikanan,
: diri angay na hinumdoman.
16: Waray hin kalooy ini nga tawo makahunahuna,
: kundi ginpakurian, ginpatay niya;
: an mga kablas, makalolooy ngan magluya.
17: An panhimaraot iya naruyagan,
: an gaba ha iya unta umumban;
: dinmiri gud paghatag hin kaupayan,
: hin kaupayan liwat diri hiya tagan!
18: Masayunay la niya an panhimaraot,
: sugad han iya bado hin pagsul-ot;
: sumalopsop sugad hin tubig ha iya kalawasan,
: ngan sugad hin lana ha iya mga tul-an.
19: Sugad hin bado ha iya unta makaputos,
: sugad hin paha ha iya mag-aalikos.
20: Sugara gud hini, O Ginoo ,
: han akon mga kaaway an imo kastigo;
: adton mga nagpapakaraot ha akon,
: pinaagi han ira magpintas nga pulong.
21: Kundi, Ginoo, Dyos ko, tabangi ako,
: sumala hadton ha akon iginsaad nimo;
: tabangi gad ako ngan imo talwason,
: tungod han dako mo nga paghigugma ha akon.
22: Kablas na ako ngan nagkikinahanglan,
: tugob an akon kasingkasing hin kasakitan.
23: Daw lambong ha gab-i, haros diri hikit-an,
: napapalid ako sugad hin apan.
24: Tungod hin gutom an akon tuhod magluya,
: lawas ko manipis, duro hin kagasa.
25: Kon nakita hira, ginyuyubit ako,
: nagpipilingpiling an ira mga ulo.
26: Tabangi ako, O Dyos nga akon Ginoo ,
: talwasa gad tungod han dayon nga gugma mo.
27: Ipasabot gad han mga kaaway ko,
: ikaw an natalwas ha akon hin tutoo.
28: Bangin ira ako panhimaraoton,
: kundi ikaw in maglilipay ha akon;
: maraogdaog ha akon, imo pagdag-on,
: ngan ako, surugoon mo, magmalipayon.
29: Hinaut nga adton mga kaaway ko,
: maputos na hira hin kaalo;
: isul-ot na nira an ira kaawod nga duro,
: sugad hin hilawig nga ira mga bado.
30: Hin dako nga tingog ngadto han Ginoo ,
: magpapasalamat gud ha iya ako;
: ngan hiya gud an pagdadayawon ko,
: dida han katirok han mga tawo.
31: Tungod kay iya gud ginpapanalipdan,
: an kablas nga tawo iya inuogopan;
: iya gintatalwas nga diri patayon,
: han nagsirot ha iya nga maghurukom.