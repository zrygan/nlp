1: Hinbatian han amon mga talinga, O Dyos,
: ginsumatan kami han amon mga ginikanan,
: hiunong han dagko nga mga butang nga imo ginbuhat ha ira panahon,
: han kamaihaan na nga mga adlaw.
2: Kon ginpaunan-o mo pagtabog han kanasoran
: ngan iginpahimutang mo an imo mga tawo dida han ira tuna;
: kon ginpaunan-o mo pagkastigo han iba nga mga nasod
: ngan pagpauswag mo han imo kalugaringon nga mga tawo.
3: Waray pagdag-a han imo mga tawo an tuna pinaagi han ira mga espada;
: diri pinaagi han ira gahom an ira pagdarag-an;
: kundi pinaagi ini han imo gahom ngan imo kusog,
: pinaagi han pagpatapod nimo nga aada ka ha ira,
: nga nagpakita nga imo hira ginhigugma.
4: Ikaw an akon hadi ngan akon Dyos;
: ginpapadaog mo an imo mga tawo,
5: ngan pinaagi han imo gahom ginpupukan namon an amon mga kaaway.
6: Diri ako nasarig han akon pana
: o han akon espada hin pagtalwas ha akon;
7: kundi gintalwas mo kami han amon mga kaaway
: ngan gindaog mo adton mga nagdudumot ha amon.
8: Pagdadayawon ka namon ha gihapon ngan pagpapasalamatan ka namon hin dayon.
9: Kundi yana iginsikway mo kami ngan imo iginpapirde;
: diri ka na nabunyog han amon kasondalohan.
10: Ginpadalagan mo kami han amon mga kaaway,
: ngan gintikasan kami nira.
11: Iginpaihaw mo kami sugad hin mga karnero;
: ginpasarang mo kami ha langyaw nga kanasoran.
12: Iginbaligya mo an imo mga tawo hin barato la nga palit
: daw sugad hin gutiay gudla an ira kapulsanan.
13: Hinkikit-an han amon mga amyaw an ginbuhat mo ha amon,
: ngan ginyuyubitan ug gintataw-an la nira kami.
14: Ginhimo mo kami nga suronlugon la dida han mga nasod;
: usa nga pataraw-an han mga tawo.
15: Aada ako pirme ha kaarawdan;
: napuputos ako hin kaalo
16: ha pagpinamati han mga pagsunlog ngan mga pagtamay
: han akon mga kaaway ngan hadton mga nagdudumot ha akon.
17: Ngatanan ini nanhinabo ha amon,
: bisan kon waray kami mahingalimot ha imo
: o waray magtuman han ginsabotan nga imo ginhimo ha amon.
18: Waray kami maglingo ha imo
: waray namon pagsupaka an imo mga sugo.
19: Kundi ginbayaan mo kami nga waray mahihimo dida han ihalas nga kamanampan;
: ginpabay-an mo la kami ha dako nga kasisidman.
20: Kon hinmunong kami pagsingba han amon Dyos
: ngan nag-ampo ngadto hin langyaw nga diyos,
21: hinbabaroan manta nimo ini,
: kay maaram ka han amon sekreto nga mga panhunahuna.
22: Kundi tungod ha imo ginpapatay kami ha bug-os nga adlaw,
: gin-iisip kami sugad hin mga karnero nga irihawon.
23: Pagmata, O Ginoo! Kay ano nga nakaturog ka?
: Bangon! Ayaw kami igsikway hin dayon!
24: Kay ano nga natago ka ha amon?
: Ayaw hingalimti an amon pag-antos ngan kasakitan!
25: Napukan kami ngan nahirugmok ha tuna;
: nalunay kami ha tapotapo.
26: Buhat ngan buligi kami!
: Tungod han imo dayuday nga paghigugma, talwasa kami!