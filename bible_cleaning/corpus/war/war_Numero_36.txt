1: Kinmadto kan Moises ngan han iba nga mga pangulo an mga puno han mga panimalay han banay ni Galaad nga anak ni Maquir ngan apo ni Manases nga anak ni Jose.
2: Nagsiring hira, Ginsugo kamo han Ginoo hin pagbahinbahin han tuna ngadto han mga tawo han Israel pinaagi hin ripa. Ginsugo liwat kamo niya hin paghatag han malon han amon uropod nga hi Salfaad ngadto han iya mga anak nga kababayen-an.
3: Kundi hinumdomi nga kon pumaasawa hira hin kalalaken-an hin lain nga tribo, niyan pagtatag-iyahon hito nga tribo an ira malon ngan maiibanan an malon nga iginggahin ha amon.
4: Dida han Tuig han Pagpahioli, kon mahibalik na ngadto han tunay nga mga tag-iya an ngatanan nga hiagi nga iginbaligya, mahidudugang na ha kadayonan an hiagi nga malon han mga anak nga kababayen-an ni Salfaad ngadto han tribo nga nakaasawa ha ira ngan maiiban ini tikang han amon tribo.
5: Sanglit iginhatag ni Moises ngadto han mga tawo han Israel an masunod nga sugo tikang han Ginoo . Nagsiring hiya, Matadong an siring han tribo ni Manases,
6: sanglit nasiring an Ginoo nga makakahimo hin pagpaasawa an mga anak nga kababayen-an ni Salfaad bisan hin-o nga ira karuyag, kundi ha sulod la han ira kalugaringon nga tribo.
7: Magpapabilin dida han iya tribo an malon han tagsa nga Israelita.
8: Kinahanglan pumaasawa hin tawo nga sakop han iya tribo an tagsa nga babaye nga nakarawat hin malon dida hin tribo nga Israelita. Dida hini nga paagi makarawat an kada Israelita han malon han iya mga ginikanan,
9: ngan diri mababalhin an sinunod nga malon tikang hin usa nga tribo ngadto hin lain nga tribo. Magpapadayon an kada tribo hin pagtag-iya han kalugaringon nga iya malon.
1011: Sanglit ginbuhat nira Mala, Tirsa, Hogla, Milca, ug Noa nga mga anak nga kababayen-an ni Salfaad sumala han iginsugo han Ginoo kan Moises, ngan pinmaasawa hira han ira kapatoran.
12: Pinmaasawa hira ha sakob han mga banay han tribo ni Manases nga anak ni Jose, ngan nagpabilin an ira sinunod nga malon dida han tribo han ira amay.
13: Amo ini an mga lagda ngan mga turumanon nga iginhatag han Ginoo ngadto han mga Israelita pinaagi kan Moises didto ha kapatagan han Moab nga tabok han Salog Jordan, atbang han Jerico.