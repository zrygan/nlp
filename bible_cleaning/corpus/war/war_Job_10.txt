1: Ginugul-an na ako hini nga kinabuhi.
: Pamatii an akon mapait nga sumbong.
2: Ayaw ako paghukmi, O Dyos.
: Sumati ako! Ano ngani an sumbong kontra ha akon?
3: Matadong ba para ha imo an imo pagraogdaog ha akon?
: An pagtamay nimo han imo la ngahaw ginhimo?
: Ngan katapos hin paghiyom han mga larang han magraot nga mga tawo?
4: An imo pagkita han mga butang sugad ba han amon?
5: An imo kinabuhi sugad ba kahalipot han amon?
6: Niyan kay ano man nga imo gin-uusisa an ngatanan ko nga mga sala,
: ngan imo ginbibiling an tagsa nakon nga sayop?
7: Maaram ka nga diri ako salaan,
: ngan waray makakatalwas ha akon tikang ha imo.
8: An imo mga kamot amo an naghimo han dagway han akon lawas,
: ngan yana amo gihapon nga imo mga kamot an magpupuo ha akon.
9: Panumdom nga ginhimo mo ako tikang hin lapok;
: pupusakon mo ba ako basi mahibalik ako hin ka tapotapo?
10: Tinagan mo hin gahom an akon amay basi matawo ako;
: ginpatubo mo ako ha sakob han tiyan han akon nanay.
11: Ginhimo mo an akon lawas nga may-ada mga tul-an ngan mga unod,
: ngan ginputos mo an mga tul-an hin mga ugat ug panit.
12: Gintagan mo ako hin kinabuhi ngan hin dayuday nga gugma nga waray paglubad
: ngan ginbuhi ako han imo pagmangno.
13: Kundi yana maaram na ako nga ha ngatanan hito nga panahon
: nakahunahuna ka hin sekreto la hin pagdaot ha akon.
14: Nagbinantay ka hin pag-inaw kon makasala ako,
: basi makabaribad ka hin pagpasaylo ha akon.
15: Ha kada pakakasala ko, nakakasamok ako ha imo,
: kundi kon nagbubuhat ako hin matadong, diri man la nimo ini binabale.
: Makalolooy ako ngan putos hin kaalo.
16: Kon naghihingaupay man lugaring ako,
: ginbibiling mo ako sugad hin liyon;
: nagbubuhat ka pa ngani hin mga milagro hin pagdaot la ha akon.
17: Dayuday may testigo ka kontra ha akon;
: nagtitikadugang an imo kasina ha akon;
: dayuday naglalarang ka hin bag-o nga pagsulong.
18: Kay ano nga ginpakatawo mo ako, O Dyos?
: Gabay ako namatay nga waray pa may kinmita ha akon.
19: Maupay pa kon iginlubong ako dayon tikang ha tiyan ni nanay ngan sugad ini hin waray ako matawo.
20: Diri ba harapit na matapos an akon kinabuhi? Pabay-i nala ako!
: Papahimulosa ako han panahon nga nahibibilin pa ha akon.
21: Magikan na ako ngan diri na gud ako mabalik
: makadto hin masirom ngan madulom nga tuna,
22: usa nga tuna hin kasisidman, mga lambong, ngan kasamokan,
: diin kasisidman bisan an kapawa.