12: Nagsusumpa ako pinaagi han buhi nga Dyos nga Labi Kamakagarahum
: nga nadiri paghatag ha akon hin katadungan ngan nagpapaantos han akon kinabuhi
3: samtang tinatagan pa ako han Dyos hin kinabuhi,
4: diri gud magyayakan an akon mga im-im hin bisan ano nga maraot,
: diri gud magbubuwa an akon dila.
5: Diri gud ako masiring nga waray niyo sayop nga mga tawo;
: magpapadayon ako hin pag-ugop han akon kawaray sala tubtob han akon kamatay.
6: Diri gud ako matangdo nga sayop ako;
: mahawan an akon konsensya.
7: Kastigohon unta sugad hin magraogdaog ngan diri magtadong nga mga tawo
: an ngatanan nga naato ngan nakikiaway ha akon.
8: Ano ba an paglaom han diri nakilala hin Dyos nga mga tawo
: ha takna nga aaroan hira han Dyos hin kasayoran han ira kinabuhi?
9: Kon naabot an kakurian, pamamatian ba han Dyos an ira mga pagsangpit?
10: Naungara unta hira han kalipay nga iya ihinahatag;
: nag-ampo unta hira hin dayuday ha iya.
11: Tugoti ako hin pagtutdo ha iyo han pagkadako han gahom han Dyos,
: ngan hin pagsaysay han iginlarang han Dyos nga Labi Kamakagarahum.
12: Sanglit diri ko ini bubuhaton kay kamo ngahaw nakakita man hini.
: Kay ano nga nagyayakan kamo hin sugad nga kalurongan?
13: Sugad hini an pagkastigo han Dyos nga Labi Kamakagarahum
: han magraot ngan mag-isog nga mga tawo.
14: Bangin damo an ira mga anak nga kalalaken-an,
: kundi magkakamatay ha pag-awayan hira ngatanan;
: an ira mga kabataan waray igo nga pagkaon.
15: Mapatay hin sakit adton mga nahisasalin nga buhi,
: ngan bisan an ira mga balo nga kababayen-an diri magmamasulob-on tungod han ira pagkamatay.
16: Bangin damo hin duro an salapi nga pag-iihapon han mga magraot,
: ngan darudamo nga mga panapton kay han ginkikinahanglan han tawo;
17: kundi iba nga maupay nga tawo an magsusul-ot han mga panapton,
: ngan iba nga tangkod nga tawo an magdadara han ira salapi.
18: Nagtitindog an mga magraot hin mga balay nga sugad hin balay hin lawalawa
: o sugad han payag hin usa nga oripon nga nagbabantay han kaumhan.
19: Katapos han adlaw mahigda hira nga riko,
: ngan ha ira pagmata, waray na an ira mga manggad.
20: Malilisang hira tungod hin kahadlok nga sugad hin tigda nga baha;
: igpapalid hira hin hangin ha kagab-ihon.
21: Ipapalid hira tikang han ira mga balay han hangin nga kabunghan;
22: aagmakan hira hini hin waray pagkalooy,
: samtang nagtatalinguha gud hira hin pagkalagiw.
23: Mapuros an hangin ha ira samtang nagdadadlagan hira,
: ngan ginhahadlok hira hin makalilisang nga gahom.