12: Hinbatian ko na hadto, an ngatanan nga iyo iginsiring.
: Nakasabot ako hini ngatanan, maaram ako sugad nga maaram liwat kamo.
: Diri ako ubos ha iyo.
3: Kundi nakikiglaris ako han Dyos, diri ha iyo;
: karuyag ko makiglantugi ha iya han akon kalipongan.
4: Tinatahoban la niyo hin mga buwa an iyo katapang;
: sugad kamo hin mga doktor nga diri nakakatambal.
5: Ayaw kamo hin pagyinakan, ngan may-ada makakahunahuna nga makinaadmananon kamo!
6: Pamati samtang iginsusumat ko an akon sumbong.
7: Kay ano nga nagbibinuwa kamo?
: Naghuhunahuna ba kamo nga makakabulig han Dyos an iyo mga buwa?
8: Nagtitinguha ba kamo hin pagpanalipod han Dyos?
: Makikiglantugi ba kamo han iya kalipongan didto ha hukmanan?
9: Kon pag-usisahon kamo hin maupay han Dyos, may-ada ba niya hiaagian dida ha iyo nga maupay?
: Naghuhunahuna ba kamo nga mauuwat niyo an Dyos sugad han pag-uwat niyo hin mga tawo?
10: Bisan kon diri kamo magpakilala nga may-ada niyo pinalabi,
: sasawayon kamo niya,
11: ngan hahadlokon kamo han iya gahom.
12: Sugad la hin mga agbon kawaray gamit an iyo mga darahonon;
: sugad la hin lutak kamaluya an iyo mga pangatadongan.
13: Paghilom kamo ngan tugoti ako hin paghimangraw,
: ngan pasagdi nala kon ano an dumangat ha akon.
14: Andam ako hin pag-unong han akon kinabuhi.
15: Nawad-an na ako han ngatanan nga paglaom,
: sanglit baga ano man kon patayon ako han Dyos?
: Kundi igsusumat ko manta ha iya an akon sumbong.
16: Bangin ngani makatalwas ha akon an akon kaisog,
: kay waray maraot nga tawo nga magpapasipara hin pakig-atubang han Dyos.
17: Yana pamatii hin maupay an akon pagsaysay.
18: Andam na ako hin pagsumat han akon sumbong,
: kay maaram ako nga matadong ako.
19: Makanhi ka ba hin pagsumbong ha akon, O Dyos?
: Kon imo ini pagbuhaton, andam ako hin paghilom ngan hin kamatay.
20: Paaroa ako hin duha nga butang; uyoni ini,
: ngan diri na ako matago ha imo;
21: undang na hin pagkastigo ha akon, ngan ayaw ako paglisanga hin kahadlok ha imo.
22: Ikaw anay an pagyakan, O Dyos, ngan mabaton ako.
: Kon diri, ako anay an magyayakan ngan batona ako.
23: Ano an akon mga sala? Ano nga mga sayop an akon nabuhat?
: Ano nga pagtalapas an iginpahamtang ha akon?
24: Kay ano nga nalikay ka ha akon?
: Kay ano nga iniisip mo ako sugad hin usa nga kaaway?
25: Ginhahadlok mo ba ako? Usa la ako nga dahon;
: an imo ginlalanat usa la nga uga nga uhot.
26: Ginpasalawad mo in magpait nga mga sumbong kontra ha akon,
: bisan hiunong han akon mga ginbuhat han batan-on pa ako.
27: Kinakadenahan mo an akon mga tiil;
: binabantayan mo an akon tagsa nga pitad,
: ngan inuusisa mo pa ngani an mga tunob han akon mga tiil.
28: Tungod hini, napupukan ako sugad hin gabok nga kahoy,
: sugad hin gintatangkob nga bado.