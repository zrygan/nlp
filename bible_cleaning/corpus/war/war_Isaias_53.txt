1: Mabaton an mga tawo,
: Hin-o man an matuo han amon yana iginsumat?
: Kan kanay man ipakita an kamot han Ginoo ?
2: Kaburot-on adto han Ginoo nga an iya surugoon
: tumubo sugad hin tanom nga ginmamot dida hin mamara nga tuna.
: Waray niya kaligdong o katahom nga makakaaghat ha aton hin pagtan-aw ha iya.
: Waray gud pagkatahom dida ha iya
: waray gud ano man nga makakakabig ha aton ngada ha iya.
3: Gintamay ngan ginsalikway ta hiya;
: gin-ilob niya an pag-antos ug kasakitan.
: Waray gud ngani natan-aw ha iya
: ginpabay-an ta hiya ngan ginpakawaray ta la hiya.
4: Kundi gin-ilob niya an pag-antos nga aton unta arantoson,
: an kasakitan nga kita unta an magdadara.
: An aton hunahuna nga an iya pag-antos usa nga kastigo nga iginpadara han Dyos.
5: Kundi ginsamad hiya tungod han aton mga sala,
: ginhampak hiya tungod han karat-an nga aton ginbuhat.
: Natambal kita pinaagi han kastigo nga iya gin-antos,
: nag-upay kita pinaagi han mga hampak nga iya kinarawat.
6: Sugad kita ngatanan hin mga karnero nga nagkawawara,
: an kada usa ha aton napakadto han iya kalugaringon nga aragian.
: Kundi kinarawat han Ginoo an kastigo,
: an kastigo nga angay ha aton ngatanan.
7: Ginpakurian gud hiya, kundi gin-ilob la ini niya nga mapinaubsanon;
: waray gud hiya magyakan.
: Sugad hin nati nga karnero nga pag-iihawon na,
: sugad hin karnero nga pag-aarotan na,
: waray gud hiya magyakan.
8: Gindakop, ginhukman, ngan gindara hiya basi patayon,
: ngan waray gud may nabaraka hiunong han iya dadangatan.
: Ginpatay hiya tungod han mga sala han aton mga tawo.
9: Iginbutang hiya didto hin usa nga lubnganan, tampo han mga magraot,
: iginlubong hiya tampo han mga riko, bisan kon waray gud hiya magtalapas o waray gud magbuwa.
10: Nagsiring an Ginoo , Akon kaburot-on adto nga mag-antos hiya;
: usa nga paghalad an iya kamatayon nga magdadara hin pasaylo.
: Sanglit makita hiya han iya mga tulin;
: mag-uokoy hiya hin hilawig nga kinabuhi,
: ngan pinaagi ha iya matutuman an akon kaburot-on.
11: Katapos hin kinabuhi nga tugob hin pag-antos, magmamalipayon na liwat hiya;
: hibabaroan niya nga waray makawang an iya pag-antos.
: An akon hinigugma nga surugoon nga akon nalilipayan,
: amo an magdadara han kastigo para hin amo nga mga tawo,
: ngan tungod ha iya akon hira pasasayloon.
12: Sanglit tatagan ko hiya hin dapit nga dungganan,
: usa nga dapit nga tampo han dagko ngan gamhanan nga mga tawo.
: Kinasingkasing an pagtubyan niya han iya kinabuhi,
: ngan nakaangkit hiya han dinangatan han magraot nga mga tawo.
: An iya pag-antos iginliwan han damo nga mga sala,
: ngan nag-ampo hiya basi pasayloon unta hira.