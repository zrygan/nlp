1: Diri nahaaangay an pagdayaw hin usa nga lurong, sugad ini hin yelo ha panahon nga katsirak o uran ha panahon hin kat-ani.
2: Diri ka dudutlan hin gaba labot kon angay ini ha imo; sugad ini hin nalabay ngan diri gud nahapon nga mga tamsi.
3: Kinahanglan paglatigohon mo an kabayo, pagbukadohan mo an asno, ngan paglambahon mo an lurong nga tawo.
4: Kon pagbatonon mo in linurong nga pakiana, sugad ka la hin kalurong han tawo nga nagpakiana hini.
5: Batona hin linurong an linurong nga pakiana, ngan makakasabot an nagpakiana nga diri ngay-an hiya sugad hin kalisto ha iya paghunahuna.
6: Kon padad-on mo hin mensahe an tawo nga lurong, nag-uunay ka la hin pag-utod han imo mga tiil, nagbibiling ka hin kasamokan.
7: An lurong nga nagamit hin darahonon, sugad la hin piay nga nagamit han iya mga tiil.
8: An nagdadayaw hin lurong nga tawo sugad hin tawo nga nagamit hin usa nga bato nga bala han iya santik.
9: An lurong nga nagsasag-ulo hin maupay nga puplonganon nakakapahinumdom ha imo hin hubog nga nagkukuha hin basuni dida han iya kamot.
10: An agaron nga nagsusuhol hin bisan hin-o nga lurong o parahubog nga nalabay, sugad hin parapana nga nakakasamad kan bisan hin-o.
11: An lurong nga nagliliwat hin tinuyaw nga iya nabuhat, sugad hin ayam nga nalaklak han iya iginsuka.
12: Mauruupay pa an gilulurongi nga tawo kay hin tawo nga napakamakinaadmananon, kundi diri man ngay-an.
13: Kay ano nga diri nagawas han iya balay an tawo nga hubya? Ano an iya nahahadlokan? Mga liyon ba?
14: Naglulurulimbag dida han iya higdaan an tawo nga hubya. Diri hiya napahirayo sugad hin sada nga natataod hin bisagra ngan sigi la an pagkinaaroabre.
15: May mga tawo nga duro na hin kahubya bisan hin paghungit hin pagkaon ha ira mga baba.
16: Naghuhunahuna in tawo nga hubya nga labaw hiya hin kalisto kay hin pito ka tawo nga nakakahatag hin maupay nga pangatadungan para han ira panhunahuna.
17: An paghiapi hin lantugi nga waray mo labot, sugad la hin pagdakop hin ayam nga nalabay ha kalsada pinaagi hin paggamit ha talinga.
1819: An tawo nga naglilimbong hin iba ngan katapos nasiring nga intrimis la niya, sugad hin tuyaw nga nag-uuyag hin makamaratay nga hinganiban.
20: Napaparong an kalayo kon waray sungo; naundang an lantugi kon waray paglibak.
21: An uring nakakapasiga han mga baga, an sungo nakakapalaga han kalayo, ngan an mga magsamok nakakaaghat hin mga lantugi.
22: Hin kamarasa han paglinibak! Hin kamakaruruyag gud hin pagtulon hini!
23: An diri kinasingkasing nga pagyakan nga nagtatahob han imo matuod nga ginhuhunahuna sugad hin mainggat nga pintora ha matapok nga daba.
24: An malabyaw nagtatago han iya kapungot ha luyo hin mga ulog-ulog.
25: Bangin maupay pamation an mga pulong, kundi ayaw hiya pagtuora, kay nagsasapay hin pagdumot an iya kasingkasing.
26: Bangin matahoban niya an iya kapungot, kundi makita an ngatanan han magraot nga mga butang nga iya ginbubuhat.
27: An mga tawo nga nagbubutang hin bitik para hin iba, nabibitik ngahaw hira. Napupusdakan hin tuna an mga tawo nga nagtitikang hin pagpanas hin tuna.
28: Kinahanglan magdumot ka anay han tawo nga karuyag mo pagdaoton pinaagi hin mga buwa. An diri kinasingkasing nga pagyakan nagdadara gudla hin karat-an.