1: O Dyos, ini matadong para ha amon,
: nga didto ha Sion ikaw pagdayawon;
: mga saad namon ha im' pagtumanon,
2: kay am' mga pag-ampo im' binabaton.
: Makadto ha imo an tawo ngatanan,
3: tungod hadton ira mga kasal-anan.
: Di' magdaog hira tungod kay salaan,
: kundi imo hira ginpapasaylo man.
4: Palaran an mga ginpipili nimo
: nga magpuyo didto han imo sanktuaryo;
: mabubusog kami han kaupayan mo,
: didto han im' balay, baraan nga Templo.
5: O Dyos nga amo an magtaralwas namon;
: imo kami tinatalwas, binabaton;
: pinaagi hin pagpadaog ha amon,
: ngan pagbuhat mo hin mga urosahon.
: Ikaw an sinasarigan han katawhan,
: ha ngatanan nga dapit han kalibutan;
: didto hadton higrayo nga katunaan,
: ha pataboktabok hadton kadagatan.
6: Iginpahimutang mo an kabukiran
: pinaagi hadton imo pagkakusgan;
: ha pagpakita han imo kagamhanan,
: nga binubugkos han imo pagkakusgan.
7: Sinasaway mo'n ngurob han kadagatan,
: ngan an aringasa hadton kabaloran;
: imo pinapamingaw an katawhan,
: tikang han ira rugyaw ngan karibhongan.
8: Nahiudong an bug-os nga kalibutan,
: han im' nabuhat dagko nga mga butang;
: nakaparugyaw an imo binuhatan,
: ha paluyoluyo hinin katunaan.
9: Pagpaid han tuna im' pinapakita,
: pinaagi hin pagpauran ha ira;
: amo ini an nag-aabuno manta,
: ngan nagpapatambok hadton mga tuna.
: Ginpupuno mo'n tubig an mga sapa,
: nga ha tuna imo ginpahimutang na;
: amo ini hira an nagpapabunga,
: hin damo nga abot hadton mga tuna.
: Amo ini'n paagi han pagbuhat mo
10: imo tinatagan hin uran nga damo;
: adton mga kaumhan nga inarado,
: ngan ha tubig ginpapahuroman nimo.
: Ngan an tuna imo man ginpapalumo,
: hadton tarahiti, nga tinuroturo;
: hadton mga gahi amo'n napatubo,
11: ngan hin hura nga babrion an hatag mo!
: Tanan nga dapit nga im' kinakadtoan,
: nagkakamay-ada mga kahuraan;
12: Puno' mga panon adton panabsaban,
: puno hin pagrayhak adton kapungtoran.
13: Kakarnerohan nagpuno han kaumhan,
: puno man hin trigo mga kahamub-an;
: nagoliat ngan narayhak an ngatanan,
: ngan nagkakaranta nga may kalipayan.