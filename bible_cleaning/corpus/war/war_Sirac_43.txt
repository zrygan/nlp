1: Hin kamatahom han mapawa, mahawan nga langit ha igbaw naton!
: Kamaanyag nga taran-awon hini!
2: An adlaw ha iya pagsidlit nagsasangyaw ha iya pagsirang
: an kamakaaramdok hini nga butang nga ginhimo han Gihahataasi.
3: Ha udto ginpapamara niya an tuna;
: waray nailob han iya maping-it nga kapaso.
4: An natutunod nga adlaw nagsusurit han mga sampaw han kapungtoran,
: sugad hin hudno nga metal nga nababangga tungod han kapaso.
: Nag-iidlap ini hin nagkakalayo nga mga sulhog,
: nga nakakabuta han mga mata tungod han kabislaw.
5: Gamhanan an Ginoo nga naghimo hini;
: ha iya pagsugo nagmamadali ini dida ha iya agianan.
6: Aada liwat an bulan nga nagtitigaman han palakat han panahon,
: an tigaman nga waray kataposan han pagkabarobalyo han panahon.
7: An bulan amo an tigaman han baraan nga mga adlaw,
: an iya kapawa nabug-os ngan onina nagtitikasirom.
8: An bulan ginngaranan alinsunod han bulan,
: makaaramdok pagkit-on samtang nagtitikabug-os ini kada gab-i,
: usa nga mapawa nga tigaman para han kasondalohan nga langitnon,
: nga nagsiga didto ha atop han panganuron.
9: Nakakapatahom han kagab-ihon an masanag nga mga bitoon ha langit,
: maranggat nga mga sabong didto han kalangitan han Ginoo .
10: Aadto ini han mga dapit nga igintudlok ha ira han Usa nga Baraan
: ngan waray gud paghunong an iya dayon nga pagbantay.
11: Tan-awa an balangaw ngan pagdayawa an iya Magburuhat!
: Hin kamatarag-ob, hin kamaranggat an iya katahom!
12: Sugad hin pana nga binabawog han mga kamot han Gihahataasi,
: nalakbay ini han sidsid han langit dida hin malidong nga himaya.
13: Nagsugo hiya ngan natikang pagkataktak an yelo,
: nakikidlat hin pagtuman han iya paghukom.
14: Binubuksan an mga hirimosan han langit
: ngan nagkakagawas an mga dampog
: sugad hin mga tamsi nga nagkakalupad.
15: Pinaagi han iya gahom ginpupundok niya in dagko nga hugpong hin mga dampog,
: ngan ginpupusak an bagtik nga uran ngan nahimo nga uranos hin mga burubuk-ol nga yelo.
1617: Nagyakan hiya, ngan ginlubag han dalugdog
: an tuna tungod hin kasakit;
: nabay-og an kabukiran tungod han iya kusog.
: Kon iya karuyag, nahangin an salatan,
: naabot an mga buhawe ngan an mga bagyo tikang ha amihanan.
: Napadara hiya han yelo nga nahugdon sugad hin mga tamsi,
: sugad hin mga duron nga nahapon ha tuna.
18: Napapausa kita han iya mabusag nga katahom,
: ngan nasisindak kita hin pagkita nga nagkakaludlog ini.
19: Ginbisibis niya ha tuna an bagtik nga tubig sugad hin asin,
: ngan natig-a ini ngan nahihimo nga tunokon nga mga bukad nga yelo.
20: Nasugo hiya nga humuyop an mahagkot nga hangin nga amihan
: ngan nahihimo nga yelo an tubig;
: nabagtik an ngatanan nga lanaw ug danaw
: nga nagsusul-ot hin bado nga yelo.
21: Ginsusuritan niya pinaagi hin huraw
: an mga kagurangan han mga kapungtoran,
: ngan nauuga an kabanwaan tungod han kamapaso;
22: Kundi nabubuhi na liwat ini ngatanan
: pinaagi hin usa nga dampogon nga burong,
: samtang naghahadkot an panahon ngan napakita an tun-og.
23: Pinaagi han iya kinaadman ginpahugpoy niya an kalawdan,
: ngan iginbutang didto an mga puro.
24: Nagsumat an mga parasakay ha kadagatan
: hiunong han mga kataragman ha dagat,
: ngan namamati kita han ira susumaton
: ha dako nga paghipausa!
25: May mga urosahon nga mga binuhat didto ha dagat,
: mga dagko nga mananap ngan nagtanan nga mga buhi nga binuhat.
26: Nagtutuman an tagsa nga sinugo han Ginoo han iya buruhaton,
: diri nagbuburublag an ngatanan pinaagi han iya pulong.
27: Diri gud naton matatapos an bisan ano nga aton masisiring,
: kundi amo la ini an karuyag sidngon
: an Ginoo amo an kahingpitan han ngatanan nga mga butang.
28: Uunanhon naton hin pakaagi han gahom hin pagdayaw ha iya?
: Labaw gud hiya han ngatanan nga iya mga binuhat.
29: Makatarag-ob an Ginoo dida han iya pagkagamhanan,
: nakakaluob an iya gahom.
30: Bisan kon buhaton mo an gimamaupayi
: hin pagdayaw ha iya,
: larolabaw pa gud hiya han imo igsusumat.
: Bisan kon pasidunggan mo hiya hin waray paghunong,
: ngan ha bug-os mo nga kusog,
: diri ka gud gihapon makakagdayaw hin igo ha iya.
31: Waray pa nakakita ha iya,
: waray makakagsaysay ha iya;
: waray makakagdayaw ha iya,
: sugad han angay ha iya.
32: Diri pa gud hinbabaroan
: an mga urosahon nga larolabaw hini,
: gutiay la an aton hinbabaroan han iya mga ginbuhat.
33: Ginhimo han Ginoo an ngatanan nga mga butang,
: ngan naghatag hiya hin kinaadman ngadto han mga dyosnon nga tawo.