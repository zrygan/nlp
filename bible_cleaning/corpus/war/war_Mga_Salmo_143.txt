1: O Ginoo , pamatii an akon pag-ampo,
: dungga an akon pakimalooy ha imo.
: Ha imo kamatadong, dungga an akon panginyupo,
: ha imo kamatinumanon, batona intawon ako.
2: Ayaw na ako pagsarihi intawon,
: ako, an ubos mo nga surugoon.
: Ha imo atubangan waray tawo nga matadong.
3: Ha akon mga kaaway ako gindudumtan,
: hingpit gud an akon pagkapukan.
: Ginpriso ha masirom nga bilanggoan,
: daw patay ako hin kamaihaan.
4: Sanglit andam ako hin pagtubyan,
: kay tugob ako hin damo nga kasamokan.
5: An naglabay nga panahon ikaw hinumdoman,
: sugad man an ngatanan mo nga binuhatan.
: Makuri ko gud ini hingalimtan.
6: Binabayaw ko an mga kamot nakon,
: nasangpit ha imo nga mainampoon.
: An akon kalag uraura hin pag-uhawa,
: sugad hin mamara nga tuna.
7: Pamatii na yana ako, Ginoo ,
: hin paglaom nawad-an na ako.
: Ha akon ayaw gad pagtago,
: bangin ako ha mga patay mahitampo.
8: Pahanumdoma ako ha ikinaaga,
: han imo waray pagkabalhin nga gugma.
: Naglalaom ako nga pamatian mo an akon pag-ampo,
: ipakita an dalan diin ako mapasingadto.
9: Nadangop ako ha imo hin panalipod, Ginoo ,
: ha akon mga kaaway talwasa ako.
10: Ikaw an Dyos nakon,
: tutdoi ako han imo kaburut-on.
: Ipakita ha akon an imo kamaupay,
: dida ha dalan ikaw ha akon magtugway.
11: Sumala han saad mo, Ginoo , ako bawia,
: ha imo kalooy, ha akon kasamokan talwasa.
12: Tungod kay imo ako hinihigugma,
: an akon mga kaaway pamataya.
: Kay imo man ako surugoon,
: imo pagpuohon an maraogdaog ha akon.