1: Nasiring an Dyos,
: Pagmingaw ngan pamati ha akon,
: kamo nga higrayo nga katunaan!
: Pag-andam hin pagsumbong han iyo kalipongan didto ha hukmanan;
: tatagan kamo hin higayon hin pagyakan.
: Dangop kamo ha akon basi maghukom kita kon hin-o an matadong.
2: Hin-o an nagdara han tawo nga madinaogon nga tikang ha sinirangan,
: ngan hin-o an nagpadaog ha iya bisan ngain hiya kakadto?
: Hin-o an nagpadaog ha iya kontra han mga hadi ngan mga nasod?
: Ginpukan hira han iya espada nga daw sugad la hira hin tapotapo!
: Ginpasarang hira han iya mga pana sugad hin uhot nga iginpalid han hangin!
3: Iya ginlanat hira ngan nagpadayon hiya paglanat nga waray kahadlok,
: uraura hin kamalaksi nga haros tumukal hiya ha tuna!
4: Hin-o adto nga nagpahinabo hini?
: Hin-o an nagbuot han lakat han kasaysayan han kalibutan?
: Ako nga Ginoo nakadto na ha tinikangan pa,
: ngan ako an Ginoo nga Dyos aadto liwat ha kataposan.
5: Hinkit-an an akon ginbuhat han mga tawo didto han higrayo nga katunaan;
: kinalasan hira ngan nangurog hin kahadlok.
: Sanglit nagtitirok hira ngatanan ngan napakanhi hira.
6: An kada usa han mga nagbudlay nabulig ngan nadasig han ira igkasi magburudlay.
7: Nasiring an panday ngadto han platero, Maupay nga pagkabuhat!
: An tawo nga naghahamis han diyosdiyos nagdasig han tawo nga nagtutugkop basi mahimo an ladawan.
: Nasiring hira, Maupay an pagkasolda!
: ngan igintataod nira an diyosdiyos pinaagi hin mga raysang.
8: Kundi ikaw, Israel nga akon surugoon,
: amo kamo an mga tawo nga akon ginpili,
: an mga tulin ni Abraham nga akon sangkay.
9: Gindara ko kamo tikang han mga sidsid han tuna;
: gintawag ko kamo tikang han gihihigrayoi nga mga kanto hini,
: ngan nagsiring ha iyo, Amo kamo an akon surugoon.
: Waray ko kamo igsikway, kundi ginpili ko kamo.
10: Ayaw kamo kahadlokkaupod ako niyo!
: Ako amo an iyo Dyosayaw kamo kaawod!
: Pakukusgon ngan bubuligan ko kamo;
: pananalipdan ngan tatalwason ko kamo.
11: Adton mga nasisina ha iyo,
: mahibabaro han kaarawdan han pagkapirde.
: Magkakamatay adton mga nakikig-away ha iyo;
12: ngan mapapara hira ha tuna.
13: Ako amo an Ginoo nga iyo Dyos;
: ginpakusog ngan ginsiring ko kamo,
: Ayaw kamo kahadlok; bubuligan ko kamo.
14: Nagsiring an Ginoo ,
: Bisan kon gutiay ngan maluya kamo, Israel,
: ayaw kamo kahadlok; bubuligan ko kamo.
: Ako an baraan nga Dyos han Israel amo an nagtatalwas ha iyo.
15: Hihimoon ko kamo nga sugad hin giriokan nga tabla,
: nga may bag-o ngan magtarom nga mga ngipon.
: Paggigiokon ngan pagbubungkagon niyo ini mga bukid;
: madudugmok in kapungtoran ngan pupusakon nga mahimo nga tapotapo.
16: Itatakyab ini niyo;
: igpapalid ini han hangin,
: ngan igpapasarang ini pinaagi han bagyo.
: Niyan magmamalipayon kamo kay ako amo an iyo Dyos;
: iyo pagdadayawon ako nga baraan nga Dyos han Israel.
17: Kon ha ira pagkinahanglan mamiling hin tubig an akon mga tawo,
: kon magmara na hin uhaw an ira mga but-ol,
: niyan ako nga Ginoo an mabaton han ira pag-ampo;
: diri gud ako nga Dyos han Israel magsasalikway ha ira.
18: Paaawason ko in mga salog dida hin bangkil nga kapungtoran,
: ngan mga burabod hin tubig didto han mga kahamub-an.
: Hihimoon ko an kamingawan nga mga linaw hin tubig,
: ngan an mamara nga tuna nga masulog nga burabod.
19: Patutudkon ko didto ha kamingawan in mga kahoy nga sidro,
: ngan mga kahoy nga akasya, mga mirtol, ngan mga olibo.
: Maturok in mga kagurangan didto hin bangkil nga tuna,
: mga kagurangan hin palotsina, aguho, ug sipre.
20: Hikikit-an ini hin mga tawo ngan hibabaroan nira
: nga ako nga Ginoo an nagbuhat hini.
: Makakasabot hira
: nga ginbuhat ini han baraan nga Dyos han Israel.
21: Amo ini an karuyag sidngon han Ginoo nga hadi han Israel
: Kamo nga kadiyosan han mga nasod, ipahamtang an iyo sumbong.
: Dad-a an gimamaupayi niyo nga mga pangatadongan!
22: Pakadi ngan panagna han mahinanabo,
: basi mahibaroan namon kon nahinanabo na ini.
: Isaysay ngadto han hukmanan an mga nahinabo han nag-agi nga panahon,
: ngan pagsumati kami han kahulogan hini,
23: Pagsumati kami han mahinanabo han tiarabot nga panahon
: niyan mahibabaroan namon nga kadiyosan kamo!
: Pagbuhat kamo hin maupay o pagdara hin karat-an;
: basi mahadlok ngan kulbaon kami!
24: Waray la hinungdan kamo ngan an ngatanan nga iyo ginbubuhat;
: makapupungot adton mga nagsisingba ha iyo!
25: Ginpili ko in tawo nga nag-uokoy didto ha sinirangan;
: pasusulongon ko hiya tikang ha amihanan.
: Tatamakan niya in mga punoan nga daw sugad la hira hin mga lapok.
: Sugad hin parahimo hin daba nga nagtatamaktamak hin lutak nga hirimoon nga daba.
26: Hin-o ha iyo in nagtigo nga mahinanabo ini,
: basi makasiring kami nga matadong manggud kamo?
: Waray gud ha iyo nagyakan hin usa ka pulong mahitungod hini;
: waray gud may nakabati nga maghimangraw kamo hin bisan ano!
27: Ako nga Ginoo amo an syahan nga nagpasangyaw han sumat didto ha Sion;
: nagsugo ako hin magsarangyaw ngadto ha Jerusalem hin pagsiring,
: Nagtitikanhi na an iyo mga tawo! Nauli na hira.
28: Han pagtan-aw ko dida han kadiyosan,
: waray gud ha ira may sadang igyakan nga bisan ano;
: waray gud nakakabaton han akon mga pakiana.
29: Waray la pulos ini ngatanan nga kadiyosan;
: waray gud nira mahihimo
: magluya ngan waray gahom ini nga mga diyosdiyos.