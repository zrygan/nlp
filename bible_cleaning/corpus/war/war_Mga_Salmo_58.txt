1: Nahatag ba kamo hin matadong nga paghukom, kamo nga mga punoan?
: Naghuhukom ba kamo hin matadong han ngatanan nga mga tawo?
2: Diri! Naghuhunahuna la kamo han maraot nga iyo mabubuhat,
: ngan ginhihimo niyo in mga panlupig ha tuna.
3: Nagsisinayop an magraot
: nga mga tawo ha bug-os nira nga kinabuhi;
: nagbibinuwa hira tikang gud han ira katawo.
4: Puno hira hin hilo sugad hin mga halas;
: sinasagpo nira an ira mga talinga sugad hin mga bungol nga ibingan,
5: nga diri hinbabatian an tingog
: han mga maglulumay hin mga halas,
: o an ginyayakan han listo nga salamangkero.
6: Pusaka an mga ngipon hini nga magpintas nga mga liyon, O Dyos.
7: Mawara unta hira pareho hin tubig nga nag-iinawas;
: madugmok unta hira sugad hin mga banwa dida ha agianan.
8: Mapareho unta hira hin mga suso nga natutunaw ngadto hin pagka apog;
: masugad unta hira hin minasus-an nga natawo nga patay nga diri na gud makita han kapawa.
9: Ha diri pa nira hinbabaroan ini, gingagarab hira sugad hin mga banwa;
: ha iya mapintas nga kasina hinuhuyop hira han Dyos
: samtang mga buhi pa hira.
10: Malilipay an mga magtadong kon hinkikit-an nira nga kinakastigo an mga makasasala;
: pagtatamakan nira an dugo han mga magraot.
11: Masiring an mga tawo: Binabalos manggod an mga magtadong;
: may-ada gud man Dyos nga naghuhukom han kalibutan!