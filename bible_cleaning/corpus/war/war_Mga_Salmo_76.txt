1: Kilala gudman an Dyos didto ha Juda,
: didto ha Israel bantogan gud hiya.
2: Ngan an Jerusalem puroy-anan niya,
: ha bukid han Sion nag-uokoy hiya.
3: Didto iya pinanmungkag, pinanruba,
: an kanan mga kaaway mga pana;
: ira mga taming, ngan mga espada,
: ngan ngatanan mga hinganiban nira.
4: O Dyos hin pagkamakagarahum nimo;
: matuod gudman hin pagkaharangdon mo;
: han nabalik ka tikang han kabukiran,
: diin mga kaaway mo ginpirde man!
5: Ira gud pinannguhaan han ngatanan,
: an mag-isog nira nga kasondalohan;
: nanlunay na ha dayon nga pahuwayan,
: w'ray na gamit ira kusog, kabatiran.
6: Han imo pagtarhog, pagsaway ha ira,
: O Ginoo nga Dyos, nga Dyos ni Jacob ka;
: kakabayohan ngan sumarakay nira
: pareho nahulog ngan nagkakatumba.
7: Ikaw, Ginoo , hin kamakalilisang!
: amo ikaw an angay gud kahadlokan;
: waray gud ha imo nga nakakaasdang,
: ha takna nga mayda nim' nasisinahan.
8: Tikang ha langit paghukom im' ginyakan,
: ngan nagmingaw, nahadlok an kalibutan.
9: Han imo pagtindog ngan imo paglarang,
: pagtalwas han ginraogdaog ngatanan.
10: Nabunga la'n kasina han mga tawo,
: hin damo pa nga pagdayaw gud ha imo;
: adton nanhisalin han away nga tawo an magsasaurog han mga pyesta mo.
11: Ha Ginoo nga imo Dyos ihatag na
: an imo ginsumpa, ginsaad ha iya
: hin mga regalo ha iya padad-a
: tanan mga nasod nga kahigrani ta.
: Ginhihimo han Dyos nga an mga tawo ha iya mahadlok tumahod, yumukbo.
12: Gin-usmod mga prinsipi nga garboso,
: ginlilisang an kahadian nga dagko.