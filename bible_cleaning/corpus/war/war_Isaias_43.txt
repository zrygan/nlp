1: Israel, nagsiring an Ginoo nga nagtuha ha imo,
: Ayaw kahadlok kay gintubos ko ikaw,
: Gintawag ko ikaw pinaagi han imo ngaran kay akon ka na.
2: Kon maglatas ka hin higlarom nga katubigan, maupod ako ha imo;
: diri ka malulumos han imo mga kakurian.
: Kon umagi ka hin kalayo, diri ka masusunog;
: diri makakadaot ha imo an naabot nga magkuri nga mga pagsulay.
3: Kay ako amo an Ginoo nga imo Dyos,
: an baraan nga Dyos han Israel, nga magtatalwas ha imo.
: Igintubyan ko an Ehipto nga lukat para ha imo;
: an Sudan ug Seba nga balyo ha imo.
4: Igintubyan ko in bug-os nga kanasoran hin pagtalwas han imo kinabuhi,
: kay mahal ka ha akon,
: ngan kay nahigugma ako ha imo ngan karuyag ko hin pagpasidungog ha imo.
5: Ayaw kahadlok kay kaupod mo ako!
: Ibabalik ko an imo mga tawo
: tikang han hirayo nga sinirangan ngan han labi ka hirayo nga katundan.
6: Sisidngon ko an amihanan hin pagpalakat ha ira,
: ngan an timogan hin diri paghawid ha ira.
: Pabalika an akon mga tawo tikang han higrayo nga katunaan,
: tikang han tagsa nga bahin han kalibutan.
7: Akon hira kalugaringon nga mga tawo,
: ngan gintuha ko hira hin pagpasidungog ha akon.
8: Nagsiring an Dyos,
: Ipatawag ngadto ha hukmanan an akon mga tawo.
: May-ada nira mga mata, kundi mga buta hira!
: may-ada nira mga durunggan, kundi mga bungol hira!
9: Ipatawag an mga nasod hin pagtambong han bista.
: Hin-o han ira kadiyosan an makakatigo han tiarabot nga panahon?
: Hin-o ha ira an nagtigo han nahinanabo na yana?
: Ipadara hini nga kadiyosan an ira mga saksi
: hin pagpamatuod nga matadong hira,
: hin pagpamatuod nga may kamatuoran an ira mga pulong.
10: Mga tawo han Israel, kamo an akon mga saksi;
: ginpili ko kamo nga akon surugoon,
: basi kumilala ngan tumoo kamo ha akon,
: ngan sumabot kamo nga ako gudla an Dyos.
: Labot ha akon waray na iba nga diyos;
: waray na gud iba hadto pa, ngan waray na gud iba nga tiarabot.
11: Ako gudla amo an Ginoo ,
: an amo la nga makakatalwas ha iyo.
12: Igintagna ko an mahinanabo,
: ngan kinmanhi ako hin pagbulig ha iyo.
: Waray pa gud langyaw nga diyos nga nagbuhat hini;
: kamo an akon mga saksi.
13: Ako amo an Dyos ngan dayuday Dyos ako gihapon.
: Waray makakalikay tikang han akon gahom;
: waray makakaliwat han akon ginbubuhat.
14: Nasiring an baraan nga Dyos han Israel, an Ginoo nga nagtutubos ha iyo,
: Ha pagtalwas ha iyo, susugoon ko in kasondalohan kontra han Babilonia;
: pagrurub-on ko an mga ganghaan han syudad,
: ngan mahihimo nga mga pagtangis an mga goliat han mga tawo didto.
15: Ako amo an Ginoo nga iyo baraan nga Dyos,
: gintuha ko kamo, Israel, ngan ako amo an iyo hadi.
16: Han maiha na nga panahon naghimo an Ginoo hin dalan nga natabok han dagat,
: hin aragian nga natabok han mabalod nga katubigan.
17: Gindara niya in gamhanan nga kasondalohan ngadto ha pagkapukan,
: kasondalohan nga may mga karuwahe ngan kakabayohan.
: Nagkatutumba hira ngan diri na gud mabangon,
: naparong hira sugad han laga hin suga!
18: Kundi nasiring an Ginoo , Ayaw na panumdoma han inmagi nga mga hinabo o paghunahuna han nahinabo hin maiha na.
19: Bantayi an bag-o nga butang nga akon pagbubuhaton.
: Nahinanabo na iniyana hikikit-an na niyo ini!
: Maghihimo ako hin dalan nga maglalatas han kamingawan,
: ngan didto tatagan ko kamo hin mga sapa hin tubig.
20: Pagpapasidunggan ako bisan han ihalas nga kamanampan;
: pagdadayawon ako han mga lubo ngan mga duong
: kon paawason ko na in mga salog didto ha kamingawan
: basi makahatag hin tubig ngadto han akon pinili nga mga tawo.
21: Amo hira an mga tawo nga akon ginhimo para ha akon ngahaw,
: ngan magkakanta hira hin mga pagdayaw ha akon!
22: Nagsiring an Ginoo ,
: Kundi sinumhan na kamo ha akon, Israel,
: waray kamo magsingba ha akon.
23: Waray niyo pagdad-a ha akon
: an iyo mga halad nga tinubod nga mga karnero;
: waray ako niyo pagpasidunggi pinaagi han iyo mga halad nga tinubod.
: Waray ko kamo pagpabug-ati pinaagi hin pagpirit ha iyo hin paghatag hin mga halad,
: o hin pagpagul-i pinaagi hin pag-inaro ko ha iyo hin insyenso.
24: Waray kamo pumalit hin insyenso para ha akon,
: o magbusog ha akon pinaagi han tambok han iyo kahayopan.
: Ginpabug-atan lugod ako niyo pinaagi han iyo mga sala;
: ginpagul-an ako niyo pinaagi han mga sayop nga iyo ginbuhat.
25: Kundi ako amo an Dyos nga nagpapasaylo han iyo mga sala,
: ngan ginbubuhat ko ini kay amo gud ini ako.
: Diri ko na pag-iisipon ha iyo an iyo mga sala.
26: Kadto kita han hukmanan; dad-a an iyo sumbong!
: Ipasaka an iyo kaso hin pagpamatuod nga matadong kamo!
27: Nakasala an iyo syahan nga ginikanan;
: nakasala ha akon an iyo mga pangulo;
28: ngan ginhugawan han iyo mga punoan an akon baraan nga ruwang.
: Sanglit gindara ko ngada ha Israel in pagkabungkag,
: tinugotan ko nga pagtamayon an akon kalugaringon nga mga tawo.