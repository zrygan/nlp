12: Job, diri ba gud makakahimo hin paghilom in mga tawo nga sugad ha imo?
: Kon umukoy ka la ngan mamati, makakaghimangraw kami ha imo.
3: Ano in pakasiring nimo nga sugad kami hin mga baka hin kaowat?
4: Gindadaot mo la an imo kalugaringon tungod han imo kasina.
: Babayaan ba an tuna tungod han imo kasina?
: Babalhinon ba han Dyos an kabukiran basi makalipay hiya ha imo?
5: Paparongon gihapon an suga han maraot nga tawo;
: diri na gud ini malaga.
6: Magmamasirom an suga sakob han iya tulda.
7: Hadto matapod an iya mga pitad, kundi yana nahipapakdol na hiya;
: natutumba hiya tungod han iya maraot nga mga larang.
8: Naglalakat hiya ngadto hin pukot ngan nagagapos an iya mga tiil;
9: nabibitik an iya mga tikod ngan diri na gud hiya makakagawas.
10: May tinago nga bitik dida ha tuna;
: iginbutang in usa nga pukot dida han iya aragian.
11: Bisan diin naglilibot an kakulba;
: nasunod ini ha iya bisan hiya diin magpitad.
12: Riko hiya anay, kundi yana ginugutom na hiya;
: natindog ngan naghuhulat ha iya ligid an karat-an.
13: Naluluob an iya lawas hin makamaratay nga sakit,
: nga nakakapadunot han iya mga butkon ngan mga bitiis.
14: Ginpipirit hiya hin paggawas ha tulda nga iya gin-ukyan nga malinawon,
: ngan dinadanas hiya hin pag-atubang kan Hadi Kamatayon.
15: Yana makakaukoy in bisan hin-o didto han iya tulda
: katapos igpasarang in asufre ha paglinis hini.
16: Laya ngan uga na an iya mga gamot ngan mga sanga.
17: Natapos an iya kabantogan didto han iya kalugaringon nga tuna ngan didto ha kahigrayuan;
: waray na gud nahinunumdom ha iya.
18: Paiiwason hiya tikang han tuna han mga buhi,
: tikang han kapawa ngadto han kasisidman.
19: Waray niya mga tulin, waray mga nahibilin nga buhi.
20: Tikang ha sinirangan ngadto ha katundan,
: nangungurog hin kahadlok an ngatanan nga nakakabati han iya kasugaran.
21: Amo ito an dadangatan han magraot nga mga tawo,
: an dadangatan hadton mga diri nanginginlabot han Dyos.