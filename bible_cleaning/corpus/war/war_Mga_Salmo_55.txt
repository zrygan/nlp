1: O Dyos, pamatii an akon pag-ampo;
: ayaw gad pagtalikdi an akon pangaraba!
2: Pamatii ngan batona ako;
: ginuguol gud ako han akon mga kabaraka.
3: Naaringit ako han mga panarhog han akon mga kaaway,
: han pagtalumpigos han mga magraot.
: Nagsasamok hira ha akon;
: nasisina ngan nagdudumot hira ha akon.
4: Nahahadlok gud an akon kasingkasing,
: ngan binubug-atan ako han mga kangirhat han kamatayon.
5: Inaalpan ako hin kahadlok ngan pangurog;
: dinadaog ako hin duro nga kahadlok.
6: Nasiring ako, Kon may-ada ko pa unta mga pako, pareho hin sarapati!
: Malupad gud ako ngan mamimiling hin papahuwayan!
7: Malupad ako hin hirayo hin duro
: ngan mag-uokoy ako ha kamingawan.
8: Magdadagmit ako pamiling hin taragoan tikang han namimintas nga unos ngan han bagyo.
9: Laglaga hira, O Ginoo, ngan guponga an ira pamulong!
: Nakita ako hin pagraogdaog ngan karibokan ha syudad.
10: Naglilibot hira han syudad adlaw gab-i ha bawbaw han mga pader hito;
: puno ito hin karat-an ngan kakurian.
11: May kabungkagan ha ngatanan nga dapit;
: puno hin pagtalumpigos ngan paglimbong an kakalsadahan.
12: Maiilob ko ito kon kaaway ito
: nga nag-iintrimis ha akon;
: makakatago ako tikang ha iya
: kon kaaway ito nga naghihinambog ha akon.
13: Kundi ikaw man ngay-an nga akon kaupod-upod,
: kausa ko ngan suok nga sangkay!
14: Nagkaada kita suok nga paghimangraway ngan binmunyog kita han mga tawo ngadto ha templo.
15: Umabot unta dayon ha akon mga kaaway an kamatayon;
: mahingadto unta hira nga buhi pa ha tuna han mga patay!
: Aada an karat-an ha ira mga puroy-anan ngan ha ira mga kasingkasing.
16: Kundi nakikibulig ako han Ginoo nga Dyos,
: ngan tatalwason ako niya.
17: Napaigbaw ngadto ha iya
: ha aga, udto, ngan gab-i
: an akon mga sumbong ngan mga araba,
: ngan mamamati hiya han akon tingog.
18: Pababalikon niya ako nga talwas
: tikang han mga araway nga akon inaasdang
: kontra hin damo hin duro nga mga kaaway.
19: Mamamati ha akon ngan pipirdehon hira han Dyos
: nga naghadi tikang pa gud ha tinikangan;
: waray nira mahihimo mahitungod hito,
: kay diri man hira nahahadlok ha iya.
20: Gin-atake an iya kasangkayan han akon kaupod-upod hadto anay;
: waray tumana an iya saad.
21: Madarudalunot pa hin mantikilya an iya mga pulong,
: kundi may niya pagdumot ha iya kasingkasing.
: Sugad hin lana kadalunot an iya mga pulong,
: kundi nakakasamad hira pareho hin magtarom nga mga espada.
22: Itubyan ha Ginoo an imo mga kakurian,
: ngan sasapnayon ka niya;
: diri gud hiya matugot nga mapirde an maupay nga tawo.
23: Kundi ilalabog mo, O Dyos,
: ngadto ha mga kahiladman ha ubos,
: adton mga parapamatay ngan mga buwaon,
: ha diri pa nagkakatunga an ira kinabuhi.
: An para ha akon, masarig ako ha imo.