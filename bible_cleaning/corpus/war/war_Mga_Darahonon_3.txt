1: Anak ko, ayaw hingalimti an akon igintutdo ha imo. Dayuday hinumdomi an iginpabuhat ko ha imo.
2: Mahatag ha imo an akon pagturon-an hin hilawig ngan mainuswagon nga kinabuhi.
3: Ayaw gud bayai an kamaunongon ngan kamatinumanon. Ikwentas ini ha imo liog; isurat ini dida han imo kasingkasing.
4: Kon buhaton mo ini, malilipay ha imo an Dyos ngan an tawo.
5: Sarigi an Ginoo ha bug-os mo kasingkasing. Ayaw gud pagtapod han imo kamaaram.
6: Hinumdomi an Ginoo dida han ngatanan nga imo ginbubuhat, ngan ipakikita niya ha imo an matadong nga paagi.
7: Ayaw gud paghunahuna nga maaram ka labaw han imo hinbabaroan; sugta la an Ginoo ngan ayaw pagbuhat hin maraot.
8: Kon buhaton mo ini, masusugad ini hin maupay nga bulong nga magtatambal han imo mga samad ngan makakaiban han kamaol-ol han imo kasawdan.
9: Pagpasidunggi an Ginoo pinaagi hin paghalad ngadto ha iya han gimamaupayi han ngatanan nga mga abot han imo tuna.
10: Kon buhaton mo ini, mapupuno hin mga inani nga abot an imo mga buhos, ngan magsasapay hin bino an imo mga surudlan.
11: Anak ko, kon busaan ka han Ginoo , pamati hin maupay ngan karawata ini nga usa nga pahimangno ha imo.
12: Binubusaan han Ginoo adton iya mga hinihigugma, sugad nga binubusaan hin usa nga amay an iya pinaura nga anak.
13: Palaran an tawo nga may-ada kinaadman ngan pagsabot.
14: Darudamo pa an makukuha hini kay han salapi; marumahal pa ini ha imo kay hin bulawan.
15: Marumahal pa an kinaadman kay hin mga alahas; waray bisan ano nga butang nga imo minahal in malabaw han kinaadman.
16: Nahatag ha imo an kinaadman hin hilawig nga kinabuhi, sugad man hin manggad ngan kadungganan.
17: Nakakalipay han imo kinabuhi an kinaadman, ngan kalinaw ini ha imo paglalaktan.
18: Malipayon adton diri nabaya han kinaadman ngan an makaangkon ha iya may-ada kinaadman
19: Gintuha han Ginoo an tuna pinaagi han iya kinaadman;
: iginpahimutang niya an langit pinaagi han iya hibaro.
20: Ginpaawas han iya kinaadman an mga salog,
: ngan ginpauran ha tuna an mga dampog.
21: Anak ko, tipigi an imo kinaadman ug pagsabot. Ayaw gud ini ibulag ha imo.
22: Tatagan ka hini hin maupay ngan malipayon nga kinabuhi.
23: Diri ka mahahadlok ug diri ka kukulbaon ha imo paglalaktan ngan diri ka ngani mahipapakdol.
24: Diri ka mahahadlok ha imo paghigda, ngan makaturog ka nga malinawon ha bug-os nga gab-i.
25: Diri ka mababaraka hiunong hin tigda nga mga karat-an nga naabot sugad hin usa nga bagyo para han mga maghuka nga mga tawo.
26: Pananalipdan ka han Ginoo ; diri hiya matugot nga mabitik ka.
27: Kon makakahimo ka, pagbuhat hin maupay hadton mga nagkikinahanglan hini.
28: Ayaw gud pahulata an imo amyaw ngada han pagkabuwas pa, kon makakabulig ka ha iya yana.
29: Ayaw paglarang hin bisan ano nga makakabido han imo amyaw; nag-uokoy hiya sapit ha imo ngan natapod hiya ha imo.
30: Ayaw pakiglantugi bisan kan kanay hin waray la hinungdan, kon waray man ada hiya magbuhat ha imo hin bisan ano nga maraot.
31: Ayaw kaawa han mga mag-isog ngan magraogdaog o ayaw pakahunahuna hin pagsubad han ira maraot nga buhat,
32: kay napupungot an Ginoo hadton mga tawo nga nagbubuhat hin maraot, kundi natapod hiya han mga magtadong.
33: Ginagabaan han Ginoo an mga panimalay han mga magraot, kundi ginpapakaupay niya an mga panimalay han mga magtadong.
34: Para ha iya waray gamit an mga magpinahitas-on, kundi kinalolooyan niya an mga magpinaubsanon.
35: Makakaangkon an mga makinaadmananon hin kadungganan kundi an mga lurong maglulugaring la hin pagdugang han ira kaarawdan.