1: Kon may kahadlok ka ha Ginoo tutumanon mo ini. Pag-admi hin maupay an iya Balaod ngan hiaagian mo an Kinaadman.
2: Tatapoon ka niya sugad hin usa nga iroy o hin kinasal nga daragita.
3: Pakakaonon ka niya han hibaro ug paiimnon ka niya hin kinaadman.
4: Tapod ha iya basi diri ka mapukan, ngan diri ka gud maaalohan han imo kapakyasan.
5: Pagpapasidunggan ka niya labaw pa han ngatanan mo nga mga kahigrani; kon magyakan ka ha katig-oban tatagan ka niya han angay nga mga pulong.
6: Hiaagian mo an tinuod nga kalipay; hinunumdoman ha kadayonan an imo ngaran.
7: Kundi an mga lurong o makasasala diri ngani makakakita han Kinaadman.
8: Diri hiya manginginlabot han mga tawo nga mapahitas-on; diri gud niya nasulod han hunahuna han mga buwaon.
9: Diri angay para hin usa nga makasasala an pagkanta hin pagdayaw, kay diri kinasingkasing an iya pagsingba.
10: An pagkanta hin pagdayaw usa nga pagpahayag hin kinaadman nga linamragan han Ginoo .
11: Ayaw pagbasola an Ginoo tungod han imo sala; diri pagbubuhaton han Ginoo an iya ngahaw napupungtan.
12: Ayaw pagsiring nga gintuyaw ka niya; diri hiya nagkikinahanglan han mga makasasala hin pagtuman han iya mga panuyo.
13: Napupungot an Ginoo han ngatanan nga maraot, ngan diri nabibihag han karat-an adton may pagkahadlok han Ginoo .
14: Ha tinikangan han paghimoa han Ginoo han mga tawo, tinagan niya hira hin kagawasan basi magbuhat hira sumala han ira karuyag.
15: Kon karuyag mo, makakagtuman ka han mga sugo han Ginoo . Makakagbuot ka kon maunong ka ba ha iya o diri.
16: Iginbutang niya in kalayo ngan tubig ha imo atubangan; abota ngan kuhaa an imo naruruyagan.
17: Ikaw an pag-igo kon hain an imo pipilion: kinabuhi ug kamatayon. Maaangkon mo an imo pagpipilion.
18: Dako gud an kinaadman ngan gahom han Ginoo ngan nakita hiya han ngatanan.
19: Maaram hiya han binubuhat han ngatanan nga mga tawo, ngan ginmamangnoan niya adton may pagkahadlok ha iya.
20: Waray gud hiya magsugo nga magbuhat hin maraot an bisan hin-o nga tawo o waray hiya tumugot nga magbuhat hin sala an tawo.