1: Ginhukman na an altar han Dyos, nga amo an Jerusalem! Maghihikaraot an syudad nga ginkampohan ni David! Paligara ngan palabya in usa o duha ka tuig, upod an mga kombite ngan mga pyesta hini,
2: ngan katapos pupukanon han Dyos an syudad nga tinatawag nga altar han Dyos. May-ada panangis ngan pagnguyngoy ngan masusugad an bug-os nga syudad hin altar nga luob hin dugo!
3: Susulongon han Dyos an syudad, paglilibotan ini, ngan ririkupohon an bug-os nga syudad.
4: An Jerusalem masusugad hin kalag nga naghihimakuri hin pagyakan tikang ha kahiladman, hin pinirit nga tingog hin sinagpo nga baba nga natikang ha tuna.
5: Jerusalem, igpapadpad sugad hin tapotapo an ngatanan nga mga lumalangyaw nga nasulong ha imo, ngan igpapalid sugad hin uhot an ira magbangis nga mga kasondalohan. Tigda la ngan ha waray pagpaabota,
6: tatalwason kamo han Ginoo nga Labi Kamakagarahum pinaagi hin magkusog nga mga dalugdog ngan mga linog. Magpapadara hiya hin mga bagyo ngan naglalahinggab nga kalayo;
7: niyan maaanaw sugad hin inop, sugad hin panan-awon dida ha kagab-ihon, an ngatanan nga mga kasondalohan han mga nasod nga nasulong han syudad han altar han Dyos, an ngatanan nira nga mga hinganiban, ngan mga kasangkapan.
8: An ngatanan nga mga nasod nga nagtitirok hin pagsulong han Jerusalem masusugad hin ginugutom nga tawo nga nag-iinop nga nakaon hiya, ngan nagmata hiya nga ginugutom la hiya gihapon, o sugad hin tawo nga makalilisang an pag-uhawa nga nag-iinop nga nainom hiya, ngan nagmata hiya nga mamara an iya but-ol.
9: Pagpadayon kamo hin pagkalurong! Pagpadayon kamo hin pagkabuta! Paghubog kamo bisan waray bino! Pagparingpading bisan waray kamo uminom hin usa ka turo!
10: Ginpiraw kamo han Ginoo , nga andam na kamo hin pagkaturog. An mga manaragna amo an mga mata han mga tawo, kundi ginbuta hira han Dyos.
11: Diri ipapasabot ha iyo an kahulogan han tagsa nga panan-awon; masusugad ini hin tinimrihan nga linikid nga basahan. Kon dad-on ini niyo ngadto hin maaram magbasa, ngan ipabasa ini ngada ha iyo, masiring hiya nga diri hiya makakahimo kay tinimrihan man ini.
12: Kon ihatag ini niyo ngadto hin diri nakakabasa ngan ipabasa ini ngada ha iyo, mabaton hiya nga diri man hiya maaram magbasa.
13: Nagsiring an Ginoo , Nasiring ini nga mga tawo nga nagsisingba hira ha akon, kundi waray la kahulogan an ira mga pulong, ngan hirayo ha akon an ira mga kasingkasing. An ira tuluohan waray iba kundi mga turumanon ngan mga sinunod nga pamatasan hin tawo nga ira la ginsag-ulo.
14: Sanglit pakakalasan ko hira hin waray nira paghunahunaa, nga sunodsunod nga hampak. Mahihimo nga mga lurong adton mga makinaadmananon ngan mawawaray la kapulsanan an ngatanan nira nga pagkalisto.
15: Maghihikaraot adton nagtitinguha hin pagtago tikang han Ginoo han ira mga larang! Gintatago nira hin pagbuhat an ira mga plano nga magraot kay naghuhunahuna hira nga waray nakita ha ira o masabot han ira ginbubuhat.
16: Ginbabaliskad nira an ngatanan. Hain an mas importante, an parahimo ba hin daba o an lutak? Makakasiring ba ngadto hin tawo in usa nga butang nga iya ginhimo, Waray ka maghimo ha akon? O makakasiring ba ini ha iya, Diri ka maaram han imo binubuhat?
17: Sumala han siring han puplonganon: Diri maiha mahihimo nga uma nga tuna an kagurangan, ngan mabalik ngadto hin ka kagurangan an gin-uma nga tuna.
18: Kon umabot na ito nga adlaw, makakabati an bungol kon basahon in basahan hin dako nga tingog, ngan mapukrat ngan makakakita an buta nga nag-ukoy ha kasisidman.
19: Makakaangkon na liwat an pobre ngan mapinaubsanon nga mga tawo han kalipayan nga ihahatag han Ginoo nga baraan nga Dyos han Israel.
20: Amo na ini an kataposan hadton mga nagtatalumpigos han iba nga mga tawo ngan nagyuyubit han Dyos. Pagpupuohon an tagsa nga makasasala.
21: Pagpupuohon han Dyos adton mga nagraogdaog han iba nga mga tawo, adton mga nagpupugong nga diri pagkastigohon an mga magtinalapasnon, ngan adton mga nagbibinuwa, basi an tangkod nga mga tawo diri katagan han katadungan.
22: Sanglit nasiring an Ginoo nga Dyos han Israel, nga nagtalwas kan Abraham tikang ha kakurian, Mga tawo ko, diri na gud kamo pagpakaalohan, ngan diri na gud manluluspad hin kaawod an iyo mga bayhon.
23: Kon hikit-an niyo an mga anak nga akon ihahatag ha iyo, niyan magmamatuod kamo nga ako amo an baraan nga Dyos han Israel. Pagpapasidunggan ako niyo ngan magsisingba kamo ha akon.
24: Mahibabaro hin pakasabot an lurong nga mga tawo, ngan adton mga dayuday la nagnginginurutob malilipay nga pagtututdoan hira.