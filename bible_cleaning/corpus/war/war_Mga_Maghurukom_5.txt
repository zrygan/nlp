1: Hito nga adlaw ginkanta nira Debora ug Barac ini nga kanta
2: Dayawa an Ginoo !
: Nagtinguha hin pakig-away an mga Israelita;
: binmulig nga malipayon an mga tawo.
3: Pamati, kamo nga kahadian!
: Pamati, kamo nga mga punoan!
: Magkakanta ngan magtotokar ako ngadto
: han Ginoo nga Dyos han Israel.
4: O Ginoo , han pagbaya mo han kabukiran han Seir,
: han paggawas mo tikang han katunaan han Edumea,
: nabay-og an tuna ngan inmuran tikang ha langit.
: Oo, nahuwad in tubig tikang han kadampogan.
5: Nangurog an kabukiran ha atubangan han Ginoo han Sinai,
: ha atubangan han Ginoo nga Dyos han Israel.
6: Ha mga adlaw ni Samgar nga anak ni Anat,
: ha mga adlaw ni Jael,
: waray na mga magbaraktas nga nagtalabok han tuna,
: ngan ginamit han mga naglalakaton an diri baraktasan nga mga dalan.
7: Binayaan na an mga bungto han Israel, O Debora;
: pinasagdan na la ini ngada han imo pag-abot,
: han imo pag-abot nga sugad hin usa nga iroy para han Israel.
8: Niyan nagkamay-ada araway didto han tuna
: han paggapil han mga Israelita hin bag-o nga kadiyosan.
: Han 40,000 nga mga tawo ha Israel,
: may-ada ba ha ira nagdara hin taming o bangkaw?
9: Naduyog an akon kasingkasing han mga pangulo han Israel,
: han mga tawo nga binmulig nga malipayon.
: Dayawa an Ginoo !
10: Igsumat ini, kamo nga nasakay hin busag nga mga asno,
: nga nasakay ha mga montora,
: ngan kamo nga kinahanglan magbaktas bisan pumakain kamo.
11: Pamati! An mag-aringasa nga mga tawo nga nag-aalirong ha mga atabay
: nga nagsusumat hiunong han mga pagdarag-an han Ginoo ,
: mga pagdarag-an han mga tawo han Israel!
: Niyan linmugsong an mga tawo han Ginoo tikang han ira mga syudad.
12: Pag-una, Debora, pag-una!
: Pag-una! Pagkanta! Pag-una!
: Padayon, Barac nga anak ni Abinoam,
: dad-a an imo mga bihag!
13: Niyan linmugsong an mga magtinumanon ngadto han ira mga pangulo;
: kinmadto ha iya an mga tawo han Ginoo nga andam hin pakig-away.
14: Inmabot hira tikang ha Efraim ngan kinmadto ha kahamub-an,
: sunod han tribo ni Benjamin ngan han iya mga tawo,
: Linmugsong an mga pangulo tikang ha Maquir,
: ngan an mga opisyal tikang ha Zabulon.
15: Inmabot an mga pangulo han Isacar upod kan Debora,
: oo, inmabot hi Isacar ngan hi Barac liwat,
: ngan ginsunod hiya nira ngadto han kahamub-an.
: Kundi nabahin an tribo ni Ruben;
: waray hira magkaarasya hin pagkanhi.
16: Kay ano nga nagpabilen man hira upod han mga karnero?
: Hin pamati han mga magmarangno nga nagtatawag han mga panon?
: Oo, nabahin an tribo ni Ruben;
: waray hira magkaarasya hin pagkanhi.
17: Nagpabilin an tribo ni Gad didto ha sinirangan han Jordan,
: ngan nagpabilin an tribo ni Dan didto han mga barko.
: Nagpabilin an tribo ni Aser didto ha ligid han dagat;
: nagpabilin hira didto han baybayon.
18: Kundi an mga tawo han Zabulon ug Neftali
: nag-unong han ira mga kinabuhi didto han pag-awayan.
19: Didto ha Tanac, ha ligid han sapa han Megido,
: nagkaabot ngan nag-araway an kahadian;
: nag-araway an kahadian han Canaan,
: kundi waray hira natikas nga salapi.
20: Nakig-away an kabitun-an tikang ha langit;
: han paglatas hini han kalangitan,
: nakig-away ini kontra kan Sisera.
21: Gin-anod hira hin usa nga baha didto han Cison
: han masulog hin duro nga Salog Cison.
: Magbabaktas ako, magpapadayon hin pagbaktas ngan mangungusog ako.
22: Niyan nagkaabot an mga kabayo nga nagdadadlagan,
: nga an ira mga tiil nagbabandok han tuna.
23: Tungloha an Meroz, nasiring an anghel han Ginoo ,
: hin usa nga tunglo, usa nga tunglo dida hadton mga nag-uokoy didto.
: Waray hira umabot hin pagbulig han Ginoo ,
: umabot sugad nga mga sondalo hin pakig-away para ha iya.
24: An labi ka palaran han kababayen-an amo hi Jael,
: nga asawa ni Heber nga Kenitanhon
: an labi ka palaran han kababayen-an nga nag-uokoy ha mga tulda.
25: Nangaro hin tubig hi Sisera, kundi tinagan hiya hin gatas;
: gindad-an hiya hin keso dida hin mahusay nga makaong.
26: Ha usa niya nga kamot kinaptan niya in talibugsok hin tulda,
: ngan ha luyo, in martilyo hin panday;
: tinubal niya hi Sisera ngan gindugmok an iya ulo;
: gintugsok niya ngan natahos an iya ulo.
27: Nahipaluhod hiya,
: natumba ngan nahipahigda ngan ginsipitan han tiil ni Jael.
: Ha tiilan ni Jael nahipaluhod hiya ngan natumba;
: natumba hiya nga patay ha tuna.
28: Namintana an iroy ni Sisera;
: tinman-aw hiya ha luyo han siklat.
: Kay ano daw la nga maiha man umabot an iya karuwahe? pinmakiana hiya.
: Kay ano nga waray pa man abot an iya kakabayohan?
29: Ginbaton hiya han iya mag-aram nga kababayen-an,
: ngan hiya la an binmaton han iya kalugaringon.
30: Namimiling la hira hin mga butang nga bibihagon ngan babahinbahinon,
: usa o duha nga babaye para han tagsa nga sondalo,
: marahalon nga dugnit para kan Sisera,
: binordahan nga mga dugnit para han liog han rayna.
31: Sanglit magkamatay unta an ngatanan mo nga mga kaaway, O Ginoo ,
: kundi magmapawa unta an imo kasangkayan sugad han nasirang nga adlaw.