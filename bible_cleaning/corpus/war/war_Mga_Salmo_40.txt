1: Duro gud an akon paghinulat han kanan Ginoo tambulig;
: ngan namati hiya ha akon ngan nadungog an akon pagsangpit.
2: Ginkuha ako niya tikang hin makaharadlok nga luong,
: tikang hin malapok nga buho!
: Ginpahimutang ako niya nga talwas na dida hin bato ngan ginparig-on ako.
3: Gintutdoan ako niya pagkanta hin bag-o nga kanta,
: kanta hin pagdayaw ha aton Dyos.
: Mahahadlok in damo nga makakakita hini,
: ngan masarig hira han Ginoo .
4: Palaran an tawo nga nasarig han Ginoo ,
: nga diri napakadto ha mga diyosdiyos,
: o natampo hadton mga nagsisingba hin buwa nga mga diyos.
5: O Ginoo nga akon Dyos, ginhimo mo para ha amon in damo nga mga butang;
: Waray na gud mapareho ha imo!
: Naghimo ka hin damo nga orosahon nga mga larang para ha amon.
: Kon tinguhaon ko paghimangraw ha ira ngatanan,
: darudamo pa gud hira han akon mahisusumat.
6: Diri ka naruruyag hin mga halad-sinunog ngan mga halad;
: diri ka nangangaro hin mga mananap nga ginsunog hin bug-os ha halaran,
: o mga halad-sinunog pagkuha hin mga sala.
: Gintagan mo lugod ako hin mga igdurungog pamati ha imo,
7: sanglit binmaton ako, Iini ako
: aada ha basahan han Balaod an imo mga tugon para ha akon.
8: Hin kamaruruyagon ko pagbuhat han imo kaburut-on,
: O Dyos ko!
: Tinitipigan ko ha akon kasingkasing an imo pagturon-an.
9: Iginsumat ko an maupay nga sumat nga nagtatalwas ka,
: dida han katig-oban han ngatanan nimo nga mga tawo, O Ginoo .
: Maaram ka nga diri gud ako mahunong pagsinumat hito.
10: Waray ko pagtagoa ha akon la ngahaw an sumat han katalwasan;
: dayuday iginhimangraw ko an imo kamatinumanon ngan tambulig.
: Waray ako maghilom dida han katig-oban han ngatanan nimo nga mga tawo
: mahitungod han imo dayuday nga gugma ngan kamaunongon.
11: Maaram ako nga diri ka gud mahunong hin kamaloloy-on ha akon, O Ginoo !
: Pirme mananalipod ha akon an imo gugma ngan kamaunongon.
12: Ginpapalibotan ako hin damo nga mga kakurian nga diri gud maiihap!
: Hin-abtan ako han akon mga sala, ngan diri na gud ako nakakakita;
: labaw pa hira kadamo han mga buhok han akon ulo,
: ngan nawad-an ako han akon kaisog.
13: Talwasa ako, O Ginoo ! Buligi ako yana!
14: Magupong unta ngan mapirde hin hingpit adton mga nagtitinguha hin pag-iparatay ha akon.
: Magbalik unta ngan maalohan
: adton mga nalilipay tungod han akon mga kakurian!
15: Manluya unta tungod han ira kapirdehan adton mga nag-iinintrimis ha akon!
16: Magrayhak ngan magmalipayon unta an ngatanan nga nadangop ha imo!
: Dayuday sumiring unta an ngatanan nga nahigugma han imo katalwasan,
: Hin pagkadako gud han Ginoo !
17: Maluya ako ngan waray gud nahihimo,
: kundi ginhuhunahuna mo ako, O Ginoo.
: Ikaw an akon parabulig ngan magtaralwas
: ayaw na paglangan, O Dyos ko!