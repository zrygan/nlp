1: Sugad hin bugsok nga inuuhaw hin mahagkot nga tubig,
: inuuhaw man ako ha imo, O Dyos.
2: Inuuhaw ako ha imo, an buhi nga Dyos.
: San-o ako kakadto ngan pagsisingba ha imo atubangan?
3: Adlaw gab-i nagtatangis ako,
: ngan an mga luha amo la an akon pagkaon;
: ha dayuday napakiana ha akon an akon mga kaaway,
: Hain man an imo Dyos?
4: Masakit an akon kasingkasing
: kon akon hinnunumduman an naglabay nga panahon,
: han akon pagbunyog han kadam-an ngadto ha balay han Dyos,
: ngan ginmandoan hira samtang nagkakalakat,
: usa nga hugpo nga malipayon, nga nagkakaranta ngan naggogogliat
: hin mga pagdayaw ngadto han Dyos.
5: Kay ano nga masulob-on man ako?
: Kay ano nga nasasamok ako?
: Maglalaom ako han Dyos,
: ngan ha makausa pa pagdadayawon ko hiya,
: akon magtaralwas ngan akon Dyos.
67: Mabug-on an akon kasingkasing dinhe ha akon pagkabihag,
: sanglit nahinunumdom ako ha iya.
: Ginpadad-an niya hin mga balod hin kabidoon an akon kalag;
: nagngungurob ha akon an mga pagkasamok pareho hin baha,
: pareho hin mga busay nga nagbubuhos ngadto han Jordan
: tikang ha Bukid Hermon ngan Bukid Mizar.
8: Ipakita unta han Ginoo an iya dayuday nga paghigugma ha adlaw
: basi makagkanta ako ha gab-i,
: pag-ampo ngadto han Dyos han akon kinabuhi.
9: Nasiring ako ha Dyos nga akon mananalipod,
: Kay ano in paghingalimti mo ha akon?
: Kay ano nga magpapadayon hin pag-antos han kabangis han akon mga kaaway?
10: Gindudugmok ako han ira mga pagtamay;
: samtang nagpipinakiana hira ha akon,
: Hain an imo Dyos?
11: Kay ano nga masulob-on man ako?
: Kay ano nga nasasamok man ako?
: Maglalaom ako han Dyos,
: ngan ha makausa pa pagdadayawon ko hiya
: akon magtaralwas ngan akon Dyos.