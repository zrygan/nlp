12: Pagkadako mo nga bulig ha akon
: ako nga makalolooy, ngan maluya nga tawo!
3: Nahatag ka hin sugad ka maupay nga sagdon ngan napaangbit ka han imo hibaro ngadto hin usa nga lurong nga sugad ha akon!
4: Hin-o man ha imo paghunahuna an mamamati han ngatanan mo nga mga pulong?
: Hin-o ba an nagdasig ha imo hin paghimangraw hin sugad hini?
5: Nakurog an mga espiritu han mga patay didto han katubigan ha ilarom han tuna.
6: Dayag sa Dyos an kalibutan han mga patay;
: waray nakakasalipod han iya pagkita.
7: Ginbitad han Dyos an amihanan nga bahin han langit,
: ngan ginpalutaw an tuna dida hin kawadahan.
8: An Dyos amo an nahatag hin tubig han mga dampog,
: ngan nagpupugong nga diri maburit an mga dampog tungod han kabug-at han tubig.
9: Tinatago niya an kadayaw nga bulan didto ha luyo hin dampog.
10: Ginlain niya an kapawa tikang han kasisidman,
: pinaagi hin iya iginbagis nga nalibot ha bawbaw han kadagatan.
11: Kon ginbabay-og niya an mga harigi nga natukod han langit,
: nangungurog ini hin kahadlok.
12: An iya gahom amo an nakadaog han dagat,
: pinaagi han iya kabatiran ginpukan niya an higante nga mananap nga hi Rahab.
13: An iya ginhawa amo an nakapahayag han langit,
: ngan an iya kamot amo an nagpatay han napalagiw nga higante nga mananap.
14: Kundi mga tigaman la ini han iya gahom,
: an mga huring la nga aton hinbatian.
: Hin-o gud an makakasabot han tinuod nga pagkagamhanan han Dyos?