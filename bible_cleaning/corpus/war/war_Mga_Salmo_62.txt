1: An Dyos gudla an akon gintataporan,
: natikang ha iya an ak' katalwasan.
2: Hiya'n panalipod, magtaralwas nakon,
: akon salipdanan, di' ak' pipirdehon.
3: Tubtob pa gud san-o nga kamo ngatanan
: magsulong hin tawo, ha iya paghibang;
: nga diri ngani an iya kamakusog masugad hin alad nga nahihirugmok?
4: Karuyag la niyo, iyo ginlalarang,
: amo gudla adton ha iya pagpukan;
: tikang han iya mga pagkadungganan,
: mga buwa an iyo nalilipayan.
: Matuod daw mga pakaupay gudman,
: adton mga pulong' iyo ginyayakan;
: kundi ha salad han iyo mga dughan,
: mga panhimaraot an iyo larang.
5: An Dyos gudla an akon gintataporan,
: hiya gudla an akon ginlalaoman.
6: Hiya'n ak' magtaralwas ngan salipdanan,
: kabulig ko hiya, w'ray ko kapirdehan.
7: An Dyos amo an akon sinasarigan,
: han akon katalwasan ngan kadungganan.
: Hiya an ak' mananalipod nga kusgan,
: amo hiya an akon gud salipdanan.
8: Katawhan ko, an Dyos amo an sarigan,
: ha ngatanan nga mga kapanahonan;
: sumati han tanan mo nga kakurian,
: kay amo man hiya'n aton arayopan.
9: Tanan tawo daw hin us' la nga ginhawa,
: magin dako, gutiay w'ray balor hira;
: kon imo timbangon magaanay gudla magarugaan pa kay hin gininhawa.
10: Ayaw pagsarigi an pagraogdaog,
: ayaw pagriko hin panikas, panlupog;
: bisan an im' kariko magdugang na gud,
: ayaw dida igsandig an im' pagtapod.
11: Di' la makausa nga Dyos an nagyakan,
: di' la makausa nga ak' hinbatian;
: siring niya nga iya an kagamhanan
12: ngan an iya gugma nagpapadayon man.
: Ikaw ngahaw an nagbabalos, Ginoo,
: han ngatanan ngan tagsatagsa ka tawo;
: an im' pagbalos iginbabasar nimo,
: sumala han tanan nga ira nahimo.