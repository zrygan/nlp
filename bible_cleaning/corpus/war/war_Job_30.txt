1: Kundi yana gin-iinintrimisan na la ako hin mga tawo nga marumanghod kay ha akon!
: Kanunay waray gamit an ira mga amay nga diri ko ngani karuyag nga bumulig hira han akon kaayaman hin pagbantay han mga karnero.
2: Hugpo hira hin guol na nga mga tawo,
: nga magluya na hin duro hin pagbudlay para ha akon.
3: Mga kablas ngan uraura hira hin ka mga gutom,
: nga nakibkib hira hin uga nga mga gamot
: ha gab-i didto hin mga kamingawan.
4: Ginggabot ngan ginkaon nira an mga tanom ha kamingawan,
: bisan an waray rasa nga mga gamot han tangbo!
5: Gintabog hira han ngatanan pinaagi hin mga gogliat,
: sugad hin nagoliat hira ngadto hin mga kawatan.
6: Nag-ukoy hira didto hin mga lungib,
: didto hin mga kalungagan ha mga ligid hin mga umpas.
7: Nauwang sugad hin kamanampan didto ha kagurangan,
: ngan nagpupurundok hira ha ilarom han mga kabagwakan.
8: Usa nga waray la pulos nga hugpo hin waray gud gamit nga mga tawo!
: Ginpaiwas hira tikang han tuna.
9: Yana naabot hira ngan ira ako gintitinawaan;
: irintrimisan na gudla ako nira.
10: Dinidiri ako nira;
: an ira hunahuna nga diri na ako naangay para ha ira,
: ngan nakanhi pa ngani hira hin pagtupra han akon bayhon.
11: Tungod nga ginhimo ako han Dyos nga maluya ngan makalolooy,
: tinmalikod hira ha akon ha bug-os nira nga kapungot.
12: Sinusulong ako hini nga masamok nga hugpo;
: ginsisibo ako nira; gin-aandam nira an ira kataposan nga pagsulong.
13: Gin-uulang nira an akon pagpalagiw ngan gintitinguha nira hin pagsamad ha akon;
: ngan waray gud nakakapugong ha ira.
14: Nalusot hira ha mga buho dida han akon mga panalipdanan,
: ngan dinadasmagan ako nira.
15: Dinadaog ako hin kahadlok.
: Nawawara sugad hin hangin an akon kaligdong,
: ngan sugad hin dampog an akon kauswagan.
16: Yana tikamaratay na ako;
: waray pahalibway para han akon pag-antos.
17: Ha gab-i mangutngot ngatanan an akon mga tul-an;
: diri gud nahunong an kaol-ol ngan an kamaundag.
18: Ginrarabnot han Dyos an akon kwelyo ngan ginkukurumos an akon mga panapton.
19: Linalabog ako niya ngadto han lunayan sugad nala ako hin lapok.
20: Nagtatawag ako ha imo, O Dyos, kundi diri ka gud nabaton;
: ngan kon nag-aampo ako, diri ka namamati.
21: Ginraraogdaog mo ako;
: ginpakurian mo ako hin waray pagkalooy.
22: Iginpapalid mo ako han hangin;
: gin-bunalbunal mo ako dida hin makusog nga bagyo.
23: Maaram ako nga gindadara mo ako ngadto han akon kamatayon,
: ngadto han kasugaran nga gin-andam mo para han ngatanan.
24: Kay ano nga sinusulong mo in napukan na nga tawo,
: in usa nga waray na gud mahihimo kon diri an pakimalooy nala?
25: Waray ba ako pagtangis para han mga tawo nga nagkukuri
: ngan magmabidoon para hadton mga nagkikinahanglan?
26: Naglaom ako hin kalipay ngan kapawa,
: kundi inmabot lugod in kakurian ngan kasisidman.
27: Ginsasamok ako hin kabaraka ngan kasakit;
: adlaw-adlaw an akon pag-antos.
28: Naglalakat ako ha kadulman, nga waray gud bisan ano nga kapawa han adlaw;
: natindog ako dida ha atubangan han mga tawo ngan nahangyo hin tambulig.
29: An akon tingog sugad kamabidoon ngan kamamingaw han malanoy nga pag-uwang hin usa nga lubo o hin duong.
30: Nangangapay na an akon panit;
: namamaso ako tungod hin hiranat.
31: Kon hadto hinbatian ko in malipayon nga tokar,
: yana hinbabatian ko nala in kasubo ngan pagtangis.