1: Nagsiring an Ginoo , Anak hin tawo, himangrawi an kabukiran han Israel ngan sidnga hira nga mamati han mensahe ko,
2: an Ginoo nga Dyos Nagyubit an mga kaaway han Israel ngan nagsiring, Yana kami na an magtatag-iya hito nga kadaan nga bukid!
3: Sanglit panagna ngan ipahibaro an igyayakan ko, an Ginoo nga Dyos . Tungod kay an kabukiran han Israel nabihag ngan ginpanikasan han higrani nga kanasoran, gin-intrimisan han ngatanan an Israel.
4: Sanglit pamati yana han igyayakan ko, an Ginoo nga Dyos , ha iyo nga kabukiran ngan kapungtoran, ha iyo nga kasapaan ngan mga kahamub-an, ha iyo nga mga dapit nga ginbayaan nga ruba, ngan ha iyo nga binayaan nga mga syudad nga gintikasan ngan gintamay han ngatanan nga nagpapalibot nga kanasoran.
5: Naghimangraw ako nga Ginoo nga Dyos tungod han kapaso han akon kasina, kontra han nagpapalibot nga kanasoran, ngan labi na gud kontra han Edumea. Ginbihag nira an akon tuna upod in kalipay ngan pagtamay, ngan gintag-iya nira an mga panabsaban hini.
6: Sanglit panagna bahin han tuna han Israel; sumati an kabukiran, kapungtoran, kasapaan, ngan mga kahamub-an han igyayakan ko, an Ginoo nga Dyos , ha maabugho nga pagkasina, tungod han pagtamaya ngan pagpakaalohi ha ira han mga nasod.
7: Nagsusumpa ako nga Ginoo nga Dyos nga pagpapakaalohan ko an nagpapalibot nga kanasoran.
8: Kundi didto han kabukiran han Israel mananahon ngan mamumunga na liwat an kakahoyan para ha iyo nga akon mga tawo, an Israel. Ha diri maiha mangunguli na kamo.
9: Dapig ako ha iyo ngan tatalinguhaon ko nga pag-aradohon ngan pagtamnan na liwat an iyo tuna.
10: Padadamoon ko an iyo mga tawo. Mag-uokoy kamo didto han mga syudad ngan pagtitindogon na liwat niyo an ngatanan nga nagkaruruba.
11: Padadamoon ko an iyo mga tawo ngan kabakahan. Magigin darudamo kamo kay han hadto nga katuigan, ngan magdadamo an iyo mga anak. Pauokyon ko kamo didto sugad han iyo pag-ukoy hadto, ngan pauuswagon ko kamo labaw han hadto nga iyo kahimtang. Niyan makilala kamo nga ako amo an Ginoo .
12: Ibabalik ko kamo nga akon mga tawo, an Israel, hin pag-ukoy na liwat didto han tuna. Magigin iyo ini kalugaringon nga tuna, ngan diri na gud gugutomon an iyo mga anak.
13: Nasiring ako nga Ginoo nga Dyos Matuod ini nga nasiring an mga tawo nga nakaon kamo hin tawo, ngan nasiring liwat hira nga gintitikasan niyo an iyo nasod hin mga anak.
14: Kundi tikang yana diri na ini niyo pagbubuhaton. Ako nga Ginoo nga Dyos an nagyakan.
15: Diri na gud kamo mamamati han mga uyan-uyan han mga nasod o diri na kamo makita han mga panyubit han mga tawo. Diri na gud kamo magtitikas han mga anak han nasod. Ako nga Ginoo nga Dyos an nagyakan.
16: Naghimangraw ha akon an Ginoo .
17: Nagsiring hiya, Anak hin tawo, han nag-uokoy pa an mga Israelita didto han ira tuna, ginhugawan nira ini pinaagi han ira maraot nga binuhatan ngan panggawi. Gin-isip ko an ira ginawian nga sugad kamahugaw hin babaye ha panahon han iya binulan nga regla.
18: Ginpaabat ko hira han kusog han akon kapungot tungod han mga panmatay nga ira ginbuhat didto han tuna, ngan tungod nga ira nahugawan an tuna pinaagi han mga diyosdiyos.
19: Ginsirotan ko hira tungod han ira maraot nga binuhatan ngan panggawi, ngan ginpasarang ko hira didto han langyaw nga kanasoran.
20: Bisan diin hira kadto, ginpakaalohan nira an akon baraan nga ngaran, kay nasiring an mga tawo, Amo ini an mga tawo han Ginoo , kundi kinahanglan bumaya hira han iya tuna.
21: Nabaraka ako tungod han akon baraan nga ngaran, kay ginpakaalohan ini han mga Israelita didto han ngatanan nga dapit nga ira kinadtoan.
22: Sanglit yana, ihatag ngadto han mga Israelita an mensahe nakon, an Ginoo nga Dyos An akon pagbubuhaton diri tungod ha iyo nga mga Israelita kundi tungod han akon baraan nga ngaran nga iyo ginpakaalohan didto han tagsa nga nasod nga iyo kinadtoan.
23: Kon ipakita ko na ngadto han mga nasod an pagkabaraan han akon harangdon nga ngaran nga iyo ginpakaalohan ha butnga nira, niyan makilala hira nga ako amo an Ginoo . Ako nga Ginoo nga Dyos an nagyakan. Gagamiton ko kamo hin pagpakita ngadto han mga nasod nga baraan ako.
24: Kukuhaon ko kamo tikang han tagsa nga nasod ug tuna ngan ibabalik ko kamo ngadto han iyo kalugaringon nga tuna.
25: Wawarikwikan ko kamo hin limpyo nga tubig ngan lilinisan ko kamo tikang han ngatanan niyo nga mga diyosdiyos ngan han iba pa nga nakahugaw ha iyo.
26: Tatagan ko kamo hin bag-o nga kasingkasing ngan bag-o nga hunahuna. Kukuhaon ko an iyo matig-a nga kasingkasing ngan tatagan ko kamo hin malumo nga kasingkasing.
27: Ibubutang ko dida ha iyo an akon espiritu ngan tatalinguhaon ko nga iyo pagsundon an akon mga balaod ngan pagtumanon an ngatanan nga mga sugo nga akon iginhatag ha iyo.
28: Niyan mag-uokoy kamo didto han tuna nga akon iginhatag ngadto han iyo kaapoy-apoyan. Magigin akon kamo mga tawo, ngan magigin Dyos ako niyo.
29: Tatalwason ko kamo tikang han ngatanan nga nakakahugaw ha iyo. Padadamoon ko an iyo pagkaon, basi mawaray na kamo kagutom.
30: Padadamoon ko an abot han iyo bumurunga nga mga kahoy ngan han iyo kaumhan, basi mawaray na niyo mga kagutom nga magpapakaalo ha iyo dida han mga nasod.
31: Hinunumdoman niyo an magraot nga mga panggawi ngan mga kasaypanan nga iyo ginbuhat, ngan mapupungot kamo ha iyo ngahaw tungod han iyo mga sala ngan han iyo mga pagtalapas.
32: Israel, karuyag ko nga hibaroan niyo nga ginbubuhat ko ini ngatanan diri tungod ha iyo. Karuyag ko nga abaton niyo an kaawod ngan kaalo han iyo ginbubuhat. Ako nga Ginoo nga Dyos an nagyakan.
33: Nasiring an Ginoo nga Dyos , Kon malinisan ko na kamo tikang han ngatanan niyo nga mga sala, pauokyon ko na liwat kamo didto han iyo mga syudad ngan ipatitindog ko na liwat ha iyo an mga nagkaruruba.
34: Hinkit-an han ngatanan nga nalabay han iyo kaumhan nga luob na ini hin kabanwaan, kundi ipapag-uma ko na liwat ini ha iyo.
35: Maghihimangraw an ngatanan hiunong hini nga tuna kon gin-unan-o nga nahimo ini nga sugad han Tanaman han Eden nga kamingawan man ini hadto, ngan an mga syudad nga ginbungkag, gintikasan, ngan ginbayaan nga mga ruba, yana inuokyan na man ngan pinarig-on na.
36: Niyan mahibabaro an higrani nga mga nasod nga nanhisalin nga ako nga Ginoo nagtitindog na liwat han nagkaruruba nga mga syudad ngan nagbabag-o hin pagtanom han binayaan nga kaumhan. Ako nga Ginoo an nagsaad nga pagbubuhaton ko iningan pagtutumanon ko gud.
37: Nasiring an Ginoo nga Dyos , Akon na liwat tutugotan an mga Israelita hin pag-aro ha akon hin bulig, ngan padadamoon ko hira sugad hin panon hin kakarnerohan.
38: Mapupuno hin mga tawo an mga syudad nga mga ruba yana sugad nga puno an Jerusalem hadto hin mga karnero nga iginhalad nga mga halad nga tinubod dida hin usa nga pyesta. Niyan makilala hira nga ako amo an Ginoo .