1: Dyos ko, talwasa ako han akon mga kaaway;
: panalipdi ako hadton mga nasulong ha akon!
2: Talwasa ako hadton magraot nga mga tawo;
: bawia ako hadton mga parapamatay!
3: Tan-awa! Naghuhulat hira hin pagpatay ha akon;
: nagkakaorosa kontra ha akon an magpintas nga mga tawo.
: Diri ini tungod hin sala o sayop nga akon nabuhat,
4: tungod hin akon la sayop, O Ginoo ,
: nga nagdadali hira ngan nag-aandam pagsulong ha akon.
5: Bangon, Ginoo nga Dyos
: nga Labi Kamakagarahum, ngan buligi ako;
: tan-awa ha imo ngahaw, O Dyos han Israel!
: Pagmata ngan kastigoha an mga nasod;
: ayaw paghatagi hin kalooy an mga maglingo!
6: Nabalik hira ha gab-i,
: nangunguwang sugad hin kaayaman samtang nagsusudoy-sudoy hira han syudad.
7: Pamatii an ira mga pagtamay ngan mga panarhog.
: An ira mga dila pareho hin mga espada ha ira mga baba,
: kundi naghuhunahuna hira nga waray namamati ha ira.
8: Kundi gintataw-an mo la hira, O Ginoo ;
: ginyuyubitan mo an ngatanan nga kanasoran.
9: May-ada ko pagtapod han imo kusog;
: ikaw an akon arayopan, O Dyos.
10: Hinihigugma ako han akon Dyos ngan makadi hiya ha akon;
: pakikitaon ako niya han pagkapirde han akon mga kaaway.
11: Ayaw hira pagpataya, O Dyos, kay bangin hingalimot an akon mga tawo.
: Papagsaranga hira pinaagi han imo kusog,
: O Ginoo, nga amon mananalipod.
12: An sala aada ha ira mga im-im; salaan an ngatanan nira nga mga pulong;
: mabitik unta hira han ira kamapinahitas-on!
: Tungod nga nagpapakaraot ngan nagbubuwa hira,
13: bungkaga hira ha imo kasina;
: puoha gud hira.
: Niyan mahibabaro an ngatanan nga an Dyos naghahadi ha Israel,
: nga an iya paghadi ha bug-os gud nga tuna.
14: An akon mga kaaway nabalik ha gab-i,
: nangunguwang sugad hin kaayaman samtang nagsusudoysudoy hira han syudad,
15: sugad hin kaayaman nga nagsusudoysudoy pamiring hin sadang kaonon
: ngan nangunguwang kon diri hira natunga.
16: Kundi kakantahon ko an imo kusog;
: kada aga magoliat ako hin pagkanta han imo dayuday nga paghigugma.
17: Ikaw an akon nagin arayopan,
: panalipdanan ha panahon han akon kakurian.