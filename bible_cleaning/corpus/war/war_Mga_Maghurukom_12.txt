1: Nag-andam hin pakig-away an mga tawo han Efraim. Tinmabok hira han Salog Jordan ngadto ha Zafron ngan nagsiring kan Jefte, Kay ano hin pagtabok mo han pag-ultan hin pakig-away han Amonitanhon nga waray mo kami tawga hin pag-upod ha imo? Iuupod ka namon pagsunog han imo balay!
2: Kundi ginsiring hira ni Jefte, May dako nga pagkabalingkot nakon ngan an akon mga tawo kontra han mga Amonitanhon. Gintawag ko man ngani kamo, kundi waray ako niyo pagtalwasa tikang ha ira.
3: Han pakakita ko nga diri man kamo mabulig ha akon, gin-unong ko an akon kinabuhi ngan tinmabok ako han pag-ultan hin pakig-away ha ira, ngan ginpadaog ako han Ginoo kontra ha ira. Sanglit kay ano nga nakanhi kamo hin pakig-away ha akon yana?
4: Niyan gintirok ni Jefte an ngatanan nga kalalaken-an han Galaad, gin-away nira an mga tawo han Efraim, ngan ginpirde nira. Nagsiring an mga taga-Efraim, Mga kalagiw kamo tikang ha Efraim, kamo nga mga taga-Galaad dida ha Efraim ug Manases.
5: Basi diri makapalagiw an mga taga-Efraim, ginrikopohan han mga taga-Galaad an mga dapit nga tarabokan han Jordan. Kon may naiparalagiw nga taga-Efraim nga nasarit hin pagtabok han salog, pinapakianhan hiya han mga tawo han Galaad, Taga-Efraim ka ba? Kon nabaton hiya, Diri,
6: ginpapasiring hiya, Shibolet. Kundi kon diri ini hiya makaluwas hin maupay, kinakaptan ngan pinapatay ini hiya nira didto hin usa han mga tarabokan han Salog Jordan. Hito nga panahon 42,000 han mga taga-Efraim an pinamatay.
7: Nangulo hi Jefte han Israel sulod hin unom ka tuig. Katapos namatay hiya ngan iginlubong didto han iya natawhan nga bungto ha Galaad.
8: Sunod kan Jefte nangulo han Israel hi Ibzan nga taga-Betlehem.
9: May-ada hiya 30 nga mga anak nga kalalaken-an ngan 30 nga mga anak nga kababayen-an. Iginpaasawa niya an iya mga anak nga kababayen-an ha gawas han iya banay, ngan nagdara hiya hin 30 nga kababayen-an nga tikang ha gawas han iya banay hin pagpaasawa han iya mga anak nga kalalaken-an. Nangulo hi Ibzan han Israel sulod hin pito ka tuig,
10: katapos namatay hiya ngan iginlubong didto ha Betlehem.
11: Sunod kan Ibzan nangulo han Israel hi Elon nga taga-Zabulon sulod hin napulo ka tuig.
12: Katapos namatay hiya ngan iginlubong didto ha Ayalon, ha katunaan han Zabulon.
13: Sunod kan Elon nangulo han Israel hi Abdon nga anak ni Ilel nga taga-Faraton.
14: May-ada hiya 40 nga mga anak nga kalalaken-an ngan hin 30 nga mga apo nga kalalaken-an nga may-ada 70 nga mga sarakyan nga asno. Nangulo hi Abdon han Israel sulod hin walo ka tuig,
15: katapos namatay hiya ngan iginlubong didto ha Faraton, ha katunaan han Efraim, didto han sagkahon nga nasod han mga Amalekanhon.