1: Nanlingkod ngan nagtangis kami ha ligid han mga salog han Babilonia,
: dida han amon paghinumdom han Sion.
2: Iginsab-ong namon an amon mga arpa ha mga kahoy nga hirani didto.
3: Ginpakanta kami hadton mga nagbihag ha amon;
: ginsiring kami pagliaw ha ira
: Kantahi kami hin kanta hiunong han Sion!
4: Uunanhon namon pakagkanta han kanta han Ginoo didto hin langyaw nga tuna?
5: Diri na gud ako unta makagtokar liwat han arpa,
: kon hingalimtan ko ikaw, O Jerusalem!
6: Diri na gud ako unta makagkanta liwat kon diri ako mahinumdom ha imo,
: kon diri ako maghunahuna ha imo sugad hin akon gilalabawi nga kalipay!
7: Hinumdomi, O Ginoo ,
: kon ano an ginbuhat han mga Edomitanhon,
: ha adlaw han kabihag han Jerusalem.
: Hinumdomi kon gin-unan-o nira pagsiniring,
: Bungkaga gud ito ngada ha tuna!
8: O Babilonia, pagbubungkagon ka!
: Palaran an tawo nga mabalos ha imo tungod han imo ginbuhat ha amon
9: nga makuha han imo mga minasus-an,
: ngan ilamba hira dida hin bato!