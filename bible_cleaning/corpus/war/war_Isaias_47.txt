1: Nagsiring an Ginoo , Babilonia, lusad tikang han imo trono,
: ngan lingkod dida han tapotapo han tuna.
: Hadto anay sugad ka hin uray nga babaye, usa nga syudad nga waray pa mapukan,
: kundi diri ka na gud mahinlo ngan hamili!
: Oripon ka na yana!
2: Birika an gilingan! Gilinga an harina!
: Hukasa an imo taong! Huboa an imo magtahom nga mga panapton!
: Alsaha an imo saya ha pagtabok han mga sapa!
3: Hikikit-an hin mga tawo nga hubo ka;
: Hikikit-an ka nira nga ginpaubos ngan ginpakaalohan ka.
: Mabulos ako ngan waray makakapugong ha akon.
4: Tutubson kita han baraan nga Dyos han Israel
: An Ginoo nga Labi Kamakagarahum amo an iya ngaran.
5: Nasiring an Ginoo ngadto ha Babilonia,
: Lingkod hin hilom ngan ha kasisidman;
: diri ka na tatawgon nira nga rayna hin kanasoran!
6: Nasina ako han akon mga tawo;
: gindumara ko hira sugad hin akon na hira ginsalikway
: Igintubyan ko hira ha imo gahom,
: ngan waray mo hira kalooyi;
: ginpakurian mo bisan an mga tigurang.
7: Naghunahuna ka nga waray pagkatapos an imo ka rayna,
: ngan waray mo gud pagpainoinoha ini nga mga butang
: o paghunahunaa an imo dadangatan.
8: Pamati hini, ikaw nga mahigugmaon hin kalipay
: ikaw nga naghuhunahuna nga talwas ka na ngan waray na kataragman.
: Nasiring ka nga sugad ka gud han Dyos hin kagamhanan
: nga waray na gud iba nga masusugad ha imo.
: Naghunahuna ka nga diri ka gud mababalo,
: o mag-aantos han kawaray mga anak.
9: Kundi ha usa la kadali, ha usa la ka adlaw,
: mahinanabo ini nga duha nga mga butang.
: Bisan pa ano nga diwata an imo gamiton,
: mawawad-an ka han imo bana ngan han imo mga anak.
10: Natapod ka gud ha imo ngahaw dida han imo kamaraot;
: naghunahuna ka nga waray makakakita ha imo.
: An imo kinaadman ug hibaro amo an nakapahirayo ha imo,
: ngan nagsiring ka ha imo ngahaw, Ako amo an Dyos
: waray na gud iba nga sugad ha akon!
11: Maabot ha imo an karat-an,
: ngan waray han imo mga diwata nga makakapugong hini.
: Tigda la nga maabot ha imo an pagkapukan
: pagkabungkag nga waray mo pag-inopa!
12: Tipigi an ngatanan mo nga mga diwata ngan mga lumay;
: nga ginggamit mo tikang han imo kabatan-on.
: Bangin makabulig ini ha imo;
: bangin makapahadlok ka han imo mga kaaway.
13: Waray mo gahom bisan kon kinarawat mo in mga sagdon.
: Padaopa ngan patalwasa ha imo an imo mga paratigo
: adton mga tawo nga nag-aaram han mga bitoon,
: nga nag-uusisa han mga dapit han kalangitan,
: ngan nagsusumat ha imo pinaagi han bulan kon ano an mahinanabo ha imo.
14: Masusugad hira hin uhot,
: ngan uugtangon hira hin kalayo!
: Diri ngani hira makakatalwas han ira kalugaringon
: makalilisang an kapaso para ha ira an kalayo,
: diri kalayo nga igo la hin pagdangdang ha ira!
15: Amo la ito an kaupayan nga mahihimo nira ha imo
: hito nga mga paratigo nga imo ginpakianhan ha bug-os mo nga kinabuhi.
: Babayaan ka nira ngatanan ngan may hin lakat la ha ira,
: ngan waray mahisasalin ha ira hin pagtalwas ha imo.