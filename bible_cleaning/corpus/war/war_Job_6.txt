12: Kon titimbangon la an akon mga kakurian ngan mga kabidoan,
3: maburubug-at pa ini kay han mga baras han dagat,
: sanglit ayaw hipausa han akon inapiki nga mga pulong.
4: Ginpana ako han Dyos nga Labi Kamakagarahum
: ngan nagsarang ha akon lawas an lara.
: Gin-andam na han Dyos an iya mga paghadlok ha akon.
5: Malipay na an asno kon nananabsab hiya hin banwa,
: ngan mahilom la an baka kon nananabsab hin sakati.
6: Kundi hin-o in gaganahan hin pagkaon hin matab-ang nga waray rasa nga pagkaon?
: Ano ngani an rasa han musagbusag hin bonay?
7: Waray ako gana hin sugad nga mga pagkaon,
: ngan nakakapasakit la ha akon an ngatanan nga akon kinakaon.
8: Kay ano nga diri ihinahatag ha akon han Dyos an akon pinangangaro?
: Kay ano nga diri niya pinamamatian an akon pag-ampo?
9: Kon tibwayon nala unta han Dyos hin pagpatay ha akon!
10: Kon hibabaroan ko la nga tutud-on ini niya, malukso ako hin kalipay,
: bisan diunan-o kadako an akon kasakitan.
: Maaram ako nga baraan an Dyos;
: waray pa gud nakon supaka an iya mga sugo.
11: Ano pa nga kusog an akon igpapadayon hin kabuhi?
: Kay ano nga nabubuhi pa ako nga waray na man ako paglaom?
12: Hinimo ba ako hin bato? Bronse ba an akon lawas?
13: Waray ko na kusog hin pagtalwas ha akon ngahaw;
: waray ko na sadang dangpan hin pangaro hin bulig.
14: Dida hin kakurian nga sugad hini nagkikinahanglan ako hin maunungon nga kasangkayan
: bisan kon iginsalikway ko an Dyos o waray.
15: Kundi kamo nga akon kasangkayan, ginlilimbongan ako niyo sugad hin mga sapa
: nga nahubas kon waray uran.
16: Puno hin mga yelo an mga sapa,
17: kundi kon pinapasoan an mga yelo
: natutunaw ngan nahubas ngan nagmamara an mga sapa.
18: Nawawara in mga naglalakaton ha ira pamiling hin tubig;
: nagsusudoysudoy ngan napatay hira didto ha kamingawan.
19: Namimiling in mga naglalakaton nga tikang ha Seba ug Tema.
20: Kundi napatay an ira paglaom ha ligid hin magmara nga mga sapa.
21: Para ha akon sugad kamo hito nga mga sapa,
: nakita kamo han akon kasugaran ngan naisol kamo hin kahadlok.
22: Ginhangyo ko ba kamo nga tagan ako niyo hin regalo,
: o maghukip kamo hin iba nga tawo para ha akon,
23: o magtalwas ha akon tikang hin kaaway o hin maraogdaog?
24: Hala, tutdoi ako; sumati ako han akon mga sayop.
: Mahilom ngan mamamati ako ha iyo.
25: Nakakakabig in tangkod nga mga pulong,
: kundi nagyiyinakan kamo nga waray mga buot.
26: Naghuhunahuna kamo nga waray hinungdan an akon ginyiyinakan;
: kay ano man nga binabaton niyo an akon mga pulong hin pagturaw?
27: Bisan an mga ilo nga oripon iyo ginriripa,
: bisan an iyo suok nga kasangkayan iyo sinisingabot basi magriko la kamo!
28: Tutoki ako niyo. Diri ako magbubuwa.
29: Labis na an iyo ginbuhat. Undang na kamo hin pagbuhat han diri matadong.
: Ayaw ako niyo paghukmi kay matadong ako.
30: Kundi naghuhunahuna kamo nga nagbibinuwa la ako
: an iyo hunahuna nga diri ako makakasabot han kalainan han matadong ngan han sayop.