1: Natatawo kita ngatanan nga maluya ngan makalolooy.
: An kinabuhi han ngatanan haliputay ngan puno hin kasamokan.
2: Naturok ngan sugad hin bukad nalalaya kita dayon;
: ngan napaanaw kita sugad hin mga lambong.
3: Matan-aw ka ba ha akon, O Dyos,
: o dadad-on mo ba ako ngadto ha hukmanan ngan paghuhukman mo ba ako?
4: Waray gud magawas nga malinis
: tikang hin bisan ano nga mahugaw sugad han tawo.
5: Ginlarang na nga daan an kahilawig han iya kinabuhi
: an kadamo han iya mga bulan.
: Igintalaan mo na ini, ngan diri na ini maliliwat.
6: Ayaw siplat ha iya ngan pabay-i la hiya;
: tugoti hiya hin pagpahimulos han iya makuri nga kinabuhikon makakahimo hiya.
7: May paglaom pa in usa nga kahoy nga ginpulod na;
: mabubuhi pa ini ngan mananaringsing.
8: Bisan magurang an mga gamot hini,
: ngan mauga an tuod dida ha tuna,
9: kundi kon katubigan ini, mananaringsing ini sugad hin linghod nga tanom.
10: Kundi napatay in usa nga tawo, ngan amo ito an iya kataposan;
: napatay hiya, ngan hain man hiya?
11: Sugad hin mga salog nga diri na naawas,
: ngan mga lanaw nga hinubsan,
12: napatay an mga tawo nga diri na gud mabangon.
: Diri na gud hira magmamata samtang may-ada pa kalangitan;
: magpapadayon na la hira hin pagkaturog.
13: Karuyag ko unta nga tagoon mo ako didto han kalibutan han mga patay;
: patagoa ako tubtob han pagpapas han imo kasina,
: ngan unina pagtalaan hin panahon nga amo an imo paghinumdom ha akon.
14: Kon mamatay in usa ka tawo, mabubuhi pa ba hiya?
: Kundi maghuhulat ako hin mauruupay nga mga panahon,
: maghuhulat ngada han katapos hini nga panahon hin kakurian.
15: Niyan matawag ka ngan mabaton ako,
: ngan malilipay ka ha akon nga imo binuhat.
16: Niyan babantayan mo an tagsa ko nga pitad,
: kundi diri mo pag-uusisahon an akon mga sala.
17: Pasasayloon mo ngan hikakalimtan mo ini;
: paparaon mo an ngatanan nga mga sayop nga akon nabuhat.
18: Maabot an panahon nga magtitimpag an kabukiran,
: ngan mababalhin an mga pangpang.
19: Maibas an mga bato pinaagi han daganas han tubig
: ngan maaanas an tuna pinaagi hin makusog nga uran;
: sanglit binubungkag mo an kanan tawo paglaom han kinabuhi.
20: Dinadaog mo in usa ka tawo ngan pinapaiwas mo hiya ha kadayonan;
: ha kamatayon naliliwat an iya panagway.
21: Nakarawat hin kadungganan an iya mga anak nga kalalaken-an,
: kundi diri gud niya ini hinbabaroan,
: diri liwat hiya ginsusumatan kon naaalohan hira.
22: An iya la inaabat amo an kamaol-ol han iya kalugaringon nga lawas
: ngan an kaguol han iya kalugaringon nga hunahuna.