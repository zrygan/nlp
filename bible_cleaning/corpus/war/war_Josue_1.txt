1: Han kamatay na han surugoon han Ginoo , hi Moises, naghimangraw an Ginoo han kabulig ni Moises, hi Josue nga anak ni Nun.
2: Nagsiring hiya, Patay na hi Moises, an akon surugoon. Pag-andam kamo, ikaw ug an ngatanan nga mga tawo han Israel, ngan tabok kamo han Salog Jordan ngadto han tuna nga ighahatag ko ha ira.
3: Sugad han akon siring kan Moises, iginhatag ko ha imo ug han ngatanan nga akon mga tawo an bug-os nga tuna nga iyo pag-aagian.
4: An mga pag-ultan han iyo mga tuna matikang ha kamingawan didto ha timogan nga dapit ngadto han mga kabukiran han Libano ha amihanan nga dapit; tikang han Dako nga Salog Eufrates didto ha sinirangan nga dapit ngan matalabok han mga katunaan han mga Hiteohanon, ngadto han Dagat Mediteraneo ha katundan nga dapit.
5: Josue, samtang nga buhi ka pa, waray gud makakadaog ha imo. Maupod ako ha imo sugad han akon pag-upod kan Moises. Dayuday maupod ako ha imo; diri gud ako mabaya ha imo.
6: Dig-ona an imo kalugaringon ngan ipakita an imo pagtapod kay magigin pangulo ka hini nga mga tawo ha ira pagtag-iya hini nga tuna nga iginsaad ko han ira mga ginikanan.
7: Dig-ona la an imo kasingkasing, ipakita an imo pagtapod; ayaw hingalimot hin pagsugot han bug-os nga Balaod nga ginhatag ha iyo han akon surugoon, hi Moises. Ayaw pagpasibay-i in bisan ano nga bahin hini ngan magmamainuswagon ka bisan ka pumakain.
8: Dayuday basahon gud an Balaod dida han imo pagsingba. Pag-admi ini adlaw gab-i ngan tumana gud an ngatanan nga nahisurat dida han Balaod. Ngan magmamainuswagon ug magmamabinungahon an imo kinabuhi.
9: Panumdom han akon sugo, Dig-ona an imo kalugaringon ngan ipakita an imo pagtapod. Ayaw kahadlok ngan ayaw pagturaw, kay ako, an Ginoo nga iyo Dyos, dayuday kaupod nimo bisan kon pumakain ka.
10: Ug ginsugo ni Josue an mga pangulo
11: hin pagsudoy han kampo ngan paghimangraw han mga tawo, Andama niyo in pagkaon, kay pag-ikatolo ka adlaw matabok kamo han Salog Jordan hin pagtag-iya han tuna nga ighahatag ha iyo han Ginoo nga iyo Dyos.
12: Ginsiring ni Josue an mga banay nira Ruben ug Gad ngan an katunga han banay ni Manases,
13: Panumdom han tugon ha iyo ni Moises, an surugoon han Ginoo , nga ihahatag han Ginoo nga iyo Dyos ini nga tuna ha may sinirangan han Jordan nga iyo puroy-anan.
14: Mapabilin dinhe an iyo mga asawa, mga anak, ug an iyo kahayopan, kundi an iyo mga sondalo nga andam hin pakig-away, mag-uuna han iyo mga igkasi Israelita hin pagtabok basi makabulig ha ira hin pakig-away
15: ngada han pakatag-iya nira han tuna didto ha katundan han Jordan nga iginhatag ha ira han Ginoo nga ira Dyos. Kon murayaw na an pag-ukoy han ngatanan nga mga banay han Israel, amo na an iyo pagbalik ngan mag-uokoy na kamo dinhe hinin iyo kalugaringon nga tuna ha may sinirangan han Jordan nga ihinatag ha iyo ni Moises, an surugoon han Ginoo .
16: Nagbaton hira kan Josue, Tutumanon namon an ngatanan nga imo ginhimangraw ha amon ngan mapakadto kami ha bisan diin nga dapit kami pakadtoa.
17: Masugot kami ha imo sugad nga dayuday sinmugot kami kan Moises. Updan ka unta han Ginoo nga imo Dyos sugad nga kaupod hiya ni Moises!
18: Adton mariwa han imo gahom ug masupak han imo sugo, kinahanglan nga patayon. Rig-ona an imo kasingkasing ug ipakita an imo pagtapod.