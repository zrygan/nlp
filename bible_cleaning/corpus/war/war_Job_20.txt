12: Job, gin-gupong ako nimo.
: Diri na ako nakakailob hin diri pagbaton.
3: Usa nga insulto an imo ginyakan,
: kundi maaram ako bumaton ha imo.
4: Maaram ka man nga tikang pa han kadaan nga mga panahon,
: han syahan nga pagbutangan han tawo dinhe ha tuna,
5: waray maraot nga tawo nga nagmalipayon hin maiha.
6: Mahimo nga gamhanan hiya, nga humitaas hiya ngadto ha langit,
: nga gamhanan gud nga an iya ulo masokdo han mga dampog,
7: kundi mahipapalid hiya sugad hin tapotapo.
: Adton mga nakakilala ha iya mahipapausa kon nahingain hiya.
8: Maaanaw hiya sugad hin inop, sugad hin panan-awon ha gab-i,
: ngan diri na gud hiya hikikit-an.
9: Mawawara hiya tikang han dapit nga iya anay gin-ukyan;
10: ngan babaydan han iya mga anak an iya nakawat ha mga kablas.
11: Batan-on ngan matibaksi hadto an iya lawas,
: kundi diri maiha mahihimo ini nga tapotapo.
1213: Bisan kon marasa para ha iya an karat-an,
: ginuguoman niya ngan diri tinutulon basi pumabilin an rasa.
14: Kundi kon maadto na ini ha tiyan nagpapait an pagkaon,
: sugad kamapait hin bisan ano nga hilo.
15: Isinusuka han maraot nga tawo an mga manggad nga iya kinawat;
: binabawi ini han Dyos, bisan pa kon aadto ha iya tiyan.
16: Sugad hin hilo an tinutulon han maraot nga tawo;
: nakakamatay ini ha iya sugad hin pagsugod hin malara nga halas.
17: Diri hiya makakakita hin mga salog nga lana hin olibo,
: o hin mga sapa nga nag-aawas hin gatas ug dugos.
18: Bubul-iwan niya an ngatanan nga iya ginkabudlayan;
: waray na niya higayon hin pagpahimulos han iya bahandi,
19: kay iya gintalumpigos ngan ginpabay-an an mga kablas,
: ngan gin-agaw niya in mga balay nga gintindog hin iba nga tawo.
20: Diri gud napupudngan an iya kahalot.
21: Kon nakaon hiya, inuubos niya ngatanan, kundi diri nag-iiha an iya kamainuswagon.
22: Dida ha pungkay han iya kamainuswagon,
: mapipisa hiya tungod han kabug-at han ngatanan nga kakurian.
23: Patakasa hiya hin pagkaon!
: Kakastigohon hiya han Dyos tungod han iya kapungot ngan kasina.
24: Kon makalikay hiya han puthaw nga espada,
: maiigo hiya hin bronse nga pana.
25: Nalahos ha iya lawas in pana;
: nagtuturo han iya dugo an nainggat nga kataisan han pana,
: ngan inaalpan hin kahadlok an iya kasingkasing.
26: Mawawara an ngatanan nga iya gintirok;
: susunogon hiya ngan an bug-os niya nga panimalay
: hin kalayo nga diri tikang hin tawo.
27: Ginpapadayag han langit an sala hini nga tawo,
: ngan saksi an tuna kontra ha iya.
28: Ig-aanod an ngatanan niya nga manggad dida han baha han kasina han Dyos.
29: Amo ini an kapalaran han magraot nga mga tawo,
: an kapalaran nga igintatalaan ha ira han Dyos.