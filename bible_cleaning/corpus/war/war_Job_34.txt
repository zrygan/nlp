12: Makinaadmananon ngan listo gud kamo nga mga tawo;
: pamatii yana an akon iginyayakan.
3: Hisasabotan niyo nga marasa an pagkaon kon tinitilawan niyo ini;
: kundi diri kamo mahibabaro hin makinaadmananon nga mga pulong kon mamati la kamo.
4: Aada na ini ha aton an pagturotimbang kon hain an matadong.
5: Nasiring hi Job nga waray nya sala,
: nga nadiri an Dyos hin paghatag ha iya hin katadongan.
6: Napakiana hiya, Uunanhon ko hin pakagbuwa ngan pakasiring nga sayop ako?
: Nasamad ako hin grabe kundi waray ako sala.
7: Kinmita na ba kamto hin tawo nga sugad kan Job?
: Waray gud niya pagtahod han Dyos.
8: Karuyag niya hin pakigtampo hin magraot nga mga tawo,
: ngan pakig-inupod-upod hin mga makasasala.
9: Nasiring hiya nga waray gudla kaupayan an pagsunod han kaburot-on han Dyos.
10: Pamatii ako niyo, kamo nga mga tawo nga masinaboton!
: Nagbubuhat ba hin sayop an Dyos nga Labi Kamakagarahum?
11: Binabalos niya an mga tawo han ira ginbubuhat,
: ngan gindudumara hira sugad han angay ha ira.
12: Diri nagbubuhat hin maraot an Dyos nga Labi Kamakagarahum;
: diri gud hiya nagraraogdaog bisan kan kanay.
13: Kinuha ba han Dyos an iya gahom tikang hin iba nga tawo?
: May-ada ba nagbutang ha iya nga tinaporan han kalibutan?
14: Kon bawion han Dyos an ginhawa han kinabuhi,
15: magkakamatay an ngatanan nga buhi,
: ngan mabalik na liwat hira hin katapotapo.
16: Yana pamatii ako niyo kon mga mag-aram man kamo.
17: Ginhuhukman ba niyo an matadong nga Dyos?
: Naghuhunahuna ba kamo nga nadiri hiya kan katadongan?
18: Ginhuhukman han Dyos in kahadian ngan mga punoan,
: kon waray mga pulos o mga magraot hira.
19: Diri hiya nadapig hin mga punoan o nagpapalabi han mga riko labaw han mga pobre,
: kay gintuha niya an ngatanan.
20: Mahihimo mamatay hin tigda la ha gab-i in usa ka tawo.
: Hinahampak han Dyos in mga tawo ngan nagkakamatay hira.
: Diri makuri para ha iya in pagpatay han mga gamhanan.
21: Binabantayan niya an tagsa nga pitad han mga tawo.
22: Waray kasisidman nga igo hin kamasirom nga in makasasala makatago tikang han Dyos.
23: Diri an Dyos magtatalaan hin panahon
: nga kumadto ha iya an mga tawo basi niya paghukman.
24: Diri kinahanglan nga magpakiana hiya basi makuha in mga pangulo ngan liwanan hira hin iba.
25: Tungod nga maaram hiya han ira ginbubuhat,
: iya pinupukan ngan pinamamatay hira ha gab-i.
26: Kinakastigo niya an mga makasasala ha atubangan han ngatanan,
27: kay inmundang hira hin pagsunod ha iya,
: ngan ginpasibay-an nira an ngatanan niya nga mga sugo.
28: Ginpirit nira an mga pobre hin pagsangpit han Dyos,
: ngan hinbatian niya an ira mga pagtawag hin pakibulig.
29: Kon maglarang an Dyos hin diri pagbuhat,
: waray makakasuson ha iya.
: Kon talikdan niya an tawo, makalolooy gud an mga tawo.
30: Waray gud mahihimo han mga nasod hin pagpugong nga diri hira paghadian hin magraogdaog nga mga tawo nga diri nakilala hin dyos.
31: Job, iginkompisal mo ba ngadto sa Dyos an imo mga sala,
: ngan nagsaad hin diri na pagpakasala?
32: Ginhangyo mo ba an Dyos nga ipakita niya ha imo an imo mga sayop,
: ngan tinmangdo ka ba hin diri na pagbuhat hin maraot?
33: Sugad nga nariwa ka man han ginbubuhat han Dyos,
: makakalaom ka ba nga pagbubuhaton niya an imo karuyag?
: Ikaw an pagbaton diri ako;
: sumati kami yana han imo ginhuhunahuna.
34: Mauyon gud an bisan hin-o nga may buot nga tawo;
: masiring an bisan hin-o nga makinaadmananon nga tawo nga namamati ha akon
35: nga ha iya katapang naghimangraw hi Job,
: ngan waray gudla hinungdan an iya iginyayakan.
36: Painuinoha daw an ngatanan nga ginyayakan ni Job;
: makakasabot kamo nga naghihimangraw hiya sugad hin maraot nga tawo.
37: Dinudugangan niya hin pagribok an iya mga sala;
: ginpapakaalohan niya an Dyos ha atubangan naton ngatanan.