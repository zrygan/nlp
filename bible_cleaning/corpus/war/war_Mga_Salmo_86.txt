1: Pamatii ngan batona ako, Ginoo ,
: kay maluya ngan makalolooy ako.
2: Talwasa ako ha kamot han kamatayon,
: kay ako ha imo matinumanon.
: Talwasa ako kay imo ako surugoon,
: ngan ha imo ako masinarigon.
3: Akon ikaw Dyos, kalooyi ako,
: ha bug-os nga adlaw nag-aampo ako ha imo.
4: An imo surugoon lipaya, Ginoo,
: kay maabot ha imo an akon mga pag-ampo.
5: Maupay ka ha amon ngan maloloy-on,
: hadton nag-aampo ha imo, ikaw mahigugmaon.
6: Pamatii, Ginoo , an akon mga pag-ampo,
: pamatii an akon pagtawag hin bulig ha imo.
7: Natawag ako ha imo ha takna hin kakurian,
: kay an akon mga pag-ampo imo pinamamatian.
8: Waray diyos nga sugad ha imo, Ginoo,
: ngan han imo mga buhat waray makakahimo.
9: An ngatanan nga imo ginhimo nga kanasoran,
: nayukbo pagdayeg han imo kagamhanan.
10: O Dyos makagarahum nagbuhat hin mga urosahon,
: waray gud iba, ikaw gud la an Dyos namon.
11: Tutdoi ako, Ginoo , han imo karuyag,
: tutdoi ako hin mainampoon nga pag-alagad,
: nga tutumanon ko hin waray pagbaribad.
12: Ako ha imo, Ginoo, kinasingkasing nagdadayaw,
: an imo gahom ha kadayonan akon igpapasangyaw.
13: Hin pagkadako han imo gugma nga waray pagkabalhin,
: ngan an akon kalag ha lubnganan waray mo igbilin.
14: O Dyos, an mga tawo nga mapahitas-on,
: nagkaabot hin pagkontra ha akon;
: buot ako patayon hin magbangis nga hugpo,
: hadton diri karuyag mamati ha imo.
15: Kundi ikaw Dyos an mahigugmaon ug maloloy-on,
: kanunay mailobon ug matinumanon.
16: Kalooyi gad ako ngan lingia,
: tagi hin kusog ngan dayon talwasa;
: kay nag-ataman ako ha imo hin dayuday,
: sugad gud han pag-alagad ni nanay.
17: Ipakita, Ginoo , an imo pagkamaupay,
: basi makaawod an ha akon nagtatamay;
: kon kumita hira han hatag mo nga pahalibway.