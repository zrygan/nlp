1: An kinabuhi han tawo sugad hin pinirit nga pag-alagad hin kasondalohan,
: sugad hin kinabuhi hin makuri ngan kinamot nga trabaho,
2: sugad hin oripon nga nangangandoy hin mahagkot nga lindong;
: sugad hin magburudlay nga naghuhulat han iya suhol.
3: Sunodsunod an mga bulan nga waray na ako sadang kabuhian;
: sunodsunod an kagab-ihon nga nahatag la ha akon hin kabidoan.
4: Kon nahigda ako hin pagkaturog, kamaiha matapos an usa ka oras;
: mag-aga la an akon lurulimbag ngan karuyag ko na la nga maaga na.
5: Luob hin mga ulod an akon lawas;
: putos ini hin mga nuka;
: nagnanana an akon mga kaduntan.
6: Nalabay hin waray paglaom an akon mga adlaw,
: nalabay nga malarulaksi pa kay hin lansadira hin parahablon.
7: Hinumdomi, O Dyos, nga usa la nga ginhawa an akon kinabuhi;
: natapos na an akon kalipayan.
8: Yana nakita ka ha akon, kundi tikang yana diri ka na gud makita ha akon.
: Kon mamiling ka ha akon, nawawara ako.
910: Sugad hin dampog nga napapas ngan nawawara,
: napatay an tawo ngan diri na gud nabalik;
: hinngangalimtan hiya han ngatanan nga kinmilala ha iya.
11: Diri! Diri ako makakahilom!
: Nasisina ngan napupungot gud ako.
: Kinahanglan magyakan ako.
12: Kay ano nga ginpapabantayan mo ako?
: Naghuhunahuna ka ba nga higante ako nga mananap ha dagat?
13: Nahigda ako ngan karuyag ko hin pagpahuway;
: nangingita ako hin makakapagaan han akon kasakitan.
14: Kundi ikawginhahadlok mo ako hin mga inop;
: pinapadad-an mo ako hin mga panan-awon nga magpakaharadlok
15: tungod hini, gabay na la ako pitlokon basi mamatay,
: kay nga mabuhi dida hini nga makalolooy nga lawas.
16: Diri na ako makakaantos. Ginugul-an na ako hini nga kinabuhi.
: Pasagdi nala ako. Waray na hinungdan an akon kinabuhi.
17: Kay ano nga importante gud ha imo an tawo?
: Kay ano nga nanginginano ka man han iya ginbubuhat?
18: Gin-uusisa mo hiya ha kada aga
: ngan ginsasarihan mo hiya ha kada gutlo.
19: Diri ka ba makakalingiw anay
: ngada nga matulon ko an akon laway?
20: Nadadaot ka ba han akon sala, ikaw nga nagpriso ha akon?
: Kay ano nga ginhimo mo ako nga punta blanko han imo mga pagponting?
: Mabug-at ba gud ako nga pinas-an mo?
21: Diri ka ba makakapasaylo han akon sala?
: Diri ka ba makakapasaylo han sayop nga akon ginbuhat?
: Diri maiha makadto na ako han akon lubnganan,
: ngan kon mamiling ka ha akon, mawawara ako.