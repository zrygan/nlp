1: Nagsiring kan Hadi Acab in usa nga manaragna nga ginngaranan kan Elias nga taga-Tisbe ha Galaad, Nagsusumat ako ha imo ha ngaran han Ginoo , an buhi nga Dyos han Israel nga akon gin-aalagad, nga mawawaray tun-og o uran sulod hinin masunod nga pira ka tuig, ngada han akon liwat pagsiring ha imo.
2: Niyan nagsiring kan Elias an Ginoo ,
3: Bayai ini nga dapit ngan pakadto ha sinirangan ngan tago hirani han Sapa han Kerit ha sinirangan han Jordan.
4: Mahatag ha imo an sapa hin irimnon nga tubig, ngan ginsugo ko na an mga uwak hin pagdara ha imo hin pagkaon didto.
5: Sinmugot hi Elias han sugo han Ginoo , ngan kinmadto ngan nag-ukoy hiya ha ligid han Sapa Kerit.
6: An tubig han sapa amo iya irimnon, ngan an mga uwak an nagdara ha iya hin tinapay ug karne kada aga ngan kada gab-i.
7: Waray pag-iha nagmara an sapa tungod hin kawaray uran.
8: Niyan nagsiring kan Elias an Ginoo ,
9: Pakadto ha bungto han Sarefta hirani han Sidon, ngan pag-ukoy didto. Ginsugo ko na in usa nga balo nga babaye nga nag-uokoy didto hin pagpakaon ha imo.
10: Sanglit kinmadto ha Sarefta hi Elias, ngan han pag-abot niya ha ganghaan han bungto, hinkit-an niya in usa nga balo nga babaye nga nangangahoy hin mga igsurungo. Nagsiring iya ha hi Elias, Alayon, dad-i ako hin irimnon nga tubig.
11: Ngan han tikuha na hiya hin tubig, nagsiring liwat hi Elias, Alayon dad-i liwat ako hin tinapay.
12: Binmaton hiya, Sayod an buhi nga Ginoo nga imo Dyos, nga waray na ako tinapay. Uusa na la kaharop an akon arina nga aada hin usa nga makaong ngan gutiay nga lana hin olibo nga aada hin usa nga tibod. Kinmanhi ako pangahoy hin mga igsurungo basi gamiton ko hin pagluto han gutiay pa nga nahibibilin para han akon anak ngan ha akon. Kataposan ini nga amon pagkaon, ngan kahuman, mapatay kami hin gutom.
13: Ayaw kabaraka, nagsiring ha iya hi Elias, Kadto na nga lutoa an iyo pagkaon. Kundi unaha hin paghimo in usa nga gutiay nga tinapay tikang han aada ha imo ngan dad-a anay nganhi ha akon, ngan katapos, lutoa na an salin para ha imo ngan han imo anak nga lalake.
14: Kay amo ini an siring han Ginoo nga Dyos han Israel, Diri mauubosan hin arina an makaong ngan diri huhubsan hin lana an tibod ngada han adlaw nga magpapadara hin uran ako nga Ginoo .
15: Linmakat an balo ngan gintuman niya an iginsiring ha iya ni Elias, ngan nagkamay-ada hira ngatanan igo nga pagkaon sulod hin damo nga mga adlaw.
16: Sumala han iginsaad han Ginoo kan Elias, waray gud man kaubosi hin arina an makaong o mahubsi hin lana an tibod.
17: Waray kaiha nasakit an anak nga lalake han balo; nagtikagrabe hiya ngan ha kataposan namatay hiya.
18: Nagsiring kan Elias an balo, Tawo han Dyos, kay ano nga ginbuhat mo ini ha akon? Kinmanhi ka ba hin pagpahinumdom ha akon han akon mga sala, basi mamatay an akon anak?
19: Ikadi ha akon an bata, nagsiring hi Elias. Kinuha ni Elias an bata tikang han mga butkon han nanay, gindara hiya ngadto ha igbaw nga kwarto nga iya inuokyan, ngan iginhulid an bata ha higdaan.
20: Niyan nag-ampo hi Elias ha dako nga tingog, O Ginoo nga akon Dyos, kay ano nga ginbuhat mo hini nga balo in sugad kamakalilisang nga butang? Nagin maloloy-on hiya hin pagmangno ha akon, ngan yana ginpatay mo an iya anak!
21: Niyan gintungbawan ni Elias hin makatulo an bata ngan nag-ampo, O Ginoo nga akon Dyos, igbalik gad ngada hini nga bata an iya kinabuhi!
22: Binmaton han Ginoo an kan Elias pag-ampo; ginminhawa na liwat an bata ngan nabuhi.
23: Iginlusad ni Elias an bata ngadto han iroy niya, ngan nagsiring ha iya, Kitaa, buhi na an imo anak?
24: Binmaton hiya, Yana maaram na ako nga tawo ka han Dyos ngan tinuod gud nga nakikighimangraw ha imo an Ginoo !