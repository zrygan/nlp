1: Iginhatag han Ginoo kanda Moises ug Aaron inin masunod nga mga turumanon
2: para han mga tawo han Israel. Bisan hin-o nga lalake nga may nag-aawas tikang han iya ikinatawo, mahugaw ini nga inaawas,
3: bisan sigi pa hin pag-awas ini dida han iya ikinatawo o hinmunong na hin pag-awas.
4: Mahugaw liwat an bisan ano nga iya higdaan o lingkoran.
5: Bisan hin-o nga dumapat han iya higdaan
6: o lumingkod han bisan ano nga ginlingkoran han tawo, kinahanglan magbunak han iya mga panapton ngan kumarigos, ngan magpapabilin pa hiya hin ka mahugaw ngada han pagkagab-i.
7: An bisan hin-o nga kumapot han tawo nga gin-aawasan kinahanglan magbunak han iya mga panapton ngan kumarigos, ngan magpapabilin pa hiya hin ka mahugaw ngada han pagkagab-i.
8: Kon an tawo nga gin-aawasan magtupra hin bisan hin-o nga malinis sumala han seremonyas, kinahanglan magbunak han iya mga panapton ngan kumarigos ito nga tawo, ngan magpapabilin pa hiya hin ka mahugaw ngada han pagkagab-i.
9: Mahugaw an bisan ano nga montora o lingkoran nga lingkoran han tawo nga gin-aawasan.
10: An bisan hin-o nga dumapat han bisan ano nga ginlingkoran han tawo hitatap-unan hin ka mahugaw ngada han pagkagab-i. An bisan hin-o nga magdara hin bisan ano nga ginlingkoran han tawo, kinahanglan magbunak han iya mga panapton ngan kumarigos, ngan magpapabilin pa hiya hin ka mahugaw ngada han pagkagab-i.
11: Kon kamkamon in bisan hin-o han tawo nga gin-aawasan, nga waray anay hiya makapanhunaw, kinahanglan magbunak ito nga tawo han iya mga panapton ngan kumarigos, ngan magpapabilin pa hiya hin ka mahugaw ngada han pagkagab-i.
12: Kinahanglan pagbuongon an bisan ano nga daba nga kalot nga kamkamon han tawo, ngan kinahanglan paghugasan an bisan ano nga makaong nga kahoy nga iya kamkamon.
13: Kon nag-upay na an tawo han iya sakit hin pag-inawasi han iya ikinatawo, kinahanglan maghulat hiya hin pito ka adlaw ngan pagbunakan niya an iya mga panapton ngan kumarigos hin puraw nga tubig nga tikang hin burabod, ngan magmamalinis na hiya sumala han seremonyas.
14: Dida han ikawalo ka adlaw magdadara hiya hin duha nga sarapati o duha nga tukmo ngadto han agian han Tulda han Ginoo , ngan ihahatag ini ngadto han padi.
15: Ighahalad han padi an usa nga sarapati o tukmo nga usa nga halad tungod hin sala, ngan an ikaduha para hin usa nga halad nga tutuboron. Dida hini nga paagi pagtutumanon niya an mga seremonyas hin paglinis para han tawo.
16: Kon gawsan han iya binhe in usa nga lalake, kinahanglan karigoan niya an bug-os niya nga lawas, ngan magpapabilin pa hiya hin ka mahugaw ngada han pagkagab-i.
17: Kinahanglan pagbunakan an bisan ano nga dugnit o anit nga mahulos han binhe, ngan magpapabilin pa ini hin ka mahugaw ngadahan pagkagab-i.
18: Kahuman hin paghilawas in lalake ug babaye, kinahanglan kumarigos hira nga duha, ngan magpapabilin pa hira hin ka mahugaw ngada han pagkagab-i.
19: Kon reniregla in usa nga babaye, magpapabilin hiya hin ka mahugaw sulod hin pito ka adlaw. Katatap-unan hin ka mahugaw ngada han pagkagab-i an bisan hin-o nga kumapot ha iya.
20: Katatap-unan hin ka mahugaw an bisan ano nga iya lingkoran o higdaan samtang reniregla hiya.
2123: An bisan hin-o nga kumapot han iya higdaan o bisan ano nga iya ginlingkoran, kinahanglan magbunak han iya mga panapton ngan kumarigos, ngan magpapabilin pa hiya hin ka mahugaw ngada han pagkagab-i.
24: Kon reniregla hiya ngan makighilawas ha iya in usa nga lalake matatap-unan an lalake han iya pagkamahugaw, ngan magpapabilin hiya nga mahugaw sulod hin pito ka adlaw, ngan mahugaw an bisan ano nga higdaan han lalake.
25: Kon pagdinugoan in usa nga babaye sulod hin pira ka adlaw gawas han iya ikinabulan nga regla, o kon magpadayon an iya regla lahos na han nahigaraan nga panahon, magpapabilin hiya hin ka mahugaw samtang nagpapadayon an pagdinugoi ha iya, sugad nga mahugaw hiya kon inaabot hiya han iya ikinabulan nga regla.
26: Mahugaw liwat an bisan ano nga higdaan nga iya higdaan ngan an bisan ano nga iya lingkoran sulod hini nga panahon.
27: Mahugaw an bisan hin-o nga kumapot hini nga mga butang ngan kinahanglan magbunak hiya han iya mga panapton ngan kumarigos; ngan magpapabilin pa hiya hin ka mahugaw ngada han pagkagab-i.
28: Kon umukoy na an pagdinugoi ha iya, kinahanglan maghulat hiya hin pito ka adlaw, ngan katapos hini magmamalinis na hiya sumala han seremonyas.
29: Dida han ikawalo ka adlaw magdadara hiya hin duha nga sarapati o duha nga tukmo ngadto han padi didto han agian han Tulda han Ginoo .
30: Ighahalad han padi an usa han sarapati o tukmo nga usa nga halad tungod hin sala, ngan an ikaduha sugad nga usa nga halad nga tutuboron, ngan dida hini nga paagi pagtutumanon niya an mga seremonyas hin paglinis para ha iya.
31: Ginsiring han Ginoo hi Moises nga pahimatngonan niya an mga tawo han Israel mahitungod han ira pagkamahugaw, basi diri nira paghugawan an Tulda han Ginoo , nga nakada ha butnga han kampo. Kon paghugawan nira ini, panmamatayon hira.
32: Amo ini an mga turumanon mahitungod hin usa nga lalake nga may nag-aawas ha iya ikinatawo o ginagawsan hin binhe,
33: hin usa nga babaye nga inaabotan han iya ikinabulan nga regla, o hin usa nga lalake nga nakikighilawas hin usa nga babaye nga mahugaw sumala han seremonyas.