1: Talwasa ako intawon, O Ginoo ,
: tikang hadton magraot nga mga tawo;
: ha mga magbangis nga tawo ako ipahirayo.
2: Dayuday hira naglalarang hin karat-an,
: dayuday nag-aaghat hira hin kasamokan.
3: Mga dila nira baga hin magpintas nga kahalasan,
: mga pulong nira daw hara hin ibingan.
4: O Ginoo , imo ako panalipdan,
: tikang han kanan magraot nga kagamhanan.
: Talwasa ako han magbangis nga katawhan,
: nga naglalarang han akon pagkapukan.
5: Nagbitik ha akon an mga parayawan,
: hin pukot ako ira ginbitaran.
: Ngan ginbutang nira hirani han dalan,
: in damo nga bitik basi ako hidakpan.
6: Dyos ko ikaw, nasiring ako ha Ginoo ,
: O Ginoo , pamatii an akon pangamuyo;
: nga natawag, nasangpit han tambulig nimo,
7: Ginoo nga Dyos, makusog nga akon darangpan,
: sinasalipdan mo ako ha pag-awayan.
8: O Ginoo , ayaw gad ihatag,
: ha mga magraot an ira karuyag;
: pakyasa an ira mga paglarang!
9: An akon mga kaaway diri gad tugotan,
: nga maangkon nira an pagdarag-an;
: adton mga tarhog ha ira umumban.
10: An mga kalayo nga baga mahulog ha ira,
: manhiluong unta hira ngan diri na makaguwa.
11: Diri unta umuswag an nagsumbong hin buwa,
: an magbangis nga mga tawo mapuo na hira.
12: Ginoo , maaram ako nga daan,
: nga an mga kablas imo inuugopan.
: Ngan imo man liwat pinananalipdan,
: adton kanan kablas mga katungdanan.
13: Adton magtadong manggad nga mga tawo,
: magdadayaw ha imo hin tutoo;
: ngan mag-uokoy ha atubangan nimo.