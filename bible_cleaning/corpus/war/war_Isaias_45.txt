1: Ginpile han Ginoo nga magin hadi hi Ciro.
: Gintudlok hiya basi pagsakopon niya in mga nasod;
: ginsugo hiya basi kahukasan an kahadian han ira gahom;
: bubuksan han Ginoo an mga ganghaan hin mga syudad para ha iya.
: Nagsiring kan Ciro an Ginoo ,
2: Ako ngahaw an mag-aandam han imo aragian,
: an magpapatag han kabukiran ngan kapungtoran.
: Pagrurub-on ko in mga ganghaan nga bronse,
: ngan pamamarion ko an mga trangka nga puthaw.
3: Tatagan ko ikaw hin mga manggad nga tikang hin magsirom ngan tago nga mga dapit;
: niyan mahibabaroan mo nga ako amo an Ginoo ,
: ngan nga gintawag ka han Dyos han Israel pinaagi han imo ngaran.
4: Gintutudlok ko ikaw hin pagbulig han Israel nga akon surugoon,
: an mga tawo nga akon ginpili.
: Ginpasidunggan ko gud ikaw,
: bisan kon diri ka nakilala ha akon.
5: Amo ako an Ginoo ; waray na iba nga diyos,
: tatagan ko ikaw han kusog nga imo kinahanglan,
: bisan kon diri ka nakilala ha akon.
6: Ginbubuhat ko ini basi mahibaro an ngatanan
: tikang ha usa nga kataposan han kalibutan ngadto ha luyo,
: nga ako amo an Ginoo ,
: ngan waray na gud iba nga diyos.
7: Gintuha ko an kapawa ug kasisidman;
: gindara ko in kaupayan ug karat-an.
: Ako nga Ginoo an nagbuhat hini ngatanan nga mga butang.
8: Magpapadara ako hin kadaogan nga tikang ha langit sugad hin uran;
: ngan maabre an tuna hin pagkarawat hini,
: ngan mamumukad hin katalwasan ngan katadongan.
: Ako nga Ginoo an magpapahinabo hini.
9: Magpapasipara ba hin pakiglantugi in usa nga daba kontra han maghirimo ha iya,
: usa nga daba nga sugad la han iba?
: Magpapakiana ba an lutak kon ano an binubuhat han magdaraba?
: Magngungurutob ba an daba nga diri maaram an maghirimo ha iya?
10: May-ada ba magpapasipara hin pagsiring ngadto han iya mga kag-anak,
: Kay ano nga ginhimo ako niyo nga maamo ako yana?
11: Nagsiring an Ginoo nga baraan nga Dyos han Israel,
: nga nagbubuot han tiarabot nga panahon
: Waray mo katungod hin pagpakiana ha akon
: hiunong han akon mga anak,
: o hin pagtutdo ha akon han angay ko pagbuhaton!
12: Ako amo an naghimo han tuna,
: ngan nagtuha han mga tawo ha pag-ukoy dinhe ha tuna.
: Pinaagi han akon gahom ginbitad ko an kalangitan;
: ginmandoan ko an adlaw, an bulan, ngan an mga bitoon.
13: Ako ngahaw an nag-aghat kan Ciro,
: nga pagtumanon niya an akon tuyo hin pagpahamtang han katadongan.
: Pagtatadongon an tagsa nga dalan nga iya paglalaktan.
: Pagtitindogon niya hin utro an Jerusalem nga akon syudad,
: ngan bubuhian niya an nabihag nga akon mga tawo.
: Waray nagsuhol o naghukip ha iya hin pagbuhat hini.
: An Ginoo nga Labi Kamakagarahum an nagyakan.
14: Nagsiring an Ginoo ngadto ha Israel,
: Maiimo an karikohan han Ehipto ug Sudan,
: ngan maiimo nga oripon an higtaas nga kalalaken-an han Seba;
: magsusunod ha imo hira nga kinadenahan.
: Mayukbo hira ha imo ngan magtutug-an,
: An Dyos aada ha imohiya gudla amo an Dyos.
15: An Dyos han Israel nga nagtalwas han iya mga tawo,
: amo an usa nga Dyos nga waray magpakita han iya kalugaringon.
16: Maaawod adton ngatanan nga naghimo hin mga diyosdiyos;
: kaalohan hira ngatanan.
17: Kundi gintalwas han Ginoo an Israel
: ngan ha kadayonan an pagdarag-an han Israel;
: diri gud kaaalohan an iya mga tawo!
18: Gintuha han Ginoo an kalangitan
: amo hiya an Dyos!
: Ginporma ngan ginhimo niya an tuna
: ginhimo niya ini ngan ginpadig-on ini niya ha kadayonan!
: Waray ini niya paghimoa nga kamingawan,
: kundi ginhimo niya basi pag-ukyan hin mga tawo.
: Amo hiya an nagsiring, Ako amo an Ginoo ,
: ngan waray na gud iba nga diyos.
19: Waray ko tagoa an akon mga pulong,
: o an akon mga tuyo.
: Waray ako mag-ungara nga an mga tawo han Israel
: magbiling ha akon didto ha kamingawan.
: Ako amo an Ginoo , ngan nagyayakan ako han kamatuoran;
: iginpapahibaro ko an matadong.
20: Nagsiring an Ginoo ,
: Pagtitirok kamo, mga tawo han mga nasod,
: ngatanan kamo nga nahisalin nga buhi dida han pagkapukan han ginhadian;
: daop kamo para han pagbista!
: An mga tawo nga naparayaw han ira mga diyosdiyos nga kahoy
: ngan nag-aampo ngadto hin kadiyosan nga diri nakakatalwas ha ira
: waray gud hinbabaroan ini nga mga tawo!
21: Kadi ngan ipasaka ha hukmanan an iyo sumbong;
: talinguhaa nga magkasarabot hira.
: Hin-o an nagtagna hini hadto kon ano an mahinanabo?
: Diri ba hi ako nga Ginoo nga Dyos nga nagtatalwas han iya mga tawo?
: Waray na iba nga diyos.
22: Balik kamo ngadi ha akon yana ngan matatalwas kamo,
: mga tawo ha bug-os nga kalibutan!
: Ako gudla amo an Dyos.
23: Matuod an akon saad,
: ngan diri ini maliliwat.
: Nagsusumpa ako ha akon kalugaringon;
: Madaraon an ngatanan ngan maluhod ha akon atubangan,
: ngan magsusumpa nga maunong hira ha akon.
24: Masiring hira nga pinaagi la ha akon
: hiaagian an pagdarag-an ug kusog;
: kundi maaalohan an ngatanan nga nagdudumot ha akon.
25: Ako nga Ginoo an magtatalwas han ngatanan nga mga tulin ni Jacob,
: ngan magdadayaw hira ha akon.