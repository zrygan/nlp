1: Dayawon an Ginoo !
: Malipayon an tawo nga natahod han Ginoo ,
: nga nalilipay pagtuman han iya mga sugo!
2: An mga anak han tawo nga buotan,
: dinhe ha tuna magagamhanan;
: magmamalipayon an iya katulinan.
3: An iya panimalay magigin manggaran,
: magmamainuswagon hiya ha kadayonan.
4: An kapawa malamrag ha kasisidman,
: para hadton mga tawo nga buotan;
: para hadton maloloy-on ug magtadong,
: ngan han mga tawo nga mahigugmaon.
5: Palaran an tawo nga diri makuri utangan,
: ngan tangkod an iya mga binuhatan.
6: Diri mapapakyas an tawo nga buotan,
: ngan dayuday diri ini hira hingangalimtan.
7: Hiya an tawo nga waray kahadlokan,
: han magraot nga sumat nga iya hinbabatian;
: an pagtoo niya may-ada kadig-onan,
: kay Ginoo la an iya sinasarigan.
8: Waray niya kabaraka ug kagupong,
: waray dida ha iya an kamahadlokon;
: waray ruhaduha nga iya kikitaon,
: nga an iya mga kaaway pagpupukanon.
9: Hadton mga kablas hiya mahinatagon,
: waray utlanan an iya kamaloloy-on;
: hiya an magigin makagarahum,
: ngan takus man liwat pagtahoron.
10: Kon nakita hini, an magraot nasisina,
: nabuslong ha pagdumot ug dayon nawawara;
: an ira paglaom, an ira mga ungara,
: ha kadayonan gud an ira kapara.