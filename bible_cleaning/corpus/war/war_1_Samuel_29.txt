1: Gintirok han mga Filisteohanon an ngatanan nira nga mga sondalo didto ha Afec, samtang nagkampo an mga Israelita didto han burabod ha Kahamub-an han Jezrael.
2: Nagkagawas an lima nga kahadian nga Filisteohanon, upod an ira mga hugpo hin tinaggatos ngan hin tinagyukot nga mga tawo; nakadto ha orhe hi David ngan han iya mga tawo, kaupod hi Hadi Aquis.
3: Hinkit-an hira han mga kapitan nga Filisteohanon ngan nagpakiana, Ano an binubuhat dinhe hini nga mga Hebreo?
: Binmaton hi Aquis, Amo ini hi David nga usa nga opisyal ni Hadi Saul han Israel. Maiha na an iya pagtampo ha akon. Waray gud hiya nabuhat nga kasaypanan tikang hiya tumampo ha akon.
4: Kundi nasina kan Aquis an mga kapitan nga Filisteohanon ngan ginsiring hiya, Paulia ito nga tawo ngadto han bungto nga imo iginhatag ha iya. Ayaw hiya paupda ha aton ha pag-awayan; bangin hiya kumontra ha aton ha panahon na han araway. Ano in mauruupay nga paagi para ha iya hin pakalipay han iya agaron kay han pagkamatay han aton mga tawo?
5: Labot pa, amo ini hi David nga ginkanta han kababayen-an han nagsasarayaw hira, Nakamatay hi Saul hin yinukot, kundi nakamatay hi David hin tinagnapulo ka yukot.
6: Gintawag ni Aquis hi David ngan ginsiring hiya, Nagsusumpa ako ha ngaran han buhi nga Dyos han Israel nga inmunong ka ha akon; ngan malilipay liwat ako kon umupod ka ha akon ha pag-awayan. Kay asta ngada yana waray ko hin-agian nga sayop dida ha imo tikang han paghinganhi mo ha akon. Kundi diri nakarawat ha imo an iba nga mga hadi.
7: Sanglit uli nala anay ha maupay nga paglakat, ngan ayaw pagbuhat hin bisan ano nga makakapabido ha ira.
8: Binmaton hi David, Ano nga sayop an akon nabuhat? Kon sumala han imo siring waray mo hin-agian ha akon nga kasaypanan tikang han pag-alagad ko ha imo, kay ano nga diri ako maupod ha imo nga akon agaron ug hadi ngan makig-away kontra han imo mga kaaway?
9: Nauyon ako hito, binmaton hi Aquis. Gin-iisip ko ikaw nga maunongon sugad hin usa nga anghel han Dyos. Kundi nagsiring an iba nga kahadian nga diri ka makakaupod ha amon ngadto ha pag-awayan.
10: Sanglit, David, buwas han aga, ha pagpawa gudla, pagkabuhat kamo hin sayo ngan pagkalakat kamo ngatanan nga binmaya kan Saul ngan kinmanhi ha akon.
11: Sanglit sayo pa han pagkaaga nagkalakat hira David ngan an iya mga tawo hin pagbalik ngadto ha Filistia, ngan nagpadayon an mga Filisteohanon ngadto ha Jezrael.