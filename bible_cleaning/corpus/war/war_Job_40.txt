12: Job, gin-ayat mo an Dyos nga Labi Kamakagarahum;
: mabaton ka pa ba o diri?
34: Ginoo , nagyakan ako hin linurong. Ano man an akon ibabaton?
: Diri na ako magyayakan hin bisan ano.
5: Labaw na han kaangayan an akon iginyakan.
6: Niyan tikang han bagyo naghimangraw na liwat an Ginoo kan Job.
7: Tindog na ngan pagpakalalake,
: ngan batona an akon mga pakiana.
8: Karuyag mo ba ipasabot nga diri ako matadong
: pagsasayopon mo ba ako ngan ikaw amo an matadong?
9: Sugad ka ba ha akon kakusog?
: Makusog ba an pag-aningal han imo tingog sugad kakusog han akon?
10: Kon makakahimo ka, tindog ha imo dungog ngan parayaw;
: pagbisti hin pagkaharangdon ngan pagkatahom.
11: Tan-awa adton mga magpinahitas-on;
: ihuwad an imo kasina ngan himoa nga magpaubos hira.
12: Tinuod, tan-awa ngan himoa nga magpaubos hira;
: pataya an mga magraot dida han ira tinitindogan.
13: Iglubong hira ngatanan dida ha tuna;
: gaposa hira didto ha kalibutan han mga patay.
14: Niyan ako an syahan nga magdadayaw ha imo,
: ngan matangdo ako nga ikaw an nakadaog han pagdarag-an para ha imo.
15: Tan-awa an higante nga mananap nga Behemot;
: gintuha ko ini ngan gintuha ko man ikaw.
: Nakaon ini hin banwa sugad hin baka,
16: kundi hin kamakusog han iya lawas,
: ngan hin kadako hin gahom dida ha iya mga kusog.
17: Natindog an iya ikog sugad hin sidro,
: ngan magkusog an iya mga bitiis.
18: Sugad hin bronse kamarig-on an iya mga tul-an,
: ngan sugad hin puthaw nga mga barra an iya mga bitiis.
19: Ini an labi ka makatitingala han ngatanan nga akon mga binuhat!
: An iya Magburuhat la an makakadaog ha iya.
20: Naturok an banwa nga gintutubong ha iya,
: dida han kapungtoran nga gin-uuyagan han mga ihalas nga kamanampan.
21: Naluob hiya ha sirong han mga katungkan,
: ngan natago didto ha mga tangbo han bangalog.
22: Nasirong hiya ha lindong han mga katungkan ngan han mga kahoy nga naloyloy an mga sanga ha ligid han sapa.
23: Diri hiya nahahadlok hin masulog nga salog;
: diri hiya napaalantod bisan dinadasmagan han Jordan an iya bayhon.
24: Hin-o in makakabuta ngan makakadakop ha iya?
: O hin-o in makakabitik han iya simod?