1: Hin pagkamamingaw nga nag-uusaan an Jerusalem nga hadto anay puno hin mga tawo!
: Pinasidunggan hiya hadto anay han kalibutan, yana sugad na la hiya hin balo nga babaye.
: An labi kahamili han mga syudad nahulog ngadto ha pagkaoripon.
2: Waray hunong an iya pagtangis ha bug-os nga gab-i; nadaligdig ha iya mga bayhon in mga luha.
: Waray usa han iya kasangkayan hadto, in nahibilin hin pagliaw ha iya.
: Ginlingo hiya han iya kasangkayan, ngan yana nakig-away hira ngatanan ha iya.
3: Makalolooy nga mga oripon an mga tawo han Juda, nga ginpugos hin pagpaiwas tikang han ira urokyan.
: Nag-uokoy hira didto han iba nga mga tuna, nga waray dapit nga maaangkon nira nga ira kalugaringon
: Ginlilibotan hira hin mga kaaway, nga waray nira lulotsan hin pakapalagiw.
4: Waray na yana napakadto han Templo hin pagsingba ha mga adlaw nga iglilihi.
: Nag-aantos an mga daraga nga nagkanta didto, ngan nag-aaraba nala an kapadian.
: Mamingaw na an mga ganghaan han syudad, ngan makalilisang an gin-aantos han Sion.
5: Nakadaog an iya mga kaaway; nasasakop hiya han ira gahom.
: Ginpaantos hiya han Ginoo tungod han damo niya nga mga sala.
: Ginbihag ngan ginhalin an iya kabataan.
6: Napara na an kaanyag han Jerusalem.
: An iya mga pangulo sugad hin mga bugsok nga magluya na tungod hin gutom,
: nga haros waray na kusog ha ira pagpalagiw tikang han mga mangaranop.
7: Usa na yana nga mamingaw an ruba nga Jerusalem, nahinunumdom an Jerusalem han iya kamaanyag han naglabay nga panahon.
: Han pagpukana ha iya han iya kaaway, waray gud may binmulig ha iya.
: Nagtinawa la an simulong ha iya ngan nagbiaybiay han iya pagkapukan.
8: Waray na an iya dungog; hubo ngan tinamay na hiya.
: Naghaharoy hira ngan tinatabunan an iya bayhon tungod hin kaawod.
: Nagmahugaw an Jerusalem tungod han iya makalilisang nga sala.
9: Masayon la hikit-an an iya pagkamahugaw, kundi waray hiya manginlabot han iya kapalaran.
: Makalilisang an iya pagkapukan; waray gud makakaliaw ha iya.
: Nagdaog an iya mga kaaway, ngan nagtatawag hiya hin pakimalooy ngadto han Ginoo .
10: Gintikasan hiya han iya mga kaaway han ngatanan niya nga mga manggad.
: Iya hinkit-an an pagsulod nira han Templo,
: diin gindid-an han Ginoo hin pagkadto an mga Hentil.
11: Naghaharoy an iya mga tawo ha ira pamiling hin sadang makaon.
: Ginbabalyo nira hin pagkaon an ira mga manggad basi la hira mabuhi.
: O Ginoo , siplati ako, nagtatawag an syudad, kitaa an akon kasakitan.
12: Siplat kamo ha akon! nasangpit hiya ngadto han ngatanan nga nalabay.
: May-ada ba ha iyo nag-antos sugad han akon gin-antos,
: tungod han sirot nga ginhatag ha akon han Ginoo ha panahon han iya kasina?
13: Nagpadara hiya hin kalayo tikang ha kahitas-an, usa nga kalayo nga nagsusunog han akon kaluluthan.
: Nagbutang hiya hin usa nga bitik para ha akon ngan natumba ako ha tuna.
: Katapos ginpasibay-an ako niya, ngan ginbayaan ako dida hin waray hunong nga kasakitan.
14: Gintigamnan niya an ngatanan ko nga mga sala, ngan ginbutok ini ngatanan.
: Ibinitay ini ha akon liog, ngan nakapaluya ha akon tungod han makabug-at hini.
: Igintubyan ako han Ginoo ngadto han akon mga kaaway, ngan waray ko gud nahimo hin pagkontra ha ira.
15: Gintaw-an la han Ginoo an akon mag-isog nga mga sondalo.
: Ginpasulong niya in kasondalohan hin pagpukan han akon batan-on nga kalalaken-an.
: Gindugmok niya an akon mga tawo sugad hin mga ubas didto hin piriihan.
16: Sanglit rutay na hin pagtangis an akon mga mata.
: Waray makakaliaw ha akon; waray makakapadasig ha akon.
: Gindaog ako han kaaway; waray na gud nahibilin nga butang han akon mga tawo.
17: Idinuduhol ko an akon mga kamot, kundi waray gud nabulig ha akon.
: Nagtawag an Ginoo hin mga kaaway kontra ha akon ngan ginpalibotan ako;
: Gin-iisip ako nira sugad hin mahugaw nga butang.
18: Kundi matadong an Ginoo , kay waray ako magsugot ha iya.
: Pamati kamo ha akon, mga tawo ha ngatanan nga dapit; tan-awa ako ha akon kasakitan.
: Ginbihag an akon kaolitawhan ngan kadaragan-an.
19: Nagtawag ako hin maugop ha akon, kundi dinmiri hira hin pagbulig ha akon.
: An kapadian ngan an mga pangulo nagkamatay didto han kakalsadahan han syudad,
: hin pamiling hin pagkaon basi mabuhi hira.
20: Tan-awa, O Ginoo , an akon pagharoy, an kagul-anan han akon kalag!
: Mabidoon gud an akon kasingkasing tungod han akon mga sala.
: Damo an ginpatay didto han kakalsadahan, ngan ha sakob han mga balay.
21: Pamatii an akon mga pagnguyngoy; waray gud may nagliliaw ha akon.
: Nalilipay an akon mga kaaway nga gindad-an mo ako hin karat-an.
: Paabota na an adlaw nga imo iginsaad; paantosa an akon mga kaaway sugad han akon pag-antos.
22: Pagsiroti hira tungod han ngatanan nira nga pagkamaraot.
: Kastigoha hira sugad han pagkastigo mo ha akon tungod han akon mga sala.
: Naghaharoy ako ha kagul-anan, ngan masakit an akon kasingkasing.