12: Tinuod, amo kamo an tingog han mga tawo.
: Kon mamatay kamo, maupod an kinaadman ha iyo.
3: Kundi may-ada ko man buot nga sugad nga may-ada niyo;
: diri gud ako ubos ha iyo; maaram an tagsatagsa han ngatanan nga iyo ginsiring.
4: Gintataw-an na ako yana bisan han akon kasangkayan,
: nagtitinawa hira bisan kon matadong ako ngan waray ako sala;
: kundi may-ada hadto panahon nga ginbaton han Dyos an akon mga pag-ampo.
5: Waray kamo mga kasamokan kundi gin-iintrimisan ako niyo;
: ginsusuntok niyo in tawo nga tikaturumba na.
6: Kundi nag-uokoy ha kalinaw in mga kawatan ngan mga tawo nga diri nakilala hin Dyos,
: bisan kon an ira la diyos amo an kalugaringon nira nga kusog.
7: Damo an igtututdo ha iyo han katamsihan ngan kamanampan;
8: pakianhi an mga binuhat ha tuna ug ha dagat mahitungod han ira kinaadman.
9: Maaram ini ngatanan nga ginhimo hira han kamot han Ginoo .
10: An Dyos amo an nagdudumara han kinabuhi han iya mga binuhat;
: aada ha iya gahom an kinabuhi han tagsa nga tawo.
11: Kundi sugad nga naruruyag an iyo dila hin pagtilaw hin pagkaon,
: naruruyag man an iyo mga durunggan hin pamati hin mga pulong.
1213: May kinaadman an mga kalagsan,
: kundi may kinaadman ngan gahom an Dyos.
: May pagsabot an mga kalagsan,
: kundi may pagsabot ngan gahom hin pagbuhat an Dyos.
14: Kon nagbubungkag an Dyos, hin-o man in makakaayad?
: ngan hin-o an makakapagawas han tawo nga ginpripriso han Dyos?
15: Naabot an huraw kon ginbubut-an han Dyos nga diri umuran;
: naabot an mga baha kon binubuhian niya an tubig.
16: Makusog an Dyos ngan kanunay hiya madaogon,
: aada ha iya gahom an ginlilimbongan ngan an mga maglimbong.
17: Binabawi niya an kinaadman hin mga punoan,
: ngan itinutugot niya nga masugad hin mga lurong an mga pangulo.
18: Pinapalusad niya ha trono in kahadian ngan iya ini ginpripriso;
19: ginpapaubos niya in kapadian ngan mga tawo nga gamhanan.
20: Pinapahilom niya in mga kasasarigan nga tawo,
: ngan kinukuha niya an kinaadman han mga kalagsan.
21: Pinapakaalohan niya adton aada han kagamhanan,
: ngan hinuhukasan niya hin kusog in mga punoan.
22: Pinapawaan niya an mga dapit nga masirom sugad han kamatayon.
23: Ginhihimo niya nga makusog ug gamhanan in mga nasod,
: kundi katapos, iya gindadaog ngan ginpupukan liwat ini.
24: Hinihimo niya nga mga lurong an ira mga pangulo,
: ngan pinapagsudoysudoy hira nga nagugupong ngan nawawara;
25: nangangapkap hira ha kasisidman ngan nagruruogduog hira sugad hin mga hubog.