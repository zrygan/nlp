1: Pasalamatan ko pirme an Ginoo ,
: pagdayaw ha iya di' maundang ako.
2: Tungod han iya buhat ak' dadayawon,
: an ginsakit mamati, magmalipayon!
3: An pagkaharangdon han aton Ginoo ,
: upod ha akon isangyaw na gud niyo;
: pagdayaw ha iya mag-urusa kita,
: aton pagbayawon adton ngaran niya.
4: Nag-ampo ak' ngan ginbaton han Ginoo ,
: gintalwas niya han tanan kahadlok ko.
5: Tan-aw ha iya ngan magmalipayon man;
: di' na mahiawod, di' na maalohan.
6: Nasangpit an kabos ngan nabaton hiya,
: natalwas han tanan kakurian nira.
7: Anghel han Ginoo bantay, panalipod,
: an ha Ginoo nahadlok ngan natahod.
8: Ha imo ngahaw, Ginoo , usisaha,
: makikita mo nga maupay gud hiya;
: palaran an tawo, waray kabaraka,
: kon iya katalwasan tikang ha iya.
9: Sanglit kamo nga mga katawhan niya iyo pasidunggan gud an Ginoo ta.
: An tanan nga masinugtanon ha iya
: diri gud kulangan kinahanglan nira.
10: Bisan mga liyon may'da pagkagutom,
: may'da nira pagkukulang hin pagkaon;
: kundi an ha Ginoo masinugtanon
: hin kaupayan diri gud kukulangon.
11: Kadi ngan pamatii na ako niyo,
: kamo nga batan-on nga kasangkayan ko;
: Ngan susumatan, tututdoan ko kamo
: han paagi hin pagtahod han Ginoo .
12: Han kinabuhi magpahimulos ka ba?
: Mabuhi hin dugay ngan malipayon pa?
13: Ayaw gud pagyinakan hin maraot na,
: ayaw na pagsinumat hin mga buwa.
14: Likyi'n maraot, an maupay buhata,
: ungara han kalinaw, talinguhaa.
15: Nagbabantay an Ginoo han magtadong,
: ngan ira mga pagtangis gindudungog.
16: Kontra hiya han nabuhat hin karat-an,
: ngan limoton hira han ira katawhan.
17: An Ginoo namamati han magtadong,
: kakurian nira iya kukuhaon.
18: Hiraniay gad la an aton Ginoo
: hadton mga nahuhulop na hin duro.
: Tinatalwas niya adton nagugupong,
: an nawad-an na han tanan nga paglaom.
19: Damo an gin-aantos nga kakurian
: hadton mga mag-upay gud nga katawhan;
: kundi an Ginoo may'da katalwasan,
: tinatalwas hira hini gud ngatanan.
20: Han Ginoo gudman hira babantayan,
: di' gud madudugmok ira mga tul-an.
21: An magraot patayon man han karat-an,
: an nadumot han magtadong sisirotan.
22: Kanan Ginoo nga mga surugoon
: han Ginoo manta hira tatalwason;
: diri gudman niya hira sisirotan
: an naayop ha iya nga panalipdan.