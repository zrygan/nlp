1: Ginhimo ni Bezalel an Kahon han Ginsaaran tikang hin akasya, nga 110 ka sentimetros an kahilaba, 66 ka sentimetros an kahiluag, ngan 66 ka sentimetros an kahitaas.
2: Ginhaklapan ini niya hin puraw nga bulawan ha sakob ngan ha gawas, ngan ginpalibotan niya hin ribite nga bulawan.
3: Naghimo hiya hin upat nga mga maglidong nga sulpotan nga bulawan, ngan igintaod ini dida han upat nga mga tiiltiil han kahon, nga tag duha nga mga maglidong nga sulpotan ha kada ligid.
4: Naghimo hiya hin mga parasgan nga akasya ngan ginputos ini hin bulawan,
5: ngan iginsul-ot ini dida han mga maglidong nga sulpotan ha kada ligid han Kahon.
6: Naghimo hiya hin takop nga puraw nga bulawan, nga 110 ka sentimetros an kahilaba ngan 66 ka sentimetros an kahilapad.
7: Naghimo hiya hin duha nga mga kerubin tikang hin pinilpig nga bulawan,
8: nga tag usa para han kada kataposan han takop. Ginhimo niya ini nga unay han takop.
9: Nag-aatubang ha bawbaw han takop an mga kerubin, ngan nakakapandong han takop an ira binuklad nga mga pako.
10: Ginhimo niya an lamesa nga akasya, nga 88 ka sentimetros an kahilaba, 44 ka sentimetros an kahilapad, ngan 66 ka sentimetros an kahitaas.
11: Ginputos ini niya hin puraw nga bulawan ngan ginpalibotan ini hin ribite nga bulawan.
12: Ginpalibutan ini niya hin moldora nga 25 ka milimetros an kahilapad ngan ginpalibotan hin ribite nga bulawan an moldora.
13: Ginhimoan ini niya hin upat nga maglidong nga mga sulpotan nga bulawan, ngan igintaod ini dida han upat nga mga kanto diin nakada an mga tiiltiil.
14: Igintaod ha hirani han moldora an mga sulpotan nga para han mga parasgan han lamesa.
15: Ginhimo niya an mga parasgan nga akasya ngan ginputos ini hin bulawan.
16: Ginhimo niya hin puraw nga bulawan an mga garamiton para han lamesa: an mga plato, an mga tasa, an mga tibod, ngan an mga makaong nga ginagamit para han mga halad nga irimnon.
17: Ginhimo niya an kandilero hin puraw nga bulawan. Ginhimo niya an tungtongan ngan an lawas hini hin pinilpig nga bulawan; ginhimo nga unay han lawas han kandilero an mga bukad nga adorno, lakip an mga biyuos ngan mga petalo.
18: Naulbo in unom nga mga sanga tikang han mga kagiliran hini nga tagtulo paluyo.
19: An kada usa han unom nga mga sanga may-ada adorno nga tagtulo nga mga bukad hin almendras, upod in mga biyuos ngan mga petalo.
20: May-ada upat nga adorno nga mga bukad an lawas han kandilero nga sugad hin mga bukad hin almendras, upod an mga biyuos ngan mga petalo.
21: May tag usa nga biyuos ha ubos han kada usa han tulo ka padis nga mga sanga.
22: Usa la ka bug-os hin pinilpig nga puraw nga bulawan an mga biyuos, an mga sanga, ngan an kandilero.
23: Naghimo hiya hin pito nga mga lampara para han kandilero, ngan naghimo hiya hin puraw nga bulawan nga mga kimpit ngan mga saladang han suga.
24: Ginamit niya in 35 ka kilo nga puraw nga bulawan hin paghimo han kandilero ngan han ngatanan nga kasangkapan hini.
25: Ginhimo niya in usa nga altar nga akasya nga surunogan hin insyenso. Kwadrado ini nga 45 ka sentimetros an kahilaba ngan an kahilapad, ngan 90 ka sentimetros an kahitaas hini. Ginhimo nga unay han altar an mga sungaysungay hini dida han upat nga mga kanto.
26: Ginputos niya hin puraw nga bulawan an bawbaw han altar, an upat nga mga ligid, ngan an mga sungaysungay hini, ngan ginpalibutan ini hin ribite nga bulawan.
27: Ginhimoan ini niya hin duha nga mga maglidong nga sulpotan nga bulawan nga susuhotan han mga parasgan kon pagpasgon han altar ngan igintaod ini ha ubos han sidsid han duha nga kagiliran.
28: Ginhimo niya an mga parasgan nga akasya ngan ginputos ini hin bulawan.
29: Ginhimo liwat niya an baraan nga lana nga igdirihog ngan an puraw nga mahamot nga insyenso, nga ginsakot sugad han ginbubuhat han mga parahimo hin pahamot.