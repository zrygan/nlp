1: Anak ko, pamatii hin maupay an akon kinaadman ngan hibaro.
2: Niyan mahibabaro ka hin panggawi hin maupay, ngan hisasabotan dida han imo mga pulong nga may-ada ka hibaro.
3: Bangin sugad han dugos hin kamatam-is an mga im-im han asawa hin iba nga lalake ngan sugad han lana hin olibo hin kamanamit an iya mga harok,
4: kundi katapos hini ngatanan, waray ibibilin ha imo kundi an kapaitan ngan kasakitan.
5: Iglulusad ka niya ngadto han kalibutan han mga patay; an dalan nga iya paglalaktan amo an dalan ngadto ha kamatayon.
6: Diri hiya magsusulsog han dalan han kinabuhi; kundi nahisasalaag hiya, ngan diri ngani hiya masabat.
7: Yana pamatii ako, mga anak ko; ngan ayaw gud hingalimti an akon igsisiring.
8: Pahirayo hin sugad nga babaye! Ayaw paghirani bisan han iya porta!
9: Kon buhaton ini niyo, aagawon han iba an pagtahod nga iyo hadto anay, ngan magkakamatay kamo nga mga batan-on pa ha mga kamot hin waray pagkalooy nga mga tawo.
10: Tinuod, kukuhaon hin mga diri niyo kinikilala an ngatanan niyo nga manggad, ngan tatag-iyahon hin iba nga mga tawo an iyo ginkabudlayan.
11: Maghaharoy kamo kon aada na kamo ha tangpi han kamatayon, ngan waray na niyo kusog ngan magluya na kamo hin duro,
12: ngan masiring kamo, Kay ano nga waray pa man ako magmaan? Kay ano nga waray man ako tumugot nga sawayon ako?
13: Waray gud ako mamati han akon mga magturutdo. Waray ako bumale ha ira.
14: Ngan ha gilayon hinbaroan ko dayon nga ginpakaalohan ako ha atubangan han kadam-an.
15: Ayaw paglingo han imo kalugaringon nga asawa, ngan ihatag ha iya la an imo paghigugma.
16: Diri makakahatag ha imo hin kaupayan adton imo mga anak ha gawas.
17: Kinahanglan tumubo an imo mga anak basi makabulig ha imo, ngan diri an mga diri nimo kinikilala.
18: Sanglit pagmalipayon upod an imo asawa ngan bilnga an imo kalipay dida han babaye nga imo pinangasawa
19: nga sugad hin bugsok kamahusay ngan kamatahom. Makalipay unta ha imo an iya kaanyag, ngan itugot nga lub-on ka niya han iya gugma.
20: Anak ko, kay ano nga ihahatag mo ha iba nga babaye an imo paghigugma? Kay ano nga palalabihon mo an kaanyag han asawa hin iba nga lalake?
21: Nakita an Ginoo han ngatanan nga imo ginbubuhat. Nakita hiya bisan pumakain ka.
22: Usa nga bitik an mga sala hin usa nga maraogdaog nga tawo. Nadadakop hiya dida han pukot han iya kalugaringon nga sala.
23: Namamatay hiya kay kulang hiya hin pagpugong han iya kalugaringon. Magdadara ha iya ngadto han iya lubnganan an dako niya nga pagkalurong.