1: Niyan ginhimo han Ginoo in mga tawo tikang han tapotapo.
: Ngan ginpabalik liwat hin katapotapo an kada usa ha ira.
2: Gin-igoan la niya hira hin panahon hin pag-ukoy,
: kundi gintagan niya hira hin gahom pagdumara han ngatanan ha tuna.
3: Ginhimo niya hira nga maladawon sugad ha iya
: ngan gintagan niya hira han iya kalugaringon nga kusog.
4: Ginbuot niya nga an ngatanan nga iba nga mga binuhat mahadlok ha ira;
: gintagan niya hira hin gahom hin pagdumara,
: han ngatanan nga mga mananap ug katamsihan.
6: Gintagan niya hira hin mga dila, mga mata,
: mga durunggan, mga hunahuna ngan mga konsyensya.
7: Ginpuno niya hira hin hibaro ngan pagsabot
: ngan ginpakita ha ira an kalainan han maupay ngan maraot.
8: Gintagan niya hira han iya kalugaringon nga pagsabot
: ha pagpakita ha ira han pakaharangdon han iya mga binuhat.
10: Pagdadayawon nira an iya baraan nga ngaran
: ngan igpapasangyaw an kagamhanan han ngatanan nga iya mga buhat.
11: Iginhatag niya ha ira an hibaro
: ngan gintagan hira hin Balaod nga burabod hin kinabuhi.
12: Naghimo hiya ha ira hin dayon nga ginsaaran
: ngan iginpadayag ha ira an iya mga sugo.
13: Hinkit-an nira an kamaanyag han iya pagkaharangdon,
: ngan hinbatian nira an himaya han iya tingog.
14: Ginpahimatngon niya hira supak han diri pagkamatadong
: ngan gintutdoan an kada tawo kon uunanhon niya pagdumara han iba.
15: Dayuday nakita an Ginoo han ginbubuhat han mga tawo; waray paagi nga makakatago ka ha iya.
17: Gintagan niya an tagsa nga nasod han iya kalugaringon nga punoan, kundi an Israel amo an kalugaringon nga malon han Ginoo .
19: Dayuday ginbabantayan han Ginoo an ginbubuhat han mga tawo; para ha iya sugad han kapawa han adlaw an ngatanan nga ira ginbubuhat.
20: Waray mga sala nira nga natatago ha iya; hinkikit-an niya an ngatanan nga ira mga sala.
22: Kon nahatag kita ngadto han mga kablas, gin-iisip ini han Ginoo nga birilhon sugad ka mahal hin mapulsanon nga singsing. Minahal niya an kamaloloy-on han tawo sugad han kinabuhi ngahaw.
23: Maabot an adlaw nga paghuhukman niya an mga magraot ngan kakastigohon hira. Kakarawton nira an angay para ha ira.
24: Kundi tutugotan han Ginoo adton mga nagbabasol nga makabalik ngada ha iya. Dayuday gintatagan niya hin kadasig adton mga nawawad-an hin paglaom.
25: Dangop han Ginoo ngan bayai an imo sala. Pag-ampo hin kinasingkasing nga buligan ka niya basi makag-ukoy ka hin mauruupay nga kinabuhi.
26: Balik na ngadto han Gihahataasi ngan bayai an imo sala. Pagdumti an ngatanan nga iya dinidirian.
27: Makakahimo hin pagpasalamat han Ginoo adton mga buhi pa, kundi nakakagkanta ba hin pagdayaw han Gihahataasi an aadto na ha tuna han mga patay?
28: An tawo la nga buhi ngan maupay an panlawas an makakagkanta hin mga pagdayaw han Ginoo , kundi diri na makakagpasalamat ha iya an mga minatay nga waray na dinhe ha aton.
29: Hin pagkadako han maloloy-on nga pagpasaylo han Ginoo hadton mga nabalik ha iya!
30: Kundi diri ini amo an kinaiya han mga tawo; waray usa ha aton nga waray kamatayon.
31: Waray mapurupawa pa kay han adlaw kundi nagsisirom an kapawa han adlaw kon may-ada bakunawa. Hin pagkamasayon han hunahuna han tawo katahoban han maraot!
32: Makakahimo an Ginoo hin pagtan-aw han ngatanan nga mga bitoon ha langit. Kundi an mga tawo, ano man? Tapotapo ngan mga agbon la hira.