12: Pamati han akon igyayakan;
: amo la ito nga butang nga makakaliaw ha akon an akon pinangangaro ha iyo.
3: Tagi ako hin higayon hin paghimangraw ngan niyan,
: kon tapos na ako, pagbiaybiaya ako niyo kon karuyag niyo.
4: Diri ako nakikiglantugi hin mga tawo nga may-ada kamatayon;
: may-ada ko maupay nga rason hin diri na pakaantos.
5: Tan-awa daw ako niyo. Diri ba ito igo nga makatutok kamo ha akon upod in paghipausa ug paghilom?
6: Kon ginhuhunahuna ko an nahinabo ha akon,
: kinakalosan ako, ngan kinukulba ngan nangungurog ako.
7: Kay ano nga tinutugotan man han Dyos nga mabuhi an magraot nga mga tawo
: ngan malagas ngan magmainuswagon hira?
8: May nira mga anak ngan mga apo,
: ngan nakakakita pa hira han pagtubo han ira mga anak ug mga apo.
9: Diri an Dyos nagdadara hin karat-an ngadto han ira mga balay;
: diri gud hira mag-uokoy ha kahadlok.
10: Tinuod, nagdadamo an ngatanan nira nga kabakahan ngan nag-aanak hin waray naninimangno.
11: Nagdadadlagan ngan nag-uurugyag an ira mga anak sugad hin mga nati nga karnero
12: ngan nagsasarayaw dinuyogan han tokar hin mga arpa ngan mga plawta.
13: Malinawon an bug-os nira nga kinabuhi,
: ngan namamatay hira nga murayaw ngan waray pag-antos.
14: Masiring ha Dyos an mga magraot nga tawo nga pabay-an la hira;
: diri nira karuyag nga mahibaro hira han kaburot-on han Dyos para han ira mga kinabuhi.
15: Naghuhunahuna hira nga waray nira kinahanglan hin pag-alagad han Dyos,
: ngan waray makukuha nga kaupayan an pag-ampo ha iya.
16: Nasiring hira nga an pag-uswag nira pinaagi la han ira kalugaringon nga kusog,
: kundi diri ako makakauyon han ira panhunahuna.
17: Naparong na ba an kapawa hin maraot nga tawo?
: Nahingadto na ba hin karat-an in usa ha ira?
: Ginkastigo na ba han Dyos an mga magraot, ha iya kasina,
18: ngan ginpalid na ba hira han hangin sugad hin uhot
: o sugad hin tapotapo nga pinapalid hin alipuros?
19: Nasiring kamo nga kinakastigo han Dyos in usa nga anak tungod han mga sala han iya amay.
: Diri! Ipakastigo han Dyos an mga nakakasala ngahaw;
: ipakita ini niya nga iya ini ginbubuhat tungod han ira mga sala.
20: Paantosa han ira kalugaringon nga kastigo an mga makasasala;
: paabata hira han kapungot han Dyos nga Labi Kamakagarahum.
21: Kon tapos na an kinabuhi hin usa ka tawo,
: nababaraka ba hiya kon ano an dadangatan han iya mga anak?
22: Makakagtutdo ba han Dyos in usa ka tawo,
: han Dyos nga naghuhukom bisan hadton aadto ha kahitas-an?
2324: May mga tawo nga nagpapabilin ha maupay nga panlawas ngada han ira kamatay;
: napatay hira nga malipayon ngan himyang,
: ngan libsog an ira mga lawas.
25: Waray gud kalipay an iba;
: nabubuhi ngan napatay hira nga mabidoon an ira mga kasingkasing.
26: Kundi an ngatanan waray hini pinili, napatay ngan iginlulubong;
: napuputos hin mga ulod hira ngatanan.
27: Maaram ako han madumtanon niyo nga mga panhunahuna.
28: Napakiana kamo, Hain na man yana an balay han dako nga pagkatawo,
: an tawo nga nagbuhat hin maraot?
29: Waray pa ba kamo pakighimangraw hin mga tawo nga naglalakaton?
: Diri ba kamo maaram han mga sumat nga ira dara ha ira pagbalik?
30: Dida han adlaw nga nasisina ngan nagkakastigo an Dyos,
: an maraot nga tawo amo lugod an nahigagawas.
31: Waray nagsusumbong hin maraot nga tawo,
: o nabulos ha iya han ngatanan nga iya nabuhat.
32: Kon gindadara na hiya ngadto han lubnganan,
: ngadto han iya lubnganan nga binantayan hin maupay,
33: nabunyog hin paglubong in yinukot nga mga tawo,
: ngan bisan an tuna naghihirot nga diri makabug-at han iya lawas.
34: Ngan kamo! Nagtitinguha kamo hin pagliaw ha akon pinaagi hin kalurongan!
: Buwa an ngatanan nga iyo hinahatag nga baton!