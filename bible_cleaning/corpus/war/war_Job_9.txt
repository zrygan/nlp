12: Tinuod, hinbatian ko na ito ngatanan hadto pa.
: Kundi uunanhon hin pakadaog hin usa ka tawo han iya sumbong kontra han Dyos?
3: Uunanhon hin usa ka tawo hin pakiglantugi ha iya?
: Han yinukot nga iya pakiana waray gud tawo nga makakabaton ha iya.
4: Makinaadmananon ngan gamhanan gud an Dyos;
: waray tawo nga makakaato ha iya.
5: Binabalhin niya an kabukiran hin diri hiya nagpapahibaro,
: ngan tungod han iya kasina binubungkag ini niya.
6: Nagpapadara hin mga linog an Dyos ngan binabay-og an tuna;
: inuuy-og niya an mga harigi nga tinutungtongan han tuna.
7: Makakagpugong hiya han pagsirang han adlaw
: ngan hin pagsanag han mga bitoon ha gab-i.
8: Waray may binmulig han Dyos hin pagbitad han kalangitan,
: o hin pagtamak han taludtod han higante nga mananap ha dagat.
9: Gintaod han Dyos didto ha langit an mga bitoonan Kabo,
: an Orion, an Pleyades, ngan an mga bitoon han timogan.
10: Diri kita nakakasabot han dagko nga mga butang nga iya ginbubuhat,
: ngan waray pagkatapos an iya mga milagro.
11: Nalabay an Dyos, kundi diri ako nakita ha iya.
12: Nakuha hiya han iya kinaruruyag, ngan waray nakakapugong ha iya;
: waray nangangahas hin pagpakiana ha iya, Ano an imo ginbubuhat?
13: Dayuday an kasina han Dyos. Gindugmok niya an iya mga kaaway,
: nga binmulig kan Rahab nga higante nga mananap ha dagat hin pag-ato ha iya.
14: Sanglit ano man nga mga pulong an akon igbabaton han Dyos?
15: Bisan kon waray ako sala, an akon la mahihimo
: amo an pakimalooy han Dyos nga akon maghurukom.
16: Kundi bisan pa ngani kon tugotan ako niya hin pagyakan,
: diri ako makakatuo nga mamamati hiya ha akon.
17: Ginpapadara niya in mga bagyo hin paghampak ngan pagsamad ha akon
: hin waray gud ano man nga hinungdan.
18: Diri ngani ako niya pinagiginhawa;
: ginpuno niya hin kapaitan an akon kinabuhi.
19: Sasarihan ko ba hin paggamit hin kusog? Hin kusog kontra han Dyos?
: Isusumbong ko ba hiya ha hukmanan? Hin-o man an magpapakadto ha iya?
20: Waray ko sala ngan matinumanon ako, kundi daw salaan an akon mga pulong,
: ngan daw hinuhukman ako han ngatanan nga akon ginyayakan.
2122: Waray ako sala, kundi saho ko man.
: Ginugul-an na ako hini nga kinabuhi. Waray nagud kapulsanan;
: mawaray sala o salaan, pupuohon kita han Dyos.
23: Kon napatay hin tigda in usa ka tawo nga waray sala, nakakatawo an Dyos.
24: Iginhatag han Dyos an kalibutan ngadto han mga magraot.
: Ginbuta niya an ngatanan nga mga maghurukom.
: Ngan kon waray magbuhat hini an Dyos, hin-o pa man?
25: Madagmit an paglabay han akon mga adlaw, waray gud usa hini nga maupay.
26: Nalabay an akon kinabuhi sugad han labi kamatulin nga sakayan,
: sugad kalaksi hin agila nga nadagit hin koneho.
2728: Kon humiyom ako ngan magtinguha hin paglimot han akon mga mag-ol-ol,
: nabalik hin paghadlok ha akon an ngatanan ko nga pag-antos;
: maaram ako nga ginsasala ako han Dyos.
29: Tungod nga ginsasala man ako han Dyos, kay ano man nga mapaalantad man ako?
30: Waray sabon nga makakahugas han akon mga sala.
31: Iginhahapil ako han Dyos ngadto hin luong hin mga hugaw,
: ngan bisan an akon panapton, naaawod ha akon.
32: Kon tawo la an Dyos, makakabaton ako ha iya;
: makakakadto kami ha hukmanan hin pagtuhay han amon kalipongan.
33: Kundi waray gud makakagtuhay ha amon
: waray makakaghukom han Dyos ngan ha akon.
34: Hunong na gad hin pagkastigo ha akon, O Dyos!
: Ayaw na gad ako paghadloka!
35: Diri ako nahahadlok. Magyayakan ako,
: kay maaram ako han akon binabati ha akon kalugaringon nga kasingkasing.