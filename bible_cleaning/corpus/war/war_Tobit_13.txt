1: Pagdayawon an waray kataposan nga Dyos,
: pagdayawon hiya nga naghahadi.
2: Iya ginkakastigo kita; niyan kinakalooyan liwat kita niya.
: Ginpalusad kita niya ngadto han kalibutan han mga patay,
: niyan ginbabayaw kita niya tikang ha lubnganan.
: Waray tawo nga makakalikay han iya gahom.
3: Mga tawo han Israel, pagpasalamat kamo ha mga kanasoran,
: diin iya ginpadara kamo ngadto ha pagkabihag;
4: bisan didto iya ginpakita an iya dako nga gahom.
: Pabatia an ngatanan nga mga buhi han pagdayaw ha imo.
: An Ginoo amo an aton Dyos ngan amay ha kadayonan.
5: Bisan kon ginkastigo kamo tungod han iyo pagkamaraot,
: maloloy-on hiya ha iyo ngan ig-uuli kamo
: tikang han mga nasod diin ginpasarang kamo niya.
6: Balik kamo ngadto ha iya ha bug-os niyo nga kasingkasing ug kalag,
: pag-ukoy hin kinabuhi dida hin pag-ugop ngan pagsugot ha iya.
: Niyan mabalik hiya ngada ha iyo hin pagbulig ha iyo
: ngan diri na hiya matago.
: Hinumdomi niyo an ginbuhat han Dyos para ha iyo
: ngan pagpasalamat kamo ha bug-os niyo nga kasingkasing.
: Pagdayawa an matadong nga Ginoo;
: pagpasidunggi an waray kataposan nga Hadi.
: Bisan kon nag-uokoy ako ha pagkabihag
: didto hin usa nga langyaw nga tuna,
: magpapasalamat ako han Ginoo
: ngan maghihinabi ako han dako niya nga kusog ngadto hin usa nga nasod hin mga makasasala.
: Talikdi an iyo mga sala ngan buhata an nakakalipay han Dyos!
: Bangin pa magmalumo hiya ngan malooy hiya ha iyo!
7: Nagdadayaw ako han akon Dyos ngan nagrarayhak han iya pagkaharangdon;
: nagpapasidungog an akon kalugaringon han Hadi ha langit.
8: Igsumat han ngatanan an iya pagkaharangdon
: ngan ikanta ha ira an mga pagdayaw ha iya didto ha Jerusalem.
9: Jerusalem an Baraan nga Syudad han aton Dyos,
: pagsisirotan ka niya tungod han mga sala han imo mga tawo,
: kundi maloloy-on hiya han ngatanan nga nagbubuhat han matadong.
10: Sanglit pagpasalamat han Ginoo kay maupay hiya.
: Pagdayawon an waray kataposan nga Hadi.
: Babag-ohon hin pagtindog an imo Templo,
: ngan magmamalipayon na liwat an imo mga tawo.
: Paglipayon unta han Ginoo an ngatanan nga imo mga bihag,
: pagmangnoan unta niya an imo nag-aantos nga mga tawo
: samtang nga nagpapadayon pa an panahon.
11: Jerusalem, magmamalamrag an imo kapawa para han bug-os nga tuna,
: ngan tikang ha kahigrayoan mapakada ha imo in damo nga mga nasod.
: Makada an ira mga tawo hin pagpasidungog han Ginoo nga imo Dyos,
: magdadara hira hin mga upa para han Hadi han langit.
: Dida han imo kakalsadahan magkakanta hin malipayon nga pagdayaw in damo nga mga katulinan,
: magpapadayon ha kadayonan an imo ngaran sugad nga pinili nga syudad han Dyos.
12: Gagabaan an ngatanan nga magtarhog ha imo,
: an ngatanan nga magbungkag ha imo ngan magruba han imo mga pader,
: an ngatanan nga magrumpag han imo mga torre ngan magsunog han imo kabablayan.
: Kundi pagpapakaupayon ha kadayonan an ngatanan nga magpapasidungog ha imo.
13: Pagrayhak, Jerusalem, tungod han imo matadong nga mga tawo;
: pagtiroka hira tikang ha pagkabihag
: hin pagdayaw han Ginoo ha dayon nga mga katuigan.
14: Malipayon an ngatanan nga nahigugma ha imo ngan nalilipay hin pagkita ha imo nga mainuswagon.
: Adton mga masulob-on tungod han imo gin-antos yana,
: may adlaw nga magmamalipayon hira;
: magdadara ha ira hin dayon nga kalipay an imo pagkamalipayon.
15: Gindadayaw ko an Ginoo nga gamhanan nga Hadi
16: babag-ohon an pagtindog han Jerusalem ngan iya na ini urokyan ha kadayonan.
: Jerusalem, magmamalipay gud ako kon makakita han imo kamaanyag an akon mga tulin
: ngan magpapasalamat han Hadi han langit.
: Pagtitindogon an imo mga ganghaan hin mga sapiro ngan mga esmeralda,
: ngan an ngatanan mo nga mga pader hin mga mahal nga mga bato.
: Paghihimoon hin bulawan an imo mga torre,
: ngan hin puraw nga bulawan an imo mga balwarte.
17: Babawbawan hin mga rubi ngan mahal nga mga alahas an imo kakalsadahan.
18: Malanoy in malipayon nga mga kanta tikang han imo mga ganghaan,
: ngan tikang han imo kabablayan magoliat an mga tawo,
: Pagdayawon an Ginoo! Pagdayawon an Dyos han Israel!
: Jerusalem, bebendisyonan han Dyos an imo mga tawo,
: ngan pagdadayawon nira ha kadayonan an iya baraan nga ngaran.
: Pinaagi hini nga mga pulong gintapos ni Tobit an iya kanta hin pagdayaw.