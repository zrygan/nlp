1: Gindudumara han Ginoo an kanan hadi hunahuna, hin sugad kamasayon han iya pagmando han pag-awas hin usa nga sapa.
2: Mahihimo maghunahuna ka nga matadong an ngatanan nga imo ginbubuhat, kundi hinumdomi nga an Ginoo amo an naghuhukom han imo mga panuyo.
3: Buhata an matadong ngan maupay; labaw ini nga nakakalipay han Ginoo kay hin paghalad ha iya hin mga tutuboron nga halad.
4: Ginbubut-an an mga magraot han ira kamapinahitas-on ngan kamalabyaw, ngan sala ini.
5: Paglarang hin maupay ngan magkakamay-ada ka bahandi; kon inapiki an imo buhat maiimo la an kakablasan.
6: An karikohan nga naaangkon mo pinaagi hin limbong nawawara dayon; kundi pagdadad-on ka anay hini ngadto ha ganggang han kamatayon.
7: Paghuhukman an mga magraot pinaagi han ira kalugaringon nga kamaraogdaog; nadiri hira hin pagbuhat han matadong.
8: Baliko an dalan nga ginlalaktan han mga salaan; matadong an ginbubuhat han mga waray sala nga tawo.
9: Mauruupay pa an pag-ukoy ha atop hin balay, kay hin pakiglungon hin asawa nga mamugo ngan maaringasa.
10: An mga magraot dayuday la gutom hin karat-an; waray gud tawo nga ira nalolooyan.
11: Kon kinakastigo an tawo nga mayubiton, bisan an tapang makakakuha dida hini hin pagturon-an. Mahibabaro an makinaadmananon han igintututdo ha iya.
12: Maaram an matadong nga Dyos han mga nahinanabo didto han mga panimalay han mga magraot ngan iya pagpupukanon hira.
13: Kon diri mo pamatian an pakibulig han mga kablas, diri man pamamatian an imo tawag hin pakibulig.
14: Kon may tawo nga nasisina ha imo, makakapahugpoy ha iya in regalo nga ihinahatag hin sekreto.
15: Kon binubuhat an katadongan, an mga mag-upay malipayon, kundi an mga magraot nagkakahadlok.
16: Ginhuhulat han kamatayon an bisan hin-o nga nagpapasagad la ngan diri nagamit han iya maupay nga hunahuna.
17: An pagpatakas hin kalipayan, bino, ngan marasa nga pagkaon, diri gud makakapariko ha imo.
18: An mga magraot amo ngahaw an mahiaagom han pag-antos nga ira gintitinguha hin pagdara ngadto han mga buotan.
19: Mauruupay an pag-ukoy ha kamingawan, kay hin pagtampo hin asawa nga mamugo ngan masuson.
20: Nag-uokoy an mga makinaadmananon ha kahuraan ug karikohan, kundi ginagasto la dayon han mga lurong an kwarta nga ira hin-aagian.
21: Pagmaloloy-on ngan ayaw paglimbong ngan mabubuhi ka hin maiha; pagtatahoron ngan pagdudumaraon ka hin maupay han iba.
22: Nakakabihag in listo gud nga heneral hin syudad nga binantayan hin mag-isog nga mga sondalo, ngan nakakarumpag han mga pader nga ira sinasarigan.
23: Paghiroti an imo ginyayakan, kon buot ka mahigawas hin kasamokan.
24: Ipakita ha akon in mapahitas-on nga tawo, ngan ipakikita ko ha imo in parayawnon, malabyaw ngan diri maaram mag-alagyan nga tawo.
25: Naglulugaring la hin pagpatay ha iya ngahaw an hubya nga tawo, nga nadiri hin pagtrabaho;
26: an iya la binubuhat amo an paghunahuna han mga butang nga iya karuyag maangkon. Kundi mahinatagon an matadong nga tawo ngan huyayag an kasingkasing hin paghatag.
27: Napupungot an Ginoo kon naghahalad ha iya an magraot nga mga tawo, labi na gud kon binubuhat nira ini tikang hin magraot nga mga panuyo.
28: Diri tinutuod an buwaon nga testigo, kundi kinakarawat an pulong hin tawo nga naghuhunahuna anay hin maupay.
29: Natapod ha ira ngahaw an magtadong nga mga tawo, napakamag-isog an mga magraot nga tawo.
30: An kinaadman, an kabaltok, ngan an katarom han hunahuna waray la ini pulos kon nakontra ha imo an Ginoo .
31: Makakahimo ka hin pag-andam hin mga kabayo para ha pag-awayan, kundi an Ginoo amo an nahatag hin pagdarag-an.