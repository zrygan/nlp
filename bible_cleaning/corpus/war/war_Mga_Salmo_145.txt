1: Isangyaw ko ikaw, O Dyos, ngan hadi ko,
: magpapasalamat hin dayon ha imo.
2: Adlaw-adlaw magpapasalamat ako,
: hin waray paghunong ikaw dayawon ko.
3: Pagkadako gudman niya nga Ginoo ,
: angay hiya pagdayawon hin tutoo.
: Diri gud masantop iya pagkadako,
: labaw pa gud han ngatanan kahibaro.
4: An ngatanan gud nga imo binuhatan pagdadayawon ha tanan katuigan.
: Dagkong' mga buhat mo igsasangyaw man han sunod-sunod nga mga katulinan.
5: Imo kagamhanan ngan pagkaharangdon hadton mga tawo paghihimangrawon.
: Akon dudumdumon, pamamalandungon,
: mga binuhatan mo nga urosahon.
6: Paghihimangrawon buhat mo'ng gamhanan,
: ngan im' pagkadako ak' igsasangyaw man.
7: Igsusumat nira'n imo kaupayan,
: hiunong han im' kalooy kakantahan.
8: Ginoo mahigugmaon, maloloy-on,
: mahinay masina, may gugma nga dayon.
9: Maupay ha tanan hiya nga Ginoo ,
: ha tanan binuhat napaid hin husto.
10: Tanan nga im' mga binuhat, Ginoo ,
: mananagdayaw gud ngatanan ha imo.
: Ngan pagpapasalamatan ka na hadto,
: han ngatanan gud nga imo mga tawo.
11: An kaharangdon han imo ginhadian
: amo gud an ira paghihimangrawan.
: Ira igsusumat ngadto han ngatanan
: an imo kakusgan, imo kagamhanan.
12: Hisabtan han tanan buhat mong' gamhanan,
: ngan an kaanyag gud han im' ginhadian.
13: An im' ginhadian magpapadayon man,
: maghahadi ka hin waray kataposan.
: Iya saad, Ginoo matinumanon,
: ngan tangkod han iya mga buruhaton.
14: Iya binubuligan an nagugupong,
: an ginraogdaog iya binabangon.
15: Natan-aw nga malinaumon ha iya,
: an ngatanan butang nga mga buhi pa.
: Ngan ha ira ihinahatag man niya,
: an pagkaon kon kinahanglan gud nira.
16: Igo an ihinahatag n'ya han tanan,
: ginbubusog ira mga kinahanglan;
17: Ginoo matadong iya binuhatan,
: tanan nga buhat niya maloloy-on man.
18: Duok h'ya han tanan natawag ha iya,
: kon kinasingkasing an pagtawag nira.
19: Tumanon ungara'n nahadlok ha iya,
: pinamamatian, tinatalwas hira.
20: Nahigugma ha iya, pananalipdan,
: kundi bubungkagon yawan-on ngatanan.
21: Daygon ko'n Ginoo ngan putli n'yang ngaran,
: daygon hin dayon han binuhat ngatanan!