1: Ikanapulo ka adlaw adto han ikalima ka bulan han ikapito ka tuig han amon pagkabihag. May pira han mga pangulo han Israelita nga bungto nga inmabot hin pagpakiana ha akon hiunong han kaburot-on han Ginoo , ngan nagkalingkod hira ha akon atubangan.
2: Niyan naghimangraw ha akon an Ginoo .
3: Nagsiring hiya, Anak hin tawo, paghimangrawi ngan sidnga ini nga mga tawo nga nasiring an Ginoo nga Dyos Kinmanhi ba kamo hin pagpakiana han akon kaburot-on? Sugad nga ako amo an buhi nga Dyos, diri ako matugot nga magpakiana kamo ha akon hin bisan ano. Ako, an Ginoo nga Dyos , an nagyakan.
4: Andam ka na ba hin paghukom ha ira, anak hin tawo? Ipadayon an pagbuhat hini. Pahinumdoma hira han makapupungot nga mga butang nga ginbuhat han ira mga ginikanan.
5: Sumati hira han akon igyayakan. Han pagpilia ko han Israel, nagsumpa ako ha ira. Nagpadayag ako ha ira didto ha Ehipto ngan ginsiring ko hira: Ako amo an Ginoo nga iyo Dyos.
6: Hito nga adlaw nagsaad ako hin pagpagawas ha ira han Ehipto ngan pagdara ha ira ngadto hin usa nga tuna nga ginpili ko para ha ira, nga hura ngan matambok nga tuna, an gimamaupayi nga tuna han ngatanan.
7: Gintugon ko hira nga iglabog nira an makapupungot nga mga diyosdiyos nga ira hinigugma ngan diri hira maghugaw han ira kalugaringon pinaagi han diri tinuod nga kadiyosan han Ehipto, kay ako amo an Ginoo nga ira Dyos.
8: Kundi linmaris hira ha akon ngan dinmiri hira hin pamati. Waray nira ilabog an ira makapupungot nga mga diyosdiyos o isalikway an Ehiptohanon nga kadiyosan. Andam na ako hin pagpaabat ha ira han bug-os nga kusog han akon kapungot didto ha Ehipto.
9: Kundi waray ko ini pagbuhata, tungod nga makakahatag ini hin maraot nga dungog han akon ngaran, kay ha atubangan han mga tawo nga ira iginkakatarampo iginpahibaro ko na ha Israel nga akon hira pagdadad-on hin paggawas han Ehipto.
10: Sanglit gindara ko hira hin paggawas ha Ehipto ngadto han kamingawan.
11: Iginhatag ko ha ira an akon mga sugo ngan gintutdoan ko hira han akon mga balaod nga nahatag hin kinabuhi han bisan kanay nga nagsusugot hini.
12: Ginhimo ko nga tigaman han ginsaaran namon an pagtuman han Adlaw nga Iparahuway hin pagpahinumdom ha ira nga ako nga Ginoo amo an nagbaraan ha ira.
13: Kundi linmaris hira ha akon bisan didto han kamingawan. Ginsupak nira an akon mga balaod ngan ginsalikway nira an akon mga sugo nga nahatag hin kinabuhi kan bisan kanay nga nagsusugot hini. Ginpasipad-an gud nira an Adlaw nga Iparahuway. Andam na unta ako hin pagpaabat ha ira han bug-os nga kusog han akon kapungot ngan hin pagpuo ha ira didto han kamingawan.
14: Kundi waray ko ini pagbuhata, tungod nga makakahatag ini hin maraot nga dungog han akon ngaran dida han mga nasod nga nakakita han akon pagdara han Israel hin paggawas ha Ehipto.
15: Sanglit nagsumpa ako didto ha kamingawan nga diri ko hira pagdadad-on ngadto han tuna nga iginhatag ko ha ira, nga hura ngan matambok nga tuna, an gimamaupayi nga tuna han ngatanan.
16: Iginsumpa ko ini kay ginsalikway nira an akon mga sugo, ginsupak an akon mga balaod, ngan ginpasipad-an an Adlaw nga Iparahuwayginpalabi nira hin pagsingba an ira mga diyosdiyos.
17: Kundi nalooy ako ha ira. Naglarang ako hin diri pagpatay ha ira didto han kamingawan.
18: Ginpahimatngonan ko lugod an ira mga batan-on: Ayaw niyo pagtumana an mga balaod nga ginhimo han iyo mga kaapoy-apoyan; ayaw niyo pagsunda an ira mga pamatasan, o paghugawi an iyo kalugaringon pinaagi han ira mga diyosdiyos.
19: Ako amo an Ginoo nga iyo Dyos. Sugta niyo an akon mga balaod ngan an akon mga sugo.
20: Paglihii an Adlaw nga Iparahuway, basi mahimo ini nga tigaman han ginsaaran nga aton ginhimo, ngan magpahinumdom ha iyo nga ako amo an Ginoo nga iyo Dyos.
21: Kundi sinmupil liwat ha akon ito nga katulinan. Ginsupak nira an akon mga balaod ngan waray pagtumana an akon mga sugo nga nahatag hin kinabuhi kan bisan kanay nga nagsusugot hini. Ginpasipad-an nira an Adlaw nga Iparahuway. Andam na unta ako hin pagpaabat ha ira han bug-os nga kusog han akon kapungot didto ha kamingawan ngan hin pagpuo ha ira.
22: Kundi waray ko ini pagbuhata, tungod nga makakahatag ini hin maraot nga dungog han akon ngaran dida han mga nasod nga nakakita han pagpagawas ko han Israel tikang ha Ehipto.
23: Sanglit nagsumpa ako hin lain nga sumpa didto ha kamingawan. Nagsumpa ako nga igpapasarang ko hira ha bug-os nga kalibutan.
24: Ginbuhat ko ini kay ginsalikway nira an akon mga sugo, ginsupak an akon mga balaod, ginpasipad-an an Adlaw nga Iparahuway, ngan ginsingba nira an amo ngahaw nga mga diyosdiyos nga gin-alagad han ira kaapoy-apoyan.
25: Niyan tinagan ko hira hin mga balaod nga diri mag-upay, ngan mga sugo nga diri nahatag hin kinabuhi.
26: Tinugotan ko nga mahugawan hira han kalugaringon nira nga mga halad, ngan tinugotan ko hira hin paghalad nga mga halad nga tinubod han ira suhag nga kalalaken-an. Pagkastigo ini ha ira ngan pagpakita ha ira nga ako amo an Ginoo .
27: Sanglit yana, anak hin tawo, sumati an mga Israelita han igyayakan ha ira nakon, an Ginoo nga Dyos . Lain ini nga paagi hin pagtamay ha akon han ira mga ginikanan pinaagi han ira pagkadiri matinumanon.
28: Gindara ko hira ngadto han tuna nga akon iginsaad hin paghatag ha ira. Han pakakita nira han higtaas nga mga pungtod ngan magrampag nga mga kahoy, naghalad hira hin mga halad nga tinubod didto hini ngatanan. Gin-aghat ako nira hin kasina pinaagi han mga halad nga ira gintubod ngan pinaagi han bino nga ira gindara nga mga halad.
29: Ginpakianhan ko hira: Ano ini nga higtaas nga mga dapit nga iyo kinakadtoan? Sanglit tikang hadto gintawag ini nga Higtaas nga mga Dapit.
30: Yana sumati an mga Israelita han akon igyayakan: kay ano nga ginbubuhat gud niyo an amo ngahaw nga mga sala nga ginbuhat han iyo mga ginikanan ngan gin-aalagad niyo an ira mga diyosdiyos?
31: Bisan yana naghahalad kamo han amo ngahaw nga mga halad, ngan naghuhugaw kamo ha iyo ngahaw pinaagi han amo manta nga mga diyosdiyos pinaagi hin paghalad niyo ha kalayo han iyo mga anak para ha ira. Unina napakanhi la gihapon kamo nga mga Israelita hin pagpakiana kon ano an akon kaburot-on! Sugad nga ako an Ginoo nga Dyos amo an buhi nga Dyos, diri ako matugot nga pumakiana kamo ha akon hin bisan ano.
32: Naglarang na kamo nga karuyag niyo masugad han iba nga mga nasod, sugad han mga tawo nga nag-uokoy didto han iba nga kanasoran ngan nagsisingba hin mga kahoy ngan mga bato. Kundi diri gud ini mahihimo.
33: Sugad nga ako an Ginoo nga Dyos amo an buhi nga Dyos, nagpapahimatngon ako ha iyo nga ha akon kapungot paghahadian ko kamo hin masigpit pinaagi han bug-os ko nga gahom.
34: Ipakikita ko ha iyo an akon gahom ngan an akon kasina kon pagtirokon ngan pabalikon ko na kamo tikang han ngatanan nga mga nasod diin iginpasarang ko kamo.
35: Pagdadad-on ko kamo ngadto han Kamingawan han mga Nasod ngan didto paghuhukman ko kamo ha iyo atubangan.
36: Paghuhukman ko na kamo sugad han paghukmi ko han iyo mga ginikanan didto han Kamingawan han Sinai, nasiring an Ginoo nga Dyos .
37: Paggagamhan ko kamo hin masigpit ngan ipapatuman ko ha iyo an akon ginsaaran.
38: Kukuhaon ko tikang dida ha iyo adton mga magsupilon ngan mga makasasala. Pagagawson ko hira han mga tuna nga ira inuokyan yana, kundi diri ko hira pababalikon ngadto han tuna han Israel. Niyan makilala kamo nga ako amo an Ginoo .
39: Nasiring an Ginoo nga Dyos , Yana pagpabuot kamo ha iyo ngahaw, kamo nga mga Israelita! Pagpadayon kamo hin pag-alagad han iyo mga diyosdiyos! Kundi nagpapahimatngon ako ha iyo nga katapos hini, magsusugot na kamo ha akon, ngan maundang hin pagpakaalo han akon baraan nga ngaran pinaagi hin paghalad ngadto han iyo mga diyosdiyos.
40: Didto han tuna han akon baraan nga bukid, nga hitaas nga bukid han Israel, magsisingba ha akon kamo ngatanan nga mga tawo han Israel. Malilipay ako ha iyo ngan maglalaom ako nga magdadara kamo ha akon han iyo mga halad nga tinubod, han iyo gimamag-upayi nga mga halad, ngan han iyo baraan nga mga regalo.
41: Katapos ko pagpagawas ha iyo tikang han mga nasod nga ginpasarangan ko ha iyo, ngan kahuman ko pagtiroka ha iyo, kakarawaton ko an mga halad nga iyo tutuboron, ngan hikikit-an han mga nasod nga baraan ako.
42: Kon ibalik ko na kamo ngadto ha Israel nga tuna nga iginsaad ko hin paghatag ngadto han iyo kaapoy-apoyan, niyan makilala na kamo nga ako amo an Ginoo .
43: Niyan hinunumdoman niyo an ngatanan nga makaarawod nga mga butang nga ginbuhat niyo ngan an paghugaw niyo han iyo kalugaringon. Mapupungot kamo han iyo kalugaringon tungod han ngatanan nga magraot nga mga butang nga iyo ginbuhat.
44: Kon gumios na ako hin pagpanalipod han akon dungog, makilala kamo nga mga Israelita nga ako amo an Ginoo , kon buhaton ko an angay ha iyo tungod han akon ngaran ug diri tungod han iyo magraot nga mga binuhatan. An Ginoo nga Dyos an nagyakan.
45: Naghimangraw ha akon an Ginoo .
46: Nagsiring hiya, Anak hin tawo, tan-aw tipatimogan. Paghimangraw kontra han timogan ngan pagtagna kontra han kagurangan han timogan.
47: Sidnga an timogan nga kagurangan nga mamati han igyayakan han Ginoo nga Dyos Tan-awa! Naghaharing ako, ngan uugtangon hini an tagsa mo nga kahoy, bisan hilaw o uga. Waray gud makakaparong hini. Magsasarang ini tikang ha timogan ngadto ha amihanan, ngan maabat an ngatanan han kapaso han kalayo.
48: Hikikit-an nira ngatanan nga ako nga Ginoo amo an nagsurit hini ngan waray makakaparong hini.
49: Kundi rinmiwa ako, Ginoo nga Dyos , ayaw ako papagbuhata hini! An ngatanan waray na hunong hin pagnginurutob nga ako nagyayakan pinaagi hin mga tirigohon.