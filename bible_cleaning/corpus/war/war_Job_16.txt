12: Hinbatian ko na hadto pa in sugad nga mga pulong;
: kasakitan la an pagliaw nga iyo ihinahatag ha akon.
3: Waray ba kataposan an iyo pagyinakan?
: Dayuday ba kamo an mahatag han kataposan nga pulong?
4: Kon kamo an ako ngan ako an kamo,
: makakayakan man ako han ngatanan nga iyo ginyiyinakan.
: Makakahimo ako hin pagpilingpiling ha iyo
: ngan paglumsan ko kamo pinaagi han baha hin mga pulong.
5: Makakagpadasig ako ha iyo pinaagi hin sagdon
: ngan magyiyinakan ako hin pagliaw ha iyo.
6: Kundi diri man nakakabulig an bisan ano nga akon igyinakan,
: ngan an paghilom diri man nakakaiban han akon pag-antos.
7: Ginpagul-an mo ako, O Dyos;
: itinugot mo nga patayon an akon panimalay.
8: Gindakop mo ako; kaaway ko ikaw.
: Panit ngan mga tul-an na la ako,
: ngan gin-isip ini han mga tawo nga tinuod nga ako salaan.
9: Tungod han iya kasina ginpipikaspikas ako han Dyos,
: ginpapamudlatan ako niya tungod hin kapungot.
10: Ginyuyubitan ako han mga tawo;
: gin-aalirongan ngan gintatampalo ako nira.
11: Igintubyan ako han Dyos ngadto hin magraot nga mga tawo.
12: Nag-ukoy ako ha kalinaw,
: kundi ginpitlok ako han Dyos,
: iginrambo ngan gindugmok ako.
: Ginhimo ako han Dyos nga punta blanko han iya mga pagpunting,
13: ngan pinapana ako niya paluyoluyo
: mga pana nga natahos ngan nasamad ha akon;
: ngan waray gud hiya magpakita hin kalooy.
14: Nakadamo ako niya pagsamara;
: sinusulong ako niya sugad hin sondalo nga natuyaw tungod hin kapungot.
15: Nagmasulob-on ako ngan nagbado ako hin sako,
: ngan nalingkod ako ha tuna ngan waray ko na kusog hin pag-ato.
16: Nagtinangis ako tubtob han pamula han akon bayhon,
: ngan panhupong ngan panngapay han akon mga mata,
17: kundi waray ako salin hin panlupig hin tawo,
: ngan kinasingkasing an akon pag-ampo ha Dyos.
18: O Tuna, ayaw gad pagtagoa an mga sayop nga ginbuhat ha akon!
: Ayaw gad paghiloma an akon pagtawag han katadongan!
19: May-ada usa didto ha langit
: nga matindog ngan madapig ha akon.
20: Ginyuyubit ako han akon kasangkayan;
: nadaligdig ha akon mga mata in mga luha ngadto ha Dyos.
21: Karuyag ko nga may mangamuyo ha Dyos para ha akon,
: sugad hin tawo nga nangangamuyo para han iya sangkay.
22: Nalabay na an akon mga tuig,
: ngan naglalakat ako ha dalan nga waray na pagbalik.