1: Naghimangraw ha akon an Ginoo .
2: Nagsiring hiya, Anak hin tawo, sumati an punoan han Tiro han akon, an Ginoo nga Dyos, igyayakan ha iya: Tungod han imo kamapahitas-on, nasiring ka nga usa ka nga diyos. Nasiring ka nga sugad hin dyos nalingkod ka dida hin usa nga trono, nga ginpapalibotan han kadagatan. Mahihimo nga magpakadiyos ka, kundi tawo ka la gihapon, diri ka diyos.
3: Naghuhunahuna ka nga labi ka hin kamaaram kay kan Danel, ngan waray sekreto nga makakatago ha imo.
4: Nakapariko ha imo in mga manggad nga bulawan ug salapi pinaagi han imo kinaadman ug kabatiran.
5: Listo ka han imo mga pagpatigayon ngan nagpadayon ka hin pagkabahandianon. Dinmugang an imo pagparayaw han imo mga manggad!
6: Sanglit yana, amo ini an igyayakan ko, an Ginoo nga Dyos Tungod nga naghuhunahuna ka nga sugad ka hin diyos hin kamaaram,
7: pagdadad-on ko in magpintas nga mga kaaway hin pagsulong ha imo. Aagawon nira an ngatanan mo nga magtahom nga mga butang nga imo naangkon pinaagi hin kabatiran ug kinaadman.
8: Papatayon ka nira ngan ikakadto ka hin usa nga tubigon nga lubnganan.
9: Kon kumanhi na hira hin pagpatay ha imo masiring ka ba gihapon nga usa ka nga diyos? Kon umatubang ka na han mga magparatay ha imo, magigin tawo ka la nga diri gud diyos.
10: Mamamatay ka sugad hin usa nga ayam, ha kamot hin waray diyos nga mga lumalangyaw. Ako nga Ginoo nga Dyos an nagsugo.
11: Naghimangraw na liwat ha akon an Ginoo .
12: Nagsiring hiya, Anak hin tawo, pagmabidoon tungod han kapalaran nga naghuhulat han hadi han Tiro. Sumati hiya han igyayakan ko, an Ginoo nga Dyos Hadto anay usa ka nga pananglitan hin pagkahingpit. Hin kahitaas han imo kinaadman ngan hin kagwapo nimo!
13: Nag-ukoy ka didto ha Eden nga tanaman han Dyos, ngan nagsul-ot ka hin magkadirudilain nga mga alahas: mga rubi ngan mga dyamante; topasyo, berilo, kornalino, ug haspe; mga sapiro, mga esmeralda, ngan mga granate. May mga rayandayan ka nga bulawan. Ginhimo ini para ha imo dida han adlaw han pagtuhaa ha imo.
14: Ginbutangan ko didto hin mabangis nga anghel hin pagbantay ha imo. Nag-ukoy ka didto han akon baraan nga bukid ngan naglakat ka dida hin mag-inggat nga mga mahal nga bato.
15: Hingpit an imo panggawi tikang han adlaw han pagtuhaa ha imo ngada han pagbuhat mo na hin maraot.
16: Namalanga ka hin pagpinakabuhi, ngan nagdara ini ha imo ngadto hin panlupig ngan pagpakasala. Sanglit ginpaiwas ko ikaw tikang han akon baraan nga bukid, ngan gintabog ka han anghel nga nagbantay ha imo tikang han mag-inggat nga mga mahal nga bato.
17: Pinmarayaw ka han imo pagkagwapo ngan nakapalurong ha imo an imo pagkabantogan. Tungod hini, iginlabog ko ikaw ngadto han tuna ngan ginbayaan ka sugad nga usa nga pahimatngon ngadto han iba nga kahadian.
18: Ginbuhat mo in sugad nga karat-an dida han imo pagpatigayon nga nahugawan an imo mga dapit hin pagsingba. Sanglit ginsuritan ko an syudad ngan gin-ugtang ko ini. Hinkit-an han ngatanan nga natan-aw ha imo yana nga nahimo ka na nga mga agbon.
19: Waray ka na, nawara ka ha kadayonan ngan nahadlok hin duro an ngatanan nga mga nasod nga nakakilala ha imo, nahadlok nga makaangbit hira han imo kapalaran.
20: Nagsiring ha akon an Ginoo ,
21: Anak hin tawo, isumbong an syudad han Sidon.
22: Sumati an mga tawo didto han igyayakan ko, an Ginoo nga Dyos , mahitungod ha ira: Kaaway mo ako, Sidon; pagdadayawon ako han mga tawo tungod han akon pagbubuhaton ha imo. Makilala hira nga ako amo an Ginoo , kon ipakita ko na an akon pagkabaraan pinaagi hin pagkastigo hadton mga nag-uokoy dida ha imo.
23: Padadad-an ko ikaw hin mga sakit ngan paaawason ko in dugo didto han imo kakalsadahan. Susulongon ka paluyoluyo ngan panmamatayon an imo mga tawo. Niyan makilala ka nga ako amo an Ginoo .
24: Nagsiring an Ginoo , Waray na gud hadton nagpapalibot nga mga nasod nga nagtamay han Israel nga masusugad hin mga tunok ngan mga sapinit hin pagdaot han Israel. Ngan makilala hira nga ako amo an Ginoo nga Dyos .
25: Nagsiring an Ginoo nga Dyos , Ibabalik ko an mga tawo han Israel tikang han mga nasod nga akon ginpasarangan ha ira, ngan mahibabaro an ngatanan nga mga nasod nga baraan ako. Mag-uokoy an mga tawo han Israel didto ha ira kalugaringon nga tuna, nga tuna nga akon iginhatag ngadto kan Jacob nga akon surugoon.
26: Mag-uokoy hira didto nga waray maglalabot ha ira. Magbabalay hira ngan magtatanom hin mga urubasan. Pagkakastigohon ko an ngatanan nira nga kahigrani nga nagtamay ha ira, ngan magmamahimyang an kamutangan han Israel. Niyan makilala hira nga ako amo an Ginoo nga ira Dyos .