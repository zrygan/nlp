1: Hin pagkamahusay mo, akon hinigugma!
: Nasilaw gud hin gugma an imo mga mata ha luyo han imo masilag nga bilo!
: Nasayaw an imo buhok sugad hin panon hin kakandingan
: nga nagkakalugsong ha kapungtoran han Galaad.
2: Mabusag an imo mga ngipon sugad han kabusag han mga karnero
: nga bag-o pa gudla nga inarotan ngan kinarigosan.
: Waray gud hini may naiban;
: padispadis gud ini ngatanan.
3: Sugad an imo mga im-im hin pula nga laso;
: matahom pagkit-on kon nagyayakan ka!
: Nasilaw an imo mga bayhon ha luyo han imo masilag nga bilo.
4: Sugad han lantawan ni David an imo liog,
: malidong ngan mahamis,
: nga may nabitay nga kwentas nga sugad hin usa ka yukot nga mga taming.
5: Sugad hin maglaksi nga mga bugsok an imo mga suso,
: hin magkaruha nga mga bugsok nga naninibsib hin mga liryo.
6: Mapakadto ako ha pungtod han mirra,
: an pungtod hin insyenso,
: ngada han pagharupoy ha kaagahon
: ngan han pagpapas han kasisidman.
7: Hin kamahusay nimo, akon hinigugma,
: hin kahingpit gud nimo!
8: Upod ha akon tikang ha Kabukiran han Libano, akon pangarasaw-on,
: upod ha akon tikang ha Libano.
: Lugsong tikang ha sampaw han Bukid Amana,
: tikang ha Bukid Senir ngan Bukid Hermon,
: diin nag-uokoy an mga liyon ngan mga leyopardo.
9: An paniplat han imo mga mata, akon hinigugma ug pangarasaw-on,
: ngan an kwentas nga imo bitay an nakabihag han akon kasingkasing.
10: Nakakalipay ha akon an imo pagmahal,
: akon hinigugma ug pangarasaw-on.
: Matam-is pa kay han bino an imo paghigugma;
: maharuhamot pa kay hin bisan ano nga balsamo imo pahamot.
11: Aada ha imo mga im-im an rasa hin dugos, akon minahal,
: gatas ug dugos para ha akon an imo mga dila.
: May-ada han ngatanan nga alimyon han Libano an imo panapton.
12: Usa nga tinago nga tanaman an akon hinigugma ngan pangarasaw-on,
: inalad nga tanaman, kalugaringon nga burabod;
13: maupay an pagtubo didto han mga tanom.
: Natubo ini sugad hin mga granada,
: nga magrasa an mga bunga.
: Diri nagkukulang hin nardo ug tiena,
14: hin asafran, kalamos, ug kanela,
: o hin magkalainlain nga insyenso.
: Naturok didto an mirra ug aloe,
: upod pa an iba nga mga maghamot nga kahoy.
15: Tinutubigan hin mga burabod an tanaman,
: an mga sapa hin masulog nga tubig,
: nga nag-aawas tikang ha Kabukiran han Libano.
16: Pagmata na, Hangin nga Amihan.
: Hangin nga Habagat, hangini an akon tanaman;
: pun-a hin alimyon an kahanginan.
: Pakadtoa ha iya tanaman an akon higugmaon ngan pakaona han labi kamarasa nga mga bunga.