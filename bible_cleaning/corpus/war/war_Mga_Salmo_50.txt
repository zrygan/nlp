1: Nagyayakan an Ginoo , an Dyos nga Labi Kamakagarahum;
: gintatawag niya an bug-os nga tuna tikang ha sinirangan ngadto ha katundan.
2: Nasanag an Dyos tikang ha Sion;
: an syudad hingpit han iya katahom.
3: Tiarabot an aton Dyos,
: kundi diri ha kahilom;
: ha atubangan niya may naglalahimgad nga kalayo,
: ha palibot niya may makusog nga bagyo.
4: Gintatawag niya an langit ug tuna sugad nga mga saksi
: han iya paghukom han iya mga tawo.
5: Nasiring hiya, Pagtiroka an akon magtinumanon nga mga tawo,
: adton naghimo hin ginsabotan
: kaupod ha akon pinaagi hin paghalad hin tinubod nga mga unong.
6: Nagsasangyaw an kalangitan nga matadong an Dyos,
: nga hiya ngahaw usa nga maghurukom.
7: Pamati, o akon mga tawo, ngan magyayakan ako;
: magpapamatuod ako kontra ha imo, Israel.
: Amo ako an Dyos nga iyo Dyos.
8: Diri ako nagsasaway ha iyo
: tungod han iyo mga tinubod nga unong,
: ngan han mga tinubod nga halad nga ha dayuday iyo gindadara ha akon.
9: Diri ako nagkikinahanglan
: hin mga todo nga baka tikang han iyo kaumhan
: o kakandingan tikang han iyo mga panon;
10: kay akon man an ngatanan nga kamanampan ha kagurangan
: pati an kabakahan ha yinukot nga kapungtoran.
11: Akon an ngatanan nga katamsihan ha kalangitan,
: ngan an ngatanan nga buhi nga mga binuhat ha kaumhan.
12: Kon gutomon ako, diri ko ikaw pagsusumatan,
: kay an kalibutan ngan an ngatanan nga aada hini, akon man.
13: Nakaon ba ako han karne hin kabakahan o mainom han dugo hin kakandingan?
14: An pagpasalamat asay ighalad niyo ngadto ha Dyos,
: ngan ihatag han Labi Kamakagarahum an iyo iginsaad.
15: Tawaga ako niyo kon naabot an kakurian;
: tatalwason ko kamo,
: ngan pagdadayawon ako niyo.
16: Kundi nasiring an Dyos ngadto han mga magraot,
: Kay ano nga ginpapamatbat niyo an akon mga sugo?
: Kay ano nga ginhihimangraw niyo an akon ginsaaran?
17: Nadiri kamo nga pagsawayan ko kamo;
: iginsisikway niyo an akon mga sugo.
18: Nakikigsangkay kamo han kawatan nga iyo hinkikit-an,
: ngan nakikigtampo kamo hin mga manlilibog.
19: Andam kamo pirme pagyakan hin maraot;
: diri kamo nag-aalang hin pagbuwa.
20: Andam kamo pagsumbong han iyo kalugaringon nga kabugtoan
: ngan pagpangita hin ira kasaypanan.
21: Ginbuhat niyo ini ngatanan ngan waray la ako magyakan,
: sanglit naghunahuna kamo nga pareho la ako ha iyo.
: Kundi yana ginsasaway ko kamo
: ngan nagsusumbong ako ha atubangan niyo.
22: Pamatii ini niyo, kamo nga nagpapasibaya ha akon,
: kay kon diri, bubungkagon ko kamo,
: ngan waray gud makakatalwas ha iyo.
23: An pagpasalamat amo an tinubod nga unong nga nagpapasidungog ha akon,
: ngan tatalwason ko gud an ngatanan nga nagsusugot ha akon.