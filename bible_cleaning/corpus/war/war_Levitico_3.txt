1: Kon may maghalad hin usa han iya mga baka nga ipapahinungod para hin pagkaurosa, kinahanglan todo o umagwas ini ngan waray gud mga dum-it.
2: Ipapandong han tawo an iya kamot dida han ulo han hayop ngan pag-iihawon ini didto han agian han Tulda han Ginoo . Isasablig han kapadian nga mga tulin ni Aaron an dugo hini ngada han ngatanan nga upat nga mga ligid han altar
3: ngan pagdadad-on inin nasunod nga mga bahin han hayop nga usa nga halad nga pagkaon ngadto han Ginoo an ngatanan nga tambok ha sakob han ginhawa,
4: an mga isol ngan an tambok hini, ngan an labi ka maupay nga bahin han atay.
5: Pagtutuboron han kapadian ini ngatanan dida han altar upod han iba nga mga halad nga pagtutuboron. Nakakalipay han Ginoo an kahamot hini nga halad nga pagkaon.
6: Kon usa nga karnero o kanding an gamiton para hin halad nga pagkaurosa, kinahanglan nga lalaki o babayi ini, kundi kinahanglan waray gud mga dum-it.
7: Kon ighalad in usa nga karnero,
8: ipapandong an iya kamot dida han ulo hini ngan pag-ihawon ini didto ha atubangan han Tulda. Isasablig han kapadian an dugo hini ngada han ngatanan nga upat nga mga ligid han altar,
9: ngan dadad-on inin nasunod nga mga bahin han hayop nga usa nga halad nga pagkaon ngadto han Ginoo an tambok, an bug-os nga matambok nga ikog nga hinilap hirani han gutoguto, an ngatanan nga kinakas,
10: an mga isol ngan an tambok dida hini, ngan an labi kamaupay nga bahin han atay.
11: Pagtutuboron han nangungulo nga padi ini ngatanan dida han altar sugad nga usa nga halad nga pagkaon ngadto han Ginoo .
12: Kon ighalad hin kanding, in usa ka tawo
13: ipapandong an iya kamot dida han ulo hini ngan pag-iihawon ini didto ha atubangan han Tulda. Isasablig han kapadian an dugo hini ngada han ngatanan nga upat nga mga ligid han altar,
14: ngan ighahalad inin masunod nga mga bahin hini sugad nga usa nga halad nga pagkaon ngadto han Ginoo an ngatanan nga kinakas,
15: an mga isol ngan an tambok dida hini, ngan an labi kamaupay nga bahin han atay.
16: Pagtutuboron han padi ini ngatanan dida han altar sugad nga usa nga halad nga pagkaon nga makakalipay ha Ginoo . Kanan Ginoo an ngatanan nga tambok.
17: Waray Israelita nga makaon hin tambok o dugo; turumanon ini nga pagsusugton ha kadayonan han ngatanan nga mga Israelita bisan diin hira mag-uokoy.