1: An sala nagyayakan ngadto han maraot nga tawo
: ha kahiladman han iya kasingkasing;
: sinisikway niya an Dyos ngan waray niya pagtahod ha iya.
2: Tungod nga hitaas an iya paghunahuna han iya kalugaringon,
: naghuhunahuna hiya nga diri an Dyos mahibabaro han iya sala ngan paghuhukman ini.
3: Maraot gud an iya pamulong
: ngan puno hin limbong
: diri na gud hiya nagbubuhat han matadong ngan maupay.
4: Naglalarang hiya hin magraot
: nga mga larang samtang nahigda hiya;
: waray gud maupay nga iya ginbubuhat,
: ngan diri gud niya isinisikway an bisan ano nga maraot.
5: Ginoo , an imo dayuday nga paghigugma naabot ngadto ha kalangitan,
: an imo kamatinumanon ngadto ha panganuron.
6: An imo pagkamatadong nananawantawan sugad han kabukiran;
: an imo paghukom sugad han mga kahiladman han dagat.
: Mga tawo ug kamanampan aada han imo pagmangno.
7: Hin pagkamahal, O Dyos,
: han imo dayuday nga paghigugma!
: Hin-aagian namon in panalipod ha ilarom han lambong han imo mga pako.
8: Nagpapatakas kami han pagkaon nga imo gin-aandam;
: ginpapainom mo kami tikang han salog han imo pagkamaupay.
9: Ikaw an surok han ngatanan nga kinabuhi,
: ngan tungod han imo kapawa kinikita namon an kapawa.
10: Padayon hin paghigugma
: hadton mga nakilala ha imo
: ngan pagbuhat hin maupay ngadto hadton mga magtadong.
11: Ayaw tugoti an mga magpahitas-on hin pagsulong ha akon
: o palayason ako han mga magraot.
12: Kitaa, kon diin kapukan an mga magburuhat hin maraot.
: Nahigda hira didto, diri na makakabangon.