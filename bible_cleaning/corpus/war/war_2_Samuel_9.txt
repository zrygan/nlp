1: Usa ka adlaw nagpakiana hi David, May-ada pa ba nahibilin han panimalay ni Saul? Kon may-ada, karuyag ko magpakita hin kalooy ha iya tungod kan Jonatan.
2: May-ada hadto surugoon han panimalay ni Saul nga ginngaranan kan Siba ngan ginpakadto hiya kan David. Pinmakiana an hadi, Hi Siba ka ba?
: Oo, hi ako nga imo surugoon, binmaton hiya.
3: Pinmakiana ha iya an hadi, May-ada pa ba nahibilin han panimalay ni Saul, basi ipakita ko ha iya an kalooy han Dyos?
: Binmaton hi Siba, May-ada pa usa han mga anak nga kalalaken-an ni Jonatan. Piay hiya.
4: Hain man hiya? pinmakiana an hadi.
: Binmaton hi Siba, Aadto hiya han balay ni Maquir nga anak ni Amiel didto ha Lodebar.
5: Sanglit iginpakuha ini nga tawo ni Hadi David.
6: Han pag-abot ni Mefiboset nga anak ni Jonatan ngan apo ni Saul, yinmukbo hiya hin pagtahod ha atubangan ni David. Nagsiring hi David, Mefiboset! ngan binmaton hiya, Amo ako, nga imo surugoon.
7: Ayaw kahadlok, binmaton hi David. Kalolooyan ko ikaw tungod kan Jonatan nga imo amay. Ibabalik ko ha imo an ngatanan nga mga tuna ni Saul nga imo apoy, ngan dayuday aanhi ka na makaon saro ha akon.
8: Yinmukbo liwat hi Mefiboset ngan nagsiring, Kay ano nga magmamaupay ka hin duro ha akon nga sugad man la ako hin patay nga ayam?
9: Niyan gintawag han hadi hi Siba nga surugoon ni Saul ngan ginsiring, Akon ihinahatag kan Mefiboset nga apo han imo agaron an ngatanan nga gintag-iya ni Saul ngan han iya panimalay.
10: Ikaw, an imo mga anak, ngan an imo mga surugoon amo an mag-uuma han tuna para han panimalay ni Saul nga imo agaron, ngan ihahatag mo an mga abot ha ira. Kundi dayuday aanhi ha akon, kasaro ha akon lamesa hi Mefiboset. May 15 nga mga anak nga kalalaken-an hi Siba ngan 20 nga mga surugoon.
11: Binmaton hi Siba, Bubuhaton ko an ngatanan nga iginsusugo han Imo Kaharangdon.
: Sanglit kinmaon hi Mefiboset didto han lamesa han hadi, sugad gudla hin usa han mga anak nga kalalaken-an han hadi.
12: May batan-on nga anak nga lalake hi Mefiboset nga ginngaranan kan Mica. Nahimo nga mga surugoon ni Mefiboset an ngatanan nga kaapi han panimalay ni Siba.
13: Sanglit nag-ukoy didto ha Jerusalem hi Mefiboset nga piay an duha nga tiil, nga dayuday kasaro han hadi.