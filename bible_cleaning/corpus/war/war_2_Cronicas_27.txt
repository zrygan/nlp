1: Nahimo nga hadi hi Jotam ha panuigon nga 25 ngan naghadi hiya hin 16 ka tuig ha Jerusalem. Hi Jerusa nga anak ni Sadoc amo an iroy niya.
2: Ginbuhat niya an nakakalipay han Ginoo sugad han ginbuhat han iya amay, kundi waray hiya makasala pinaagi hin pagtubod hin insyenso ha Templo, diri sugad han iya amay. Kundi nagpadayon pakasala an mga tawo.
3: Gintindog ni Jotam an Amihanan Ganghaan han Templo ngan dako nga trabaho an iya nahimo ha pagpader han syudad ha dapit han Jerusalem nga tinatawag nga Opel.
4: Gintindog niya ha kabukiran han Juda in mga syudad ngan gintindog niya ha mga kagurangan in mga kota ngan mga lantawan.
5: Pinakiawayan niya an hadi han Amon ngan an iya kasondalohan ngan ginpirde niya hira. Niyan ginpugos niya an mga Amonitanhon hin pagbayad ha iya hinin masunod nga buhis kada tuig sulod hin tulo ka tuig: 4,000 ka kilo nga salapi, 23,333 ka bakid nga trigo, ngan 23,333 ka bakid nga sebada.
6: Nagin gamhanan hi Jotam kay ginsugot niya nga matinumanon an Ginoo nga iya Dyos.
7: Nahisurat ngatanan an iba nga mga hinabo han pagkahadi ni Jotam, an iya mga pakiaway, ngan an iya mga paagi dida han Kasaysayan han Kahadian han Israel ug Juda.
8: Baynte singko an panuigon ni Jotam han kahimo niya nga hadi, ngan naghadi hiya hin 16 ka tuig ha Jerusalem.
9: Namatay hiya ngan iginlubong ha Syudad ni David ngan sinmaliwan ha iya hin pagkahadi hi Acas nga iya anak.