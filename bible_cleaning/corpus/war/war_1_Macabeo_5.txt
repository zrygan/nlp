1: Han pakabati han higrani nga mga nasod nga gintindog han mga Judiyo an altar ngan ginpahiuli na an Templo sugad han hadto anay, napungot hira hin duro,
2: nga naglarang hira hin pamatay han mga Judiyo nga nag-uokoy dida ha ira. Sanglit nagtikang hira pamatay han aton mga tawo.
3: Gin-ulang han mga Edumeanhon an mga Israelita, sanglit nakig-away hi Judas kontra ha ira didto ha Akrabatane, ginpuo ngan pinanikasan hira.
4: Gindaog liwat niya an mga tawo ni Baean nga dayuday nahahadlokan han mga tawo han Israel, kay ira ginagamaan an mga Israelita nga nagbabaktas.
5: Iya ginpriso an mga taga-Baean didto han ira mga kota, nagsumpa nga iya pagpupuohon hira, ngan ginsunog an mga kota upod an ngatanan didto ha sakob.
6: Niyan ginsulong niya an tuna han Ammon diin iginkakita hiya hin damo ngan magkusog nga kasondalohan ha ubos han pagmando hin usa ka tawo nga ginngangaranan nga Timoteo.
7: Nagdaog hi Judas hin damo nga mga araway kontra ha ira, ngan ha kataposan iya ginpirde hira.
8: Iya ginbihag an Jaser ngan an nagpapalibot nga kabaryohan hini ngan kahuman binmalik hiya ngadto ha Judea.
9: Nagtirok an mga Hentil didto ha Galaad hin pagsulong ngan pagpuo han mga Israelita nga nag-ukoy didto han ira katunaan. Kundi nanmalagiw an mga Israelita ngadto han kota han Datema
1011: ngan nagpadara hinin masunod nga surat ngadto kanda Judas ngan han iya kabugtoan: An kasondalohan nga mga Hentil nga naglilibot ha amon nagkaurosa ha ubos han pagdumara ni Timoteo hin pagsulong ha amon. Pinmalagiw kami nganhi hini nga kota para hin pagpanalipod, ngan yana nag-andam hira hin pagbihag hini ngan pagpuo ha amon.
12: Damo na ha amon an pinamatay. Pakadi ngan buligi kami!
13: Pinamatay na an ngatanan nga Judiyo nga kalalaken-an didto han katunaan han Tob; ginbihag an ira kaasaw-an ngan an ira kabataan, ngan gindara an ira mga hiagi. Mga 1,000 nga mga tawo an pinamatay didto.
14: Han ginbabasa pa ini nga surat, nagkaabot in lain nga mga sinugo nga naggisi han ira mga panapton tungod hin kabido nga dara in usa nga sumat tikang ha Galilea.
15: Nagsiring hira, Nag-urosa hin pagpuo ha amon in kasondalohan nga taga-Tolemaida, Tiro, Sidon, ug Galilea.
16: Han pakabati hini ni Judas ngan han mga tawo, nagtirok hira basi pagsarabotan nira kon ano an angay pagbuhaton hin pagbulig hini nga mga tawo han nasod, nga aada hin sugad nga kakurian, nga ginsusulong han ira kaaway.
17: Nagsiring hi Judas kan Simon nga iya bugto, Pagpili hin mga tawo ngan pakadto hin pagtalwas han aton igkasi mga Judiyo didto ha Galilea; ako ngan hi Jonatan nga aton bugto an mapakadto ha Galaad.
18: Ginbilin ni Judas an salin han iya kasondalohan hin pagbantay han Judea, ngan iya iginbutang nga tinaporan han mga tawo an duha nga mga pangulo nga amo hira Azarias ug Jose nga anak ni Zacarias.
19: Iya ginsiring hira: Iginbibilin ko kamo nga mga kapitan dinhe, kundi ayaw kamo paggawas ngan pakig-away han mga Hentil tubtob han amon pagbalik.
20: Niyan 3,000 nga mga tawo an inmupod kan Simon ngadto ha Galilea, ngan 8,000 an nagpabilin kan Judas para ha Galaad.
21: Kinmadto hi Simon ha Galilea ngan nakadamo hiya pakig-away kontra han mga Hentil. Iya ginpirde hira
22: ngan ginlanat hira tubtob ngadto han syudad han Tolemaida, ngan pinamatay in mga 3,000 ha ira ngan pinanikasan hira.
23: Niyan iya ginkuha an mga Judiyo nga nakadto ha Galilea ug Arbata, pati an ira kaasaw-an, ira kabataan, ngan an ngatanan nga ira mga hiagi, ngan iginbalik hira upod ha iya ngadto ha Judea. Nagkamay-ada hira dako nga pagrayhak.
24: Hini nga panahon tinmabok na han Salog Jordan hira Judas Macabeo ug Jonatan nga iya bugto ngan naglatas na han kamingawan sulod hin tulo ka adlaw.
25: Iginkatapo hira hin makisasangkayon nga mga Nabateohanon nga nagsumat ha ira han ngatanan nga nahinabo han mga Judiyo didto ha Galaad.
26: Nagsumat hira nga nagkapripriso in damo nga mga Judiyo didto han pinaderan nga mga syudad han Bosra, Bosor, Alema, Casfo, Maked, ug Carnaim,
27: samtang napriso an iba didto han gurugudti nga mga bungto han Galaad. Nagsumat liwat hira nga an kaaway masulong han pagkabuwas han mga kota han mga Judiyo, ngan dako an ira paglaom nga mapupuo an ngatanan nga mga Judiyo sulod hin usa la ka adlaw.
28: Sanglit ginsulong dayon ni Judas ngan han iya kasondalohan an Bosra ha ligid han dalan ha kamingawan, ginbihag an bungto, ngan pinamatay an ngatanan nga mga tawo didto. Ginpanikasan nira an bungto ngan ira liwat ginsunog.
29: Binmaya hira didto ngan nagbaktas ha bug-os nga gab-i ngadto han kota ha Datema.
30: Han maagahon pa hinkit-an ni Judas ngan han iya mga tawo in damo nga kasondalohan nga nasulong han kota; nagdara hira hin mga hagdan, mga tungtongan ngan mga igburundol basi makuha ini nira.
31: Han pakabati ni Judas han aringasa, goliat, ngan tunog hin mga trompeta tikang han syudad, nakasabot hiya nga nagtikang na an araway,
32: sanglit ginsiring niya an iya mga tawo, Pakig-araway kita yana para han aton igkasi mga Judiyo!
33: Iya ginsugo an iya mga tawo nga maglakat hira ha tulo ka rumbay ngan sulongon an kaaway tikang ha luyo. Han pagsulong nira, nagtrompeta hira ngan naggogliat hin mga pag-ampo.
34: Han pakakita han kasondalohan nga minandoan ni Timoteo nga hi Judas Macabeo ini, inmisol ngan nanmalagiw an mga sondalo. Gindaog hira ni Judas ngan pinanmatay in mga 8,000 ka tawo hito nga adlaw.
35: Niyan inatubang ni Judas hin pagsulong an bungto han Alema; iya ginbihag ini ngan pinamatay an ngatanan nga mga tawo didto. Iya pinanikasan an bungto ngan iya ginsunog.
36: Tikang didto nagpadayon hiya ngan ginbihag an Casfo, Maked, Bosor, ngan an iba nga mga bungto han Galaad.
37: Katapos hini, nagtirok hi Timoteo hin lain nga kasondalohan ngan nagkampo hira tugbang han Rafon, didto ha tabok hin usa nga salog.
38: Nagsugo hi Judas hin pira ka tawo hin pag-inaw han kampo, ngan binmalik hira hin pagsumat kan Judas nga tinmampo kan Timoteo an ngatanan nga mga Hentil didto hito nga dapit ngan nakagtukod hira hin usa nga hugpo hin damo nga kasondalohan.
39: May-ada liwat hi Timoteo mga sinuholan nga mga Arabe hin pagbulig ha iya, ngan nagkampo ini didto ha tabok han salog ngan andam hin pagsulong kan Judas. Sanglit ginmawas hi Judas hin pag-asdang ha ira ha pag-awayan.
40: Han tikahirani na han tubig hira Judas ngan han iya kasondalohan, nagsiring hi Timoteo han iya mga opisyal, Kon magpadayon hiya hin pagtipakanhi ngan tumabok han salog, diri kita makakapugong han iya pagsulong ngan pipirdehon kita.
41: Kundi kon mahadlok hiya ngan umukoy didto ha tabok han salog, matabok kita hin pagsulong ngan madadaog ta hiya.
42: Han pag-abot ni Judas han pangpang han salog, ginsugo niya an iya mga opisyal nga diri tugotan an bisan hin-o hin pag-ukoy kundi nga magpadayon gud an ngatanan ngadto han pag-awayan.
43: Hi Judas amo an una nga tinmabok han salog ngadto han kaaway, ngan sinmunod an ngatanan niya nga mga tawo. Nagdadlagan an mga Hentil ha ira atubangan, ipinanlabog an ira mga hinganiban, ngan nanmalagiw ngadto han pagano nga templo didto ha Carnaim.
44: Kundi nakuha nira Judas ngan han iya mga tawo an syudad ngan ginsunog an templo upod an ngatanan nga nakadto ha sakob. Yana nga nabihag na an Carnaim, waray na makahimo hin pag-ato kan Judas an mga Hentil.
45: Niyan gintirok ni Judas an ngatanan nga mga Judiyo didto ha Galaad. Inmupod hira ha iya hin pagbalik ngadto ha Judea. Usa ini nga dako nga hugpo hin magkalainlain nga mga tawo, upod an ira kaasaw-an ngan kabataan ngan ngatanan nga ira mga hiagi.
46: Inmabot hira ha Efron nga usa nga dako ngan pinaderan hin maupay nga bungto. Makuri ka hini makalibot bisan diin nga dapit umagi, ngan an dalan natalabok gud han bungto.
47: Kundi waray hira paagia han mga tawo didto, ngan gin-ulang hin mga bato an mga ganghaan han bungto.
48: Niyan ginpadad-an hira ni Judas hin usa nga panginyupo nga mensahe ha paghangyo ha ira: Paagia kami han iyo katunaan ha amon pag-uli. Waray may maglalabot ha iyo; maagi la kami. Kundi dinmiri hira gihapon hin pagbukas han ira mga ganghaan.
49: Sanglit ginsiring ni Judas an ngatanan nga magkampo hira dida han ira hinmumutangan labot han paraaway nga mga tawo.
50: Ginsugo an paraaway nga mga tawo hin pag-andam para hin pagsulong han bungto. Nakig-away hira ha bug-os nga adlaw ngan bug-os nga gab-i tubtob han kakuha nira han bungto.
51: Iginpapatay ni Judas an ngatanan nga mga tawo han Efron, pinanikasan an bungto, ngan nakuha nira an bungto. Niyan tinmalabok hira han bungto ngan naglakat hiya ngan an iya kasondalohan ha bawbaw han mga patay nga lawas.
52: Gintabok nira an Jordan ngan napakadto hira han hiluag nga kapatagan nga tugbang han Betsan.
53: Ha bug-os nira nga paglakaton gintirok ni Judas an mga nanhisalaag nga Judiyo ngan gindasig niya an mga tawo tubtob han pag-abot nira han tuna han Judea.
54: Upod hin mga pagpasalamat ngan pagrayhak, sinmagka hira han Bukid Sion ngan naghalad hin mga halad nga tinubod kay nakabalik hira nga talwas nga waray kawad-i hin bisan usa ka tawo.
55: Han nakadto pa ha Galaad hira Judas ug Jonatan ngan han pagsulonga han Tolemaida didto ha Galilea ni Simon nga ira bugto,
56: hinbatian nira Jose ug Azarias nga mga kapitan han kasondalohan didto ha Juda mahitungod han ira mag-isog nga mga pakig-away ngan an ira mga pagdarag-an.
57: May hinsiring ha ira, Pakig-away man kita han mga Hentil nga hirani ha aton ngan maaangkon naton an bantog ha pag-awayan.
58: Sanglit ginsulong nira ngan han ira mga tawo an Jamnia.
59: Ginmawas han bungto hin paggubat ha ira ha pag-awayan hira Gorgias ngan han iya mga tawo.
60: Ira ginpirde hira Jose ug Azarias ngan ginlanat nira ini hira tubtob han mga pag-ultan han Judea. Mga 2,000 nga mga Israelita an pinanmatay hito nga adlaw.
61: Nahinabo ini nga dako nga kapirdehan kay an mga kapitan nga mga Judiyo karuyag man nga magin mga bayani hira ngan dinmiri hira hin pagsugot kanda Judas ngan han kabugtoan niya.
62: Labot pa, diri hira sakop han panimalay han mga Macabeo nga ginpili han Dyos hin pagdara hin kagawasan han mga tawo han Israel.
63: Kundi gintahod hin maupay han ngatanan nga mga Israelita ngan ngatanan nga mga Hentil hira Judas Macabeo ngan han iya kabugtoan. Han pakabati han mga tawo han ira kabantogan,
64: nagtirok in damo nga mga tawo hin pagdayaw ha ira.
65: Niyan nakig-away hira Judas ngan han iya kabugtoan kontra han mga Edomitanhon didto ha timogan. Iya ginsulong an Hebron ngan an mga bungto nga hirani ha ira, ginbungkag an pinaderan nga mga kota, ngan ginsunog an mga lantawan palibot han bungto.
66: Niyan ginkadto niya an tuna han mga Filisteohanon ngan nag-agi ha butnga han Marisa.
67: Hito nga adlaw damo nga kapadian an pinamatay ha pag-awayan kay naruyag hira nga magin mga bayani ngan sugad hin mga lurong ginmawas hira hin pakig-away.
68: Linmiko hi Judas ngadto ha Asdod didto ha Filistia. Ginpanumba niya an mga altar didto, ginsunog an mga ladawan han ira kadiyosan, ginpanikasan an ira mga bungto, ngan katapos inmoli hira ngadto ha Judea.