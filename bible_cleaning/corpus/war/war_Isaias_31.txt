1: Maghihikaraot adton mga napakadto ha Ehipto hin pakibulig! Nasarig hira han dako nga kusog hin kasondalohan han Ehiptomga kabayo, mga karuwahe, ngan mga sondalo. Kundi diri hira nasarig han Ginoo nga baraan nga Dyos han Israel, o diri hira napabulig ha iya.
2: Maaram hiya kon ano an pagbubuhaton! Magpapadara hiya hin karat-an. Pagtutumanon niya an iya mga pagtarhog hin pagkastigo han magraot nga mga tawo ngan hadton mga nananalipod ha ira.
3: Diri kadiyosan an mga Ehiptohanonmga tawo la hira! Diri espiritu kundi mananap la an ira mga kabayo! Kon nagios an Ginoo , mahirurusmok an makusog nga nasod, ngan mapupukan an ginbuligan hini niya nga nasod. Mabubungkag ini nga duha.
4: Nagsiring ha akon an Ginoo , Bisan unanhon hin pag-inaringasa ngan in pagginoliat han mga magmarangno hin karnero, diri hira makakahadlok hin liyon basi bayaan han liyon an iya natukob nga karnero; ha amo nga pagkaagi waray man makakapugong ha akon, an Ginoo nga Labi Kamakagarahum, hin pagpanalipod han Bukid Sion.
5: Sugad nga naglulupadlupad in usa nga tamsi tungod han iya salag basi kabantayan an iya mga piso, ako man nga Ginoo nga Labi Kamakagarahum an mananalipod ngan magtatalwas han Jerusalem.
6: Nagsiring an Dyos, Mga tawo han Israel, nakasala ngan inmato kamo han akon. Kundi yana balik kamo ha akon!
7: Maabot in panahon nga ilalabog niyo ngatanan an salaan nga mga diyosdiyos nga hinimo niyo hin salapi ug bulawan.
8: Mabubungkag an Asiria didto ha pag-awayan kundi diri pinaagi hin gahom hin tawo. Mangangalagiw an mga Asiriahanon tikang ha pag-awayan ngan maooripon an ira batan-on nga kalalaken-an.
9: Makalagiw an ira hadi ha dako nga kalisang ngan mahahadlok an mga opisyal, nga babayaan nira an ira mga bandera. Nagyakan an Ginoo an Ginoo nga ginsisingba didto ha Jerusalem, ngan kanay kalayo naglalahinggab didto para han tutuboron nga mga halad.