1: Mga anak ko, pamatii an igintutdo ha iyo han iyo amay. Pamati hin maupay ngan makakaangkon kamo hin hibaro.
2: Maupay an akon igintututdo ha iyo, sanglit hinumdomi ini ngatanan.
3: Han gutiay pa ako, nga amo la nga lalake nga anak han akon mga kag-anak,
4: gintutdoan ako han akon amay. Nagsiring hiya ha akon, Hinumdomi an akon iginsiring ngan ayaw gud ini hingalimti. Tumana ini, ngan mabubuhi ka.
5: Angkona an kinaadman ug an maupay nga pagsabot! Ayaw hingalimti o pagpasibay-i an akon iginsiring.
6: Ayaw bayai an kinaadman, ngan pananalipdan ka niya; higugmaa hiya, ngan babantayan ka niya.
7: An pakaangkon hin kinaadman amo an gimamaupayi nga butang nga imo mahihimo. Bisan ano pa an imo maangkon, angkona gud an maupay nga pagsabot.
8: Higugmaa an kinaadman, ngan pahihitas-on ka niya. Hangkopi hiya ngan papasidunggan ka niya.
9: Hiya an imo matahom nga korona ha imo ulo.
10: Pamati ha akon, anak ko. Karawta hin kinasingkasing an akon igsusumat ha imo ngan mag-uokoy ka hin hilawig nga kinabuhi.
11: Gintutdoan ko ikaw hin kinaadman ngan hin pagkamatadong ha imo kinabuhi.
12: Waray makakaulang ha imo kon maglakat ka hin matadong, ngan diri ka mahipapakdol kon dumalagan ka.
13: Dayuday hinumdomi an imo gin-adman. Kinabuhi mo an imo hinbaroanbantayi ini hin maupay.
14: Ayaw pag-inupod-upod han magraot nga mga tawo. Ayaw pagsunod han susbaranan han mga magraot.
15: Ayaw buhata ini! Pahirayo tikang han karat-an! Talikdi ini, ngan pagpadayon dida han imo dalan.
16: Diri nahingangaturog an mga magraogdaog kon diri hira nakakagbuhat hin sayop. Nagmiminata la hira, tubtob nga makahimo hira hin paghuka hin tawo.
17: An pagkamaraogdaog ngan pagkamaraot amo na an ira pagkaon ug irimnon.
18: An dalan nga linalaktan han mga magtadong sugad han pagpunias ha kaagahon nga nagtitilamrag an iya kapawa tubtob ha pagsirang han bug-os nga adlaw.
19: Kundi an dalan han mga magraogdaog sugad han gab-i hin kamasirom. Natutumba hira, kundi diri hira nakakakita han ira nahipakdolan.
20: Anak ko, pamati han akon igsisiring. Pamatii an akon mga pulong.
21: Ayaw gud ini pabulaga ha imo. Panumdoma ngan tipigi ini dida ha imo kasingkasing.
22: Mahatag ini hin kinabuhi ngan maupay nga panlawas ha bisan kan kanay nga makakasabot hini.
23: Bantayi an imo paghunahuna; kay burabod ini han imo kinabuhi.
24: Ayaw gud pagyakan hin bisan ano nga diri matuod. Ayaw gud pag-ungay hin mga buwa ngan hin maglimbong nga mga pulong.
25: Siplat hin matadong upod in tangkod nga pagtapod; ayaw pagtamod hin kaawod.
26: Pag-inoinoha hin maupay an imo pagbubuhaton, ngan magmamainuswagon an bisan ano nga imo pagbubuhaton.
27: Likayi an karat-an ngan tadong ha imo paglakat. Ayaw gud pagsimang han matadong nga dalan.