1: Jerusalem, sugad ka na la hin baw-as nga babaye,
: kundi yana makakahimo ka na hin pagkanta ngan paggoliat tungod hin kalipay.
: Yana darudamo an imo mga anak kay hin babaye nga waray bayai han iya bana!
2: Padarudakoa an tulda nga imo inuokyan;
: pahiruhilab-i an iya mga pisi ngan parig-ona an mga usok!
3: Ipauunhan an imo mga pag-ultan ha paluyoluyo;
: babawion han imo mga tawo an tuna
: nga gin-uokyan yana han iba nga mga nasod.
: Maluluob hin mga tawo an mga syudad nga binayaan na yana.
4: Ayaw kahadlokdiri ka na pagpapakaalohan;
: diri ka na maaawod.
: Hingangalimtan mo an imo kamalingo sugad hin batan-on nga asawa;
: ngan an imo makahurulop nga pag-usaan sugad hin balo nga babaye.
5: Masusugad hin imo bana an imo Magturuha
: an Ginoo nga Labi Kamakagarahum amo an iya ngaran!
: Tutubson ka han baraan nga Dyos han Israel
: amo hiya an punoan han bug-os nga kalibutan.
6: Israel, sugad ka hin batan-on nga asawa nga binayaan han iya bana ngan tugob ka hin kabidoan.
: Kundi karuyag han Ginoo nga bumalik ka ngadto ha iya ngan masiring hiya
7: Binayaan ko ikaw hin usa la kadali;
: kukuhaon ko ikaw pinaagi hin dako nga paghigugma.
8: Tinmalikod ako nga nasisina hin madaliay la;
: kundi hihigugmaon ko na ikaw ha kadayonan.
: Amo ini an siring han Ginoo nga magtutubos ha imo.
9: Dida han panahon ni Noe nagsaad ako
: nga diri ko na gud paglulunopan an tuna.
: Yana nagsasaad ako nga diri na ako masisina ha imo;
: diri ako magsasaway o magkakastigo ha imo.
10: Marurumpag pa an kabukiran ngan kapungtoran,
: kundi diri gud matatapos an akon paghigugma ha imo;
: pagtutumanon ko ha kadayonan an akon saad hin kalinaw.
: Amo ini an siring han Ginoo nga nahigugma ha imo.
11: Nagsiring an Ginoo ,
: O Jerusalem, ikaw nga nag-aantos ngan makalolooy nga syudad,
: nga waray gud nagliliaw ha imo,
: pagtitindogon ko hin utro an imo mga patukoranan dida hin mahal nga mga bato.
12: Mga rubi an ibubutang ko ha imo mga lantawan,
: ha imo mga ganghaan an mga bato nga mag-inggat nga nasilaw sugad hin kalayo,
: ngan mga alahas an pader nga palibot ha imo.
13: Ako ngahaw an magtututdo han imo mga tawo,
: ngan maghahatag ha ira hin kauswagan ngan kalinaw.
14: Magpapakusog ha imo an katadongan ngan an pagkamatadong.
: Mahigagawas ka na han pagtalumpigos ngan pagkahadlok.
15: Kon may-ada sumulong ha imo,
: ginbubuhat niya ini kontra han akon kaburot-on;
: mapupukan an bisan hin-o nga makiaway ha imo!
16: Gintuha ko an platero
: nga naghaharing hin kalayo ngan nagpipilpig hin mga hinganiban.
: Gintuha ko liwat an sondalo
: nga nagamit han mga hinganiban hin pagpatay.
17: Kundi waray hinganiban nga makakadaot ha imo; makakabaton ka han ngatanan nga nagsusumbong ha imo,
: Pananalipdan ko an akon mga surugoon,
: ngan ihahatag ko ha ira an pagdarag-an.
: An Ginoo an nagyakan.