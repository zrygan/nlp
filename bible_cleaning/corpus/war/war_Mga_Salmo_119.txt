1: Palaran adton waray kasaypanan,
: ngan han balaod han Ginoo nagtutuman.
2: An magsunod han iya mga sugo malipayon,
: ngan ha bug-os nga kasingkasing masinugtanon.
3: Diri gud magbubuhat hira hin karat-an,
: maglalakat hira han kanan Ginoo nga dalan.
4: Imo mga balaod kami imo gintagan,
: ngan imo ha amon pinapagtuman.
5: Hinaot unta nga ako makagtuman,
: hin pagbantay han imo mga pagturon-an.
6: Kon an ngatanan nga sugo akon pagsundon,
: an kaawod ug kaalo diri ko maaangkon.
7: Kinasingkasing an akon pagdayaw ha imo,
: kon an matadong nga paghukom an hibaroan ko.
8: Mga balaod nimo akon pagtutumanon,
: ayaw gad pagpasibaya ha akon.
9: Uunanhon hin pagkaputli hin batan-on?
: Kon an imo mga sugo iya pagtumanon.
10: Hin kinasingkasing magsisirbe ako ha imo,
: ayaw itugot nga talikdan ko an imo mga sugo.
11: Ha kasingkasing gintipig ko an imo balaod,
: basi diri ako makasala ha imo hin tinuod.
12: Gindadayaw ta ikaw, O Ginoo ,
: an imo mga paagi ha akon itutdo.
13: Akon liwat igpapasangyaw ha tingog nga dako,
: an mga balaod nga ha akon ginhatag nimo.
14: Nalipay ako hin pagtuman han imo mga sugo,
: labaw hin pakaangkon hin manggad nga damo.
15: An imo mga tugon akon gin-aadman,
: ginsususi ko an imo mga pagturon-an.
16: Imo mga balaod akon nalilipayan,
: imo mga sugo diri ko hingangalimtan.
17: Ha akon, an imo surugoon, upaya an pagtutdo,
: basi ha pagsugot han imo pagturon-an mabuhi ako.
18: Abrihe an akon mga mata basi ko hikit-an,
: ha imo balaod, an mga kamatuoran.
19: Diri ako mag-iiha dinhe ha tuna,
: ayaw na an imo mga sugo ha akon tagoa.
20: An kalag ko nasasakit hin pag-ungara,
: han imo mga paghukom ha ngatanan nga takna.
21: Imo ginsasaway an mga mapinahitas-on,
: gabaan unta adton diri magsinugtanon.
22: Ha ira mga pagyubit ug pagtamay ako gawsa,
: kay akon man gintuman an imo mga lagda.
23: Bisan kon an mga punoan magkaurosa,
: pagplano ha akon hin pagkontra.
: Mga turumanon nimo akon pag-aadman,
: Ngan diri ko gud pagpapasibay-an.
24: An imo mga sugo nakakalipay ha akon,
: kay amo an akon mga magsaragdon.
25: Nalunay ako nga maluya dida ha tapotapo,
: buhia gad ako sugad han saad nimo.
26: Gintug-an ko an mga buhat ko ngatanan,
: sanglit imo ako pinamatian;
: tutdoi ako han imo mga dalan.
27: Buligi ako basi an imo mga balaod akon santapon,
: ngan an imo mga pagturon-an akon pamamalandongon.
28: Hin mga kabidoan ako nadaog,
: sugad han imo mga saad tagi ako hin kusog.
29: Ayaw itugot nga ha karat-an ako mahingadto,
: sugad han imo mga balaod ha akon itutdo.
30: Igintug-an ko an akon kamasinugtanon,
: pinamatian ko an imo mga paghukom.
31: Ginoo , ginsunod ko an imo kaladnganan,
: ayaw gad itugot nga akon kaalohan.
32: Akon ini nga pagtatalingohaon,
: ngan an imo nga sugo akon pagsusugton.
: Tungod nga ighahatag mo man ha akon,
: an dugang pa nga pagkamasinaboton.
33: Tutdoi gad ako, O akon Ginoo ,
: han kahulogan han mga balaod mo;
: akon gud ini susugton ngan tutumanon,
: ha takna ngatanan han kinabuhi nakon.
34: Igsaysay ha akon an mga balaod nimo,
: hin kinasingkasing pagtitipigan ko.
35: Itugot nga imo mga sugo akon matuman,
: kay aada ha ira an akon kalipayan.
36: Ihatag ha akon han balaod mo paghingyap,
: labaw hin pagbiling hin mga manggad.
37: Pudngi hadton waray pulos nga ungara,
: ha imo mga saad ako pagpakaupaya.
38: Tumana an imo saad ha akon,
: kay usa ako nga imo surugoon
: an imo ginhimo nga saad, hadton ha imo nag-aalagad.
39: Igawas ako han mga pagtamay,
: an imo paghukom urusahon kaupay.
40: Karuyag ko han imo mga sugo pagtuman,
: buhia gad ako kay matadong ka man.
41: Ipakita, O Ginoo , an imo gugma ha akon,
: sugad han imo siring nga ako tatalwason.
42: An mga magtamay ha akon babatonon nakon,
: kay nasarig ako hadton imo mga pulong.
43: Payakna ako han imo kamatuoran,
: kay imo mga paghukom akon ginlalauman.
44: Han imo balaod ako pirme nagtutuman,
: hin kadayonan ngan waray kataposan.
45: Mag-uokoy ako ha hingpit nga kagawasan,
: kay akon ginsusugot an imo pagturon-an.
46: Imo mga sugo igsumat ha mga kahadian,
: ngan diri gud ako kaaalohan.
47: Hiaagian ko an akon kalipayan,
: dida han imo mga sugo pagtuman.
48: Kay ako hinmigugma han imo mga sugo,
: papalandongon ko an imo mga igintutdo.
49: Panumdom han saad mo ha imo surugoon,
: ini an naghatag ha akon hin paglaom.
50: Bisan ha pag-antos nakaliaw ha akon,
: kay an imo saad nagin kinabuhi nakon.
51: Han mga mapahitas-on ako gintatamay,
: kundi waray ko an imo balaod isalikway.
52: Akon gindumdom an daan mo nga paghukom,
: amo, O Ginoo , an nagliaw ha akon.
53: Kon an magraot nasupak han imo balaod,
: nasisina gud ako hin tinuod.
54: Dinhe han akon kinabuhi nga tunan-on,
: an imo mga sugo an akon karantahon.
55: Ha gab-i, O Ginoo , akon ta ikaw gindudumdom,
: ngan an imo balaod akon ginpapalandong.
56: Nagin kaupayan, kalipayan nakon,
: kon an imo mga sugo an akon pagsugton.
57: Ikaw la, Ginoo , an akon ginkikinahanglan,
: igsasaad ko, han imo balaod hin pagtuman.
58: Hin kinasingkasing ako naghahangyo,
: sugad han imo saad, kalooyan mo ako.
59: An akon mga panggawi akon ginpapalandong,
: ngan nagsaad ako pagtuman han imo mga tugon.
60: Ngan diri manta nakon paglalanganon,
: an imo mga sugo akon pagsusugton.
61: Ginbibitik ako han magraot nga mga tawo,
: kundi diri ko hingangalimtan an balaod nimo.
62: Nagmamata ako ha tabis han kagab-ihon,
: pagdayaw han matadong mo nga paghukom.
63: Sangkay ako hadton nag-aalagad ha imo,
: han ngatanan nga nagtutuman han imo mga sugo.
64: An tuna puno han imo gugma, O Ginoo ,
: han imo mga sugo tutdoi ako.
65: Imo gintuman an imo saad, O Ginoo ,
: maupay ka ha akon, an surugoon nimo.
66: Tagi hin kinaadman ug hibaro,
: kay han imo mga sugo, natapod ako.
67: Nagin maraot ako, san-o ka magkastigo,
: kundi yana imo pulong gintutuman ko.
68: Kamaupay mo, pagkamaloloy-on,
: an imo mga sugo itutdo ha akon.
69: Nagbinuwa an mapahitas-on bahin ha akon,
: kundi susugton ko an imo mga tugon.
70: Waray gud sarabutan ini nga mga tawo,
: kundi nalilipay ako han balaod nimo.
71: Nakaupay ha akon an imo mga kastigo,
: kay han imo mga sugo natutdoan ako.
72: Ha akon, labaw an balaod nga hatag mo,
: kay han mga bahandi hinin tuna nimo.
73: Imo ako ginhimo ngan ginpanalipdan,
: tutdoi ako basi an mga sugo akon hisabtan.
74: Adton ha imo matinahuron,
: nalipay kon hira makita ha akon,
: kay han imo saad ako masinarigon.
75: Magtadong, Ginoo , an imo mga paghukom,
: imo ako ginsirotan kay ikaw matinumanon.
76: An imo dayon nga gugma nakakaliaw ha akon,
: kay saad man ini ha akon,
: an imo surugoon.
77: Kalooyi ako ngan mabubuhi ako,
: kay nalilipay ako han imo mga sugo.
78: Adton mapahitas-on unta kaalohan,
: kay nagsumbong hin waray kamatuoran.
: An para ha akon, akon papalandongon,
: an imo mga mag-upay nga tugon.
79: An natahod ha imo mapakadi ha akon,
: sugad man an magtuon han imo mga tugon.
80: Mahingpit unta an pagtuman han imo kaladnganan,
: ngan mahigagawas ako han makaarawod nga kapakyasan.
81: O Ginoo , duro na an akon kagul-anan
: hin paghinulat han imo katalwasan.
: An imo mga pulong an akon ginlalaoman.
82: An akon mga mata kapoy ug rutay,
: han imo mga saad hin pagbinantay.
: Samtang yana ha imo ako napakiana,
: An imo pagbulig ha akon, san-o pa?
83: Waray ako gamit, daw baya nga anit hin bino,
: kundi diri ko hingangalimtan an imo mga sugo.
84: Tubtob san-o pa man an paghulat nakon,
: nga an nagpaantos ha akon imo kastigohon?
85: Namagluong hira basi ako nira dakpon,
: im' nga mga tawo nga mapahitas-on.
86: An mga sugo nimo ngatanan,
: angay gud ug igo kasarigan.
: Ginpakaraot ako han mga tawo,
: han mga buwaonbuligi ako!
87: Haros na gud ako nira pagpatayon,
: kundi waray ko igsalikway an imo mga sagdon.
88: Upaya ako tungod han imo gugma,
: basi imo mga balaod tumanon ko na.
89: Waray kataposan, O Ginoo , an imo mga pulong,
: ini didto ha langit magpapadayon.
90: An imo kamatinumanon ha dayon nga panahon,
: ngan an gintindog nga tuna napabilin gihapon.
91: Ngada yana nagpabilin an mga butang,
: kay imo man ini pagburot-an;
: kay surogoon man an ngatanan.
92: Kon an imo balaod diri surok han akon kalipayan,
: bangin patay na ako tungod han mga kakurian.
93: Imo mga tugon diri ko pababay-an,
: kay tungod hini, hin kinabuhi ako natagan.
94: Imo na man akoimo ako tabangan!
: Imo mga sugo gintinguha ko hin pagtuman.
95: Nagama an magraot hin pagpatay ha akon,
: kundi an imo balaod akon papalandongon.
96: Akon hinbaroan nga an ngatanan may utlanan,
: kundi an imo mga sugo may kahingpitan.
97: Ginmamahal ko an imo mga balaod,
: ha bug-os nga adlaw gindumdom ko hin tinuod.
98: Imo mga sugo diri ko isasalikway,
: sanglit mas maaram ako kay han akon mga kaaway.
99: Mas nasabot ako kay han akon mga magturutdo,
: kay han imo mga pagturon-an namamalandong ako.
100: Labaw han kalagsan an akon kinaadman,
: kay an imo mga sugo akon gintutuman.
101: Binayaan ko an magraot nga ginawian,
: kay karuyag ko han imo pulong pagtuman.
102: Waray pagpabay-i an imo pagturon-an,
: kay an akon magturutdo hi ikaw man.
103: Hin kamatam-is han imo mga tugon,
: mas matam-is pa kay han dugos nga pagkaon.
104: Tikang han imo balaod an akon kinaadman,
: sanglit na diri ako han magraot nga ginawian.
105: Suga nga nag-uuna ha akon an imo pulong,
: ngan amo an kapawa para han dalan nakon.
106: An baraan ko nga saad akon pagtutumanon,
: hin pagsugot han tutdo mo nga matadong.
107: An akon mga kakurian, Ginoo ,
: mabug-at kaupay,
: buhia gad ako, tumana an saad mo hadto anay.
108: Karawata an akon pagpasalamat ha imo, Ginoo ,
: ngan tutdoi ako han imo mga sugo.
109: Andam ako han akon kinabuhi hin pagtubyan,
: an imo mga balaod diri ko hingangalimtan.
110: Ginbibitik ako han magraot nga mga tawo,
: kundi waray ako magsupak han imo mga sugo.
111: Akon dayon nga hiagi an imo mga sugo,
: amo ini an kalipay han kasingkasing ko.
112: An pagsugot han balaod mo akon gintug-an,
: nga akon ipapadayon tubtob ha kataposan.
113: Napupungot ako hadton mga maglingo,
: kundi hinihigugma ko an balaod nimo.
114: Ikaw an panalipod nga naugop ha akon,
: han imo mga saad aada an akon paglaom.
115: Iwas kamo ha akon, kamo nga makasasala,
: akon susugton an kanan Dyos mga lagda.
116: An ginsaad mo nga kusog ako hatagi,
: ngan tungod hini ako mabubuhi;
: ha akon paglaom ayaw ako pagpakaalohi.
117: Kapti ako basi diri na ako mabaraka,
: imo mga sugo susundon ko manta.
118: Ginsalikway mo an nasupak han imo sugo,
: kawang la an ira malimbongon nga plano.
119: Gin-isip mo nga siot an magraot nga tawo,
: sanglit ginhigugma ko an imo mga sugo.
120: Tungod ha imo makulba para ha akon,
: ngan nahadlok ako han imo paghukom.
121: Matadong ngan maupay an akon binuhatan,
: ha mga kaaway diri mo ako pababay-an.
122: Saari hin pagbulig an imo surugoon,
: nga diri ha akon magsakit an magpahitas-on.
123: Kapoy na an akon mga mata hin pagbantay,
: han katalwasan nga iginsaad mo kanunay.
124: Pamatii ako sumala han imo gugma,
: ngan tutdoi ako han imo mga lagda.
125: Imo ako oripon, tagi hin sarabotan,
: basi hisabotan ko an imo pagturon-an.
126: Takna yana hin pagbuhat, O Ginoo ,
: kay an mga tawo diri nagtutuman han imo sugo.
127: Hinihigugma ko an imo mga sugo,
: labaw pa gud hadton bulawan nga tutoo.
128: An ngatanan mo nga tugon akon gintutuman,
: an maraot nga mga paagi akon gindudumtan.
129: An imo mga pagturon-an urosahon,
: hin kinasingkasing ginsusugot nakon.
130: Nahatag hin kapawa an dayag nga pagturon-an,
: an mga tapang natatagan hin kinaadman.
131: Naghahangos ako ha akon pagnganga,
: han imo mga sugo ha akon pag-ungara.
132: Lingia ngan kalooyi ako yana,
: sugad han ginbuhat mo han ha imo nahigugma.
133: Sugad han imo saad, ayaw ako ipapukan,
: ayaw ako ipadaog han mga karat-an.
134: Tubsa ako han magraogdaog nga mga tawo,
: basi amo la an akon pagsugton an imo mga sugo.
135: Ha imo atubangan ako pagpakaupaya,
: ngan itutdo ha akon an imo mga lagda.
136: Mga luha ko nadaligdig sugad hin sapa,
: kay han imo balaod an mga tawo natipa.
137: Matadong ka gud hin duro, O Ginoo ,
: ngan sugad man an mga balaod nimo.
138: Mga turumanon nga ginhatag nimo,
: hingpit kamatadong, maupay hin duro.
139: Nalaga daw kalayo an akon kasina,
: kay ginsalikway han kaaway an imo mga lagda.
140: An imo mga saad waray pagruhaduha,
: ngan amo ini an akon hinihigugma.
141: Tinamay la ako, waray kapulsanan,
: kundi diri ako malilimot han imo pagturon-an.
142: Pagkamatadong mo, waray kataposan,
: ngan an imo balaod puno hin kamatuoran.
143: Hin kasamok ug kasakitan ako napupuno,
: kundi nakakalipay ha akon an imo mga sugo.
144: Kanunay matadong an imo mga pagturon-an,
: basi ako mabuhi, tagi ako hin sarabotan.
145: Kinasingkasing an akon pagtawag ha imo,
: O Ginoo , batona ngan pamatii ako;
: ngan pagtutumanon ko an imo mga sugo.
146: Natawag ako ha imo ngan ako talwasa,
: ngan magsusunod ako han imo mga lagda.
147: Ha aga pa nasangpit ako han pagbulig mo,
: an saad nimo an ginlalaoman ko.
148: Ha bug-os nga gab-i nagmamata ako,
: pagpinamalandong han mga tugon nimo.
149: Kay dayon an imo gugma, dungga ako, Ginoo ,
: hawiri an akon kinabuhi, kalooyi ako.
150: Magpintas nga paropamatay harani ha akon,
: han imo balaod diri gud hira matinumanon.
151: Kundi suok ka ha akon, O Ginoo ,
: ngan waray pagkabalhin an imo mga sugo.
152: Hadto pa nasabtan ko an imo mga tugon,
: imo pagbuot nga ini magpapadayon.
153: Kitaa an akon pag-antos ngan talwasa ako,
: kay waray ko bayai an balaod nimo.
154: Ugopi ako, O Ginoo, ngan panalipdi,
: talwasa ako kay saad man nimo ini.
155: Diri matatalwas an mga magraogdaog,
: kay diri hira nasugot han imo balaod.
156: An imo pagpaid dako kaupay, Ginoo ,
: ipakita an imo kalooy ug talwasa ako.
157: Damo an ha akon nagraraogdaog,
: kundi waray ko bayai an imo balaod.
158: Kon nakita ako han mga maglingo,
: nangangalas gud ako hin duro;
: kay diri hira nagtutuman han imo mga sugo.
159: Kitaa an akon gugma han imo pagturon-an,
: padayon an gugma mo, ihatag an katalwasan.
160: An imo mga balaod ubos kamatuoran,
: an magtadong mo nga sugo waray kataposan.
161: Gintalumpigos ako han mga gamhanan,
: kundi an imo balaod akon ginpasidunggan.
162: Malipay ako tungod han imo mga saad,
: sugad hin nakaagi hin damo nga manggad.
163: Nasisina ug nadiri ako han mga buwa,
: kundi an imo balaod akon hinihigugma.
164: Nakakapito kada adlaw an akon pagpasalamat,
: tungod han mga magtadong mo nga mga buhat.
165: Himyang an mga tawo nga han balaod nahigugma,
: ngan waray gud makakapukan ha ira.
166: Naghuhulat ako han pagtalwas mo, Ginoo ,
: ngan pagtutumanon ko an imo mga sugo.
167: Ginsusugot ko an imo mga pagturon-an,
: kinasingkasing an akon paghigugma han ngatanan.
168: Ginsusugot ko an imo mga sugo ug mga tutdo,
: nakita ka han ngatanan nga mga buhat ko.
169: Padangata ha imo an akon pakibulig, Ginoo !
: Tagi hin pagsabot sumala han saad nimo.
170: Pamatii gad man an akon mga pag-ampo,
: sumala han imo saad, talwasa ako.
171: Dayuday ako magdadayaw ha imo,
: kay an imo balaod ha akon igintututdo.
172: An imo mga balaod akon pagkakantahon,
: kay an imo mga sugo puros magtadong.
173: Dayuday maandam ka hin pagbulig ha akon,
: kay imo mga sugo akon pagsusundon.
174: Nangangandoy ako han pagtalwas mo ha akon,
: ha imo balaod ako magmamalipayon.
175: Hin kinabuhi ako imo gad tagan,
: Basi hi ikaw la an akon pag-awitan.
: Hinaot pa unta nga ako kabuligan,
: pinaagi han imo mga pagturon-an.
176: Nagsinudoy ako daw karnero nga nawara,
: sanglit pakadi gad ngan pamilnga.
: Ako, an imo surugoon, Ginoo , pangitaa,
: kay han imo mga balaod waray ako magpasibaya.