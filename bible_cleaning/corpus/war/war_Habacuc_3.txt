1: Pag-ampo ini ni Habacuc nga manaragna
2: O Ginoo , hinbatian ko an imo ginbuhat,
: ngan nahahadlok gud ako.
: Buhata na liwat yana nga mga panahon
: an dagko nga mga binuhatan nga imo ginbuhat hadto.
: Kalooyi kami bisan kon nasisina ka.
3: Maabot na liwat an Dyos tikang ha Edumea;
: maabot an baraan nga Dyos tikang han kapungtoran han Paran.
: Naluluob an kalangitan han iya himaya,
: ngan puno an tuna hin pagdayaw ha iya.
4: Makanhi hiya nga may kasilaw sugad hin kikidlat;
: naidlap in kapawa tikang han iya kamot,
: diin natatago an iya gahom.
5: Iya ginpapauna ha iya in sakit,
: ngan ginsusugo an kamatayon hin pagsunod ha iya.
6: Kon nahunong hiya, nababay-og an tuna;
: ha pagsiplat niya, nangungurog an mga nasod.
: Nawawakay an dayon nga kabukiran;
: nauunlod an waray kataposan nga kapungtoran,
: an kapungtoran nga iya ginlaktan hadto nga mga katuigan.
7: Hinkit-an ko an kahadlok han mga tawo han Cusan,
: ngan an pangurog han mga tawo han Madian.
8: An mga salog ba an nakapasina ha imo, O Ginoo ?
: An dagat ba an nakapapungot ha imo?
: Sinmakay ka ha mga dampog;
: an maitom nga dampog amo an imo karuwahe
: han pagpadag-a mo han imo mga tawo.
9: Nag-andam ka hin paggamit han imo bawog,
: andam pagpalatos han imo mga pana.
: Ginbuka han imo kikidlat an tuna.
10: Nangurog an kabukiran han pakakita ha imo;
: binmuhos in tubig tikang ha kalangitan.
: Hinmaganas an katubigan ha ilarom han tuna,
: ngan hinmigtaas an mga balod.
11: Han pag-idlap han imo maglaksi nga mga pana
: ngan han pagsilaw han imo mainggat nga bangkaw,
: hinmunong an adlaw ngan an bulan.
12: Ginlatas mo an tuna ha imo kasina;
: gintamaktamakan mo an mga nasod ha imo kapungot.
13: Ginmawas ka hin pagtalwas han imo mga tawo,
: pagtalwas han imo pinili nga hadi.
: Ginpukan mo an pangulo han mga magraogdaog
: ngan ginpuo mo an iya mga sakop.
14: Gintahos han imo mga pana an kapitan han iya kasondalohan
: han pagsulong ha amon sugad hin alipuros basi magsarang kami,
: nga nalilipay sugad hadton mga nagraraogdaog hin sekreto han mga kablas.
15: Ginpatamaktamakan mo an dagat han imo kakabayohan,
: ngan nagbubura an mabalod nga katubigan.
16: Hinbabatian ko ini ngatanan ngan nangungurog ako;
: nangungurog hin kahadlok an akon mga im-im.
: Nahiraraptay an akon lawas,
: ngan nahipapakdol an akon mga tiil.
: Mahulat ako hin hilom han tiarabot nga panahon
: nga pagkakastigohon han Dyos adton mga nasulong ha amon.
17: Bisan kon waray mamunga an mga igos,
: ngan waray mamunga an mga ubas,
: bisan nakakawang an mga abot han olibo,
: ngan waray nahahatag nga aranihon an kaumhan,
: bisan nagkakamatay an ngatanan nga mga karnero
: ngan nawawaray sulod an mga toril hin kabakahan,
18: magmamalipayon ngan magrarayhak la gihapon ako,
: kay an Ginoo nga Dyos amo an akon magtaralwas.
19: Nahatag ha akon hin kusog an Ginoo nga Dyos .
: Ginpapalaksi niya an akon mga tiil sugad hin kanan bugsok
: ngan ginpapalakat ako nga waray kataragman dida han kabukiran.