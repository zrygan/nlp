1: Ayaw na gad, O Dyos, ayaw na paghilom,
: ayaw na pagmingaw ngan ayaw na paghinadong.
2: Tan-awa! Mga kaaway ha imo naato,
: nasupil adton nagdudumot ha imo.
3: Hilit nga paglarang supak han imo katawhan,
: sugad man hadton imo pinanalipdan.
4: Siring nira, Gun-oba ta an ira nasod,
: an Israel hingalimtan na hin tinuod.
5: Nagkauroyon hira han ira mga plano,
: nagkaurosa hira hin pagkontra ha imo
6: mga tawo ha Edumea, mga Ismaelitanhon,
: mga tawo ha Moab, ngan Agaritanhon,
7: Gabal, Amon, Amalek nga mga tawo,
: an ha Filistia, ngan an didto ha Tiro;
8: pati an Asiria ha ira tinmampo,
: upod an kan Lot kusgan nga mga tawo.
9: An ginbuhat mo han mga Medianitanhon,
: ngadto ha ira imo man liwat pagbubuhaton;
: ngan amo gihapon ngadto kan Sisera,
: ngan kan Jabin ha salog Kison buhata.
10: Imo didto ha Endor ginpirde hira,
: an ira mga lawas nadunot ha tuna.
11: Buhata ngadto han mga puno nira,
: sugad ha kan Oreb ug Zeeb nga duha.
: Dag-a an ngatanan nga punoan nira,
: sugad han buhat mo kan Seba ug Salmuna.
12: Nga nagsiring, Aangkonon namon an tuna,
: nga kanan Dyos ginhimo ngan gintag-iya.
13: Dyos ko, itugot hin pagpasarang ha ira,
: sugad hin tapotapo hinin tuna;
: masugad hira han mga uhot ug upa,
: nga han hangin ginpapalidpalid la.
14: Sugad hin kalayo nga nakakaugtang,
: han mga kabukiran ug kagurangan.
15: Han imo alipuros hira imo tabogon,
: han makusog nga hangin imo hira hadlokon.
16: Magtabon unta hin kaawod, Ginoo ,
: itugot nga magtug-an hira ha imo.
17: Pirdeha ngan hadloka ha kadayonan,
: hingpit nga kaalo an ira kamatyan.
18: Kumilala unta hira nga ikaw la
: an Ginoo , waray na gud iba;
: an Dyos an Gilalabawi nga punoan,
: nga hadi han ngatanan nga kalibutan.