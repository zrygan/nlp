1: Ayaw pangabugho han imo asawa nga imo hinigugma. Pagtututdoan mo la hiya hin pagpakaraot ha imo.
2: Ayaw igtubyan an imo kadungganan ngadto hin bisan hin-o nga babaye.
3: Pahirayo han mga asawa han iba nga kalalaken-an; bangin ka mabitik nira.
4: Ayaw pakig-upod-upod hin kababayen-an nga mga parakanta; bangin ka nira paglimbongan.
5: Ayaw pagtinutok hin usa nga uray nga daraga kay bangin ka mapirit hin pagbayad han balor hin usa nga asawa.
6: Ayaw gud igtubyan an imo kalugaringon ngadto han kababayen-an nga magraot an bantog kay bangin mawad-an ka han ngatanan nga imo hiagi.
7: Sanglit ayaw pagliningilingi ha mga kakalsadahan o pagsinudoysudoy ha mga dapit nga waray mga tawo.
8: Ilingiw an imo mga mata kon hikit-an mo in matahum nga babaye. Ayaw pagpinanhunahuna han kamahusay hin babaye nga diri mo asawa. Damo nga kalalaken-an an naghikaraot tungod han katahom hin usa nga babaye.
9: Ayaw pakigsaro hin babaye nga kanan iba asawa, o pakig-inom ha iya. Bangin ka masulay han iya kamahusay ngan mahulog ka ngadto hin karat-an tungod han imo mapaso nga pagbati.
10: Ayaw bayai in usa nga daan nga sangkay; diri ka gud makakaagi hin bag-o nga makakaliwan ha iya. Sugad hin bino an pagkasangkay; nagtitikarasa la ini samtang nag-iiha.
11: Ayaw kaawa han pag-uswag hin usa nga makasasala, kay diri ka maaram kon ano an iya kabubwason.
12: Ayaw pagkalipay han nalilipayan han mga tawo nga diri natoo han Dyos; hinumdomi nga diri hira makakalikay han sirot samtang mga buhi pa hira.
13: Kon pumahirayo ka han tawo nga may gahom hin pagpatay ha imo, diri ka magkikinahadlok tungod han imo kinabuhi. Kundi kon kinahanglan humirani ka man ha iya, pag-ikmat kay bangin ka niya pagpatayon. Isipa nga naglalakat ka dida hin tinago nga mga bitik, nga usa ka nga masayonay mabitik.
14: Sugad han imo mahihimo, tinguhaa nga makilala mo an imo mga kahigrani, ngan pamatii an sagdon tikang la ha ira nga may-ada hiyas hin paghatag hin sagdon.
15: Asay pakighimangrawi an mag-aram nga mga tawo, ngan an Balaod han Gihihitaasi amo an iyo paghinabihi.
16: Pilia an magtadong nga mga tawo nga imo mga kasaro hin pagkaon. An imo pagkahadlok han Ginoo amo an imo sadang iparayaw.
17: Gindadayaw in usa nga batid nga panday tungod han iya mga hinimo, ngan an kaaram hin usa nga pangulo ginpapamatud-an pinaagi han iya mga pulong.
18: An paralibak ngan mayakan nga tawo nahahadlokan ngan gindudumtan han bungto.