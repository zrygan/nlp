1: Nagsiring hi David ha iya kalugaringon, Usa hini nga mga adlaw papatayon ako ni Saul. Maupay pa nga kumalagiw ako ngadto ha Filistia. Niyan maundang hi Saul hin pagbiniling ha akon didto ha Israel, ngan mahigagawas ako ha kataragman.
2: Sanglit kinmadto dayon hi David ngan an iya 600 nga mga tawo kan Aquis nga hadi han Gat, nga anak ni Maoc.
3: Nag-ukoy hi David ngan an iya mga tawo upod an ira mga panimalay didto ha Gat. Upod ni David an iya duha nga asawa: hira Ahinoam nga taga-Jezrael, ngan Abigail nga balo ni Nabal nga taga-Carmelo.
4: Han paghibaro ni Saul nga pinmalagiw na hi David ngadto ha Gat, inmundang hiya hin pagpinamiling ha iya.
5: Nagsiring hi David kan Aquis, Kon sangkay ka man nakon, tagi ako hin usa nga gutiay nga bungto nga akon pag-uokyan. Diri kinahanglan nga mag-ukoy ako tampo ha imo didto han kapital nga syudad.
6: Sanglit iginhatag ha iya ni Aquis an bungto han Siclag, ngan tungod hini gintag-iya an Siclag han kahadian han Juda tikang pa hadto.
7: Naukoy hi David didto ha Filistia sulod hin 16 ka bulan.
8: Sulod hito nga panahon, ginsulong ni David ngan han iya mga sakop an mga tawo han Gesur, Girzi, ug Amalec nga maiha na hin duro nga mga umurokoy didto hini nga mga katunaan. Ginsulong niya an ira tuna tubtob ha Sur, ngan ngadto pa gud ha Ehipto,
9: ngan pinamamatay nira an ngatanan nga kalalaken-an ug kababayen-an ngan gintikas nira an kakarnerohan, kabakahan, kaasnohan, kakamelyohan, ngan bisan pa an mga panapton. Katapos binmalik hiya ngadto kan Aquis,
10: nga napakiana ha iya, Diin ka man sulong yana nga panahon? Nagsumat ha iya hi David nga kinmadto hiya han timogan nga bahin han Juda, o han katunaan han tribo ni Jerameel, o han katunaan nga gin-ukyan han mga Kenitanhon.
11: Ginhurot hin pamatay ni David an kalalaken-an ug kababayen-an, basi waray usa nga makabalik hin pagsumat kan Gat han tinuod nga ginbuhat niya ngan han iya mga tawo. Amo ini an ginbuhat ni David ha bug-os nga panahon han nakadto hiya ha Filistia.
12: Kundi sinmarig hi Aquis kan David ngan naghunahuna hiya, Nasisinahan hiya hin duro han iya kalugaringon nga mga tawo nga mga Israelita sanglit mag-aalagad hiya ha akon ha bug-os niya nga kinabuhi.