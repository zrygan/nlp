1: Dungga an akon mga pulong, O Ginoo ,
: ngan pamatii an akon mga pangaraba.
2: Pamatii an akon pagtawag hin pakibulig,
: o hadi ko ngan Dyos ko!
: Ha imo ako nag-aampo.
3: Ha kaagahon dinudungog mo an akon tingog;
: ha pagsirang han adlaw naghahalad ako han akon pag-ampo
: ngan hinuhulat ko an imo baton.
4: Usa ka nga Dyos nga diri nalilipay han maraot nga binuhatan;
: diri ka natugot hin karat-an ha imo atubangan.
5: Nangangalas ka pagtan-aw han mga magpahitas-on;
: Napupungtan mo an ngatanan nga magburuhat hin magraot.
6: Ginpupuo mo an ngatanan nga mga buwaon ngan gintatamay an mga magpintas ngan mga maglimbong.
7: Kundi tungod han imo dako nga gugma makakasulod ako ngadto ha imo balay;
: Makakasingba ako ha imo baraan nga Templo
: ngan mayukbo ako pagtahod ha imo.
8: Ginoo , damo gud an akon mga kaaway!
: Mandoi ako hin pagbuhat han imo kabubut-on;
: himoa nga matadong an imo dalan nga akon pagsusundon.
9: Diri gud kasasarigan an pulong han akon mga kaaway;
: an ira la karuyag amo an pagpatay.
: Manamit ngan matam-is an ira mga pulong,
: kundi puno gud ini hin makamaratay nga limbong.
10: Paghukmi ngan siroti hira, O Dyos;
: magdara unta han ira pagkapukan an ira kalugaringon nga magraot nga mga tinguha.
: Paiwasa hira ha imo atubangan
: tungod han damo nira nga mga sala,
: ngan han ira pagsupil ha imo.
11: Kundi magkakalipay an ngatanan nga gintalwas mo;
: dayuday makakagkanta hira hin kalipay.
: Panalipdi adton mga nahigugma ha imo;
: tungod ha imo malipayon gud hira.
12: Bendisyoni adton mga magsinugtanon ha imo, O Ginoo ;
: nananalipod ha ira an imo gugma sugad hin taming.