1: An Ginoo , kalag ko, imo pagdayawon,
: an iya baraan nga ngaran akon pagdayegon.
2: An Ginoo , kalag ko, imo pagdayawon,
: an iya pagkamaupay diri mo limoton.
3: Napasaylo hiya han akon mga sala,
: an akon mga sakit gintatambal niya.
4: Pinapahirayo ako niya ha lubnganan,
: gugma ug kalooy ako niya tinatagan.
5: An akon kinabuhi iya ginpupun-an,
: han iya mga mag-upay nga butang.
: Basi ako magpadayon hin kabata ug kakusog,
: sugad hin kusgan ug malaksi nga banog.
6: Ginoo , naugop ka han mga ginraraogdaog,
: ngan tinatagan mo hira han ira katungod.
7: Mga larang niya hi Moises ginsumatan,
: an Israel iya ginpakita han iya kagamhanan.
8: An Ginoo maloloy-on ug mahigugmaon,
: mahinay masina, may gugma nga dayon.
9: Diri hiya kanunay nagbibinusa,
: diri kadayunan an iya kasina.
10: Diri kita niya ginsisirotan,
: sumala ha igo ha aton ug kaangayan.
: Diri man kita niya ginbabalosan,
: sumala han aton mga kasal-anan.
11: Sugad kahitaas hadton kalangitan,
: ha igbaw han tuna hinin kalibutan;
: amon man kadako an iya paghigugma,
: hadton may pagtahod, kahadlok ha iya.
12: Sugad nga hirayo adton sinirangan,
: han namamarapara nga katundan;
: amo man an kahirayo han iya pagkuha,
: tikang ha aton han aton mga sala.
13: Sugad nga an amay han iya anak maloloy-on,
: amo man an Ginoo hadton ha iya mahadlokon.
14: Maaram hiya kon ano an iya ginhimo ha aton,
: nga tapotapo kita, hiya nanunumdom.
15: An kinabuhi han tawo sugad la hin banwa,
: bukad ha kapatagan nga namumukad na.
16: Paghuypa han hangin, nawawara dayon,
: ngan diri na gud ini hira kikitaon.
17: Kundi an gugma han Ginoo nagpapadayon,
: han mga tawo nga ha iya mahadlokon;
: ngan magpapadayon an iya kaupayan,
: ngadto han ngatanan nga mga katulinan,
18: ngadto han nagtutuman han ginsaaran,
: ngan hadton nasugot han iya kasugoanan.
19: Gintindog ha langit an trono han Ginoo ,
: hiya an hadi han ngatanan nga hinimo.
20: Kusgan nga mga anghel, dayawa an Ginoo ,
: namamati, natuman han iya mga sugo.
21: Dayawa an Ginoo , kamo ngatanan,
: mga kagamhanan ha kalangitan;
: hi kamo nga iya mga surugoon,
: nga nagtutuman han iya kaburot-on.
22: Ngatanan kamo, an Ginoo dayawa,
: nga iya ginbuhat ug iya gintuha;
: bisan diin nga dapit nga paghadian niya,
: kalag ko, an imo Ginoo pagdayawa.