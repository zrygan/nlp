1: Matatapos na an akon kinabuhi. Makuri na an akon pagginhawa;
: ngan andam na an lubnganan para ha akon.
2: Nakita ako han mapait nga pagbiaybiay ha akon han mga tawo.
3: Waray ako maglimbong, O Dyos. Karawata gad an akon pulong.
: Waray na iba nga magsasaksi han akon iginyayakan.
4: Ginsadhan mo an ira sarabotan; basi hira diri makasabot han katadungan;
: sanglit, ayaw gad itugot nga pagdag-on ako nira.
5: Dida hin kadaan nga darahonon, ginlilingo hin tawo an iya kasangkayan tungod la hin kwarta,
: ngan nag-aantos hini an iya mga anak.
6: Ngan yana ginagamit han mga tawo ini nga darahonon kontra ha akon;
: nadaop hira ha akon ngan gintutoprahan an akon bayhon.
7: Haros na ako mabuta tungod han akon kabidoan;
: sugad nala hin mga manipis nga lambong an kamagasa han akon mga butkon ngan mga bitiis.
8: Nahipapausa adton mga napaka tangkod,
: ngan ginhuhukman ako nira ngatanan sugad nga usa nga diri nakilala hin diyos.
9: Adton mga napaka dungganan
: nagmamatuod ha ira ngahaw nga magtadong hira.
10: Kundi kon hira ngatanan dumangop ngan umatubang ha akon,
: diri ngani ako makakaagi hin bisan usa ha ira nga makinaadmananon.
11: Linmabay na an akon mga adlaw; nakawang an akon mga plano;
: waray na an akon paglaom.
12: Kundi nasiring an akon kasangkayan nga sugad la han kapawa han adlaw an gab-i;
: nasiring hira nga hirani na an kapawa,
: kundi maaram ako nga nagpapabilin ako ha kasisidman.
13: An akon nala paglaom amo an kalibutan han mga patay,
: diin mahigda ako hin pagkaturog ha kasisidman.
14: Tatawgon ko nga akon amay an lubnganan,
: ngan akon iroy ngan kabugtoan nga kababayen-an
: an mga ulod nga nagkakaon ha akon.
15: Hain na man didto an akon paglaom?
: May-ada ba didto paglaom?
16: Diri maupod ha akon an paglaom
: kon lumusad na ako ngadto han kalibutan han mga patay.