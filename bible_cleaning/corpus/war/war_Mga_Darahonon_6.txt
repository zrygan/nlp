1: Anak ko, nagsaad ka ba nga ikaw an mabayad hin kanan iba mga utang?
2: Nadakop ka na ba pinaagi han imo kalugaringon nga mga pulong, nabitik pinaagi han imo kalugaringon nga mga saad?
3: Kon sugad, anak ko, aada ka ha gahom hito nga tawo, kundi iini in paagi nga makakahimo ka hin paggawas: pagdali ngadto ha iya, ngan hangyoa hiya nga buhian ka.
4: Ayaw gud itugot nga mahingaturog ka o nga pumahuway ka.
5: Pag-iginagawasan han bitik sugad hin tamsi o hin bugsok nga nalikay tikang hin usa nga parapanganop.
6: Kinahanglan mahibaro an hubya nga mga tawo hin mga pagturon-an tikang han mga tubak.
7: Waray nira pangulo, pinakalabaw, o punoan,
8: kundi, ha panahon han katsirak nagtitirok hira hin ira pagkaon, nga ira pag-andam para han kat-uran.
9: Tubtob san-o an paghinigda han hubya nga tawo? San-o pa ba hiya babangon?
10: Mapiyong ako hin madaliay, nasiring hiya; Makirugtol ako ngan mapahuway la ako anay.
11: Kundi samtang nakaturog hiya, susulongon hiya han kakablasan nga sugad hin armado nga tikasan.
12: Nagsusudoysudoy hin pagbinuwa an waray pulos ngan magraogdaog nga mga tawo.
13: Nakiro ngan nasenyas hira hin paglipat ha imo,
14: samtang maraot an ira nahuhunahunaan hin pagpasarang hin kasamokan ha ngatanan nga dapit.
15: Tungod hini, tigda la nga hahampakon hira hin karat-an, ngan masasamad hira ngan makuri ini matambal.
1619: May pipito nga mga butang nga napupungtan han Ginoo ngan dinidiri gud niya
: Mapinahitas-on nga paniplat,
: buwaon nga dila,
: mga kamot nga napatay hin tawo nga waray sala,
: hunahuna nga naglalarang hin karat-an,
: mga tiil nga nagdadagmit hin pagbuhat hin maraot,
: saksi nga dayuday an pagbinuwa,
: ngan tawo nga nag-aaghat hin kasamokan dida hin kasangkayan.
20: Anak ko, buhata an iginsugo ha imo han imo amay, ngan ayaw gud hingalimti an igintutdo ha imo han imo nanay.
21: Dayuday tipigi an ira mga pulong dida han imo kasingkasing.
22: An ira pagturon-an amo an mag-uuna ha imo paglalakton, amo an mananalipod ha imo kon gab-i, ngan magsasagdon ha imo kon adlaw.
23: Nasilaw nga kapawa an ira mga pagtutdo; nakakatutdo ha imo hin pag-ukoy hin matadong nga kinabuhi an ira pagwaydong.
24: Makakapahirayo ini ha imo tikang han magraot nga kababayen-an, tikang han nakakalukmay nga mga pulong han mga asawa hin iba nga mga lalake.
25: Ayaw pagpasulay han ira kamaghusay; ayaw pagpabitik han ira maglimbong nga mga mata.
26: Mahihimo nga suholan la hin usa ka bug-os nga tinapay an usa nga maraot nga babaye, kundi makakaputo an panlibog.
27: Makakaghabak ka ba hin kalayo nga diri masusunog an imo panapton?
28: Makakaglakat ka ba ha bawbaw hin mga baga nga diri mapapaso an imo mga tiil?
29: Amo ini an mahitatabo kon makigdirig ka han asawa hin iba nga lalake. Mag-aantos an bisan hin-o nga nagbubuhat hini.
30: Diri an mga tawo nagtatamay hin kawatan kon nangangawat hiya hin pagkaon tungod hin kagutom;
31: kundi kon hidakpan hiya, kinahanglan magbayad hiya hin pito ka pilokinahanglan itubyan niya an ngatanan nga iya hiagi.
32: Kundi waray gud buot an tawo nga nanlilibog. Gindadaot la niya ngahaw an iya kalugaringon.
33: Pagpapakaalohan ngan paglalatobon hiya; maaalohan hiya ha kadayonan.
34: Uraura gud hin kasina in usa nga bana kon nangangabugho hiya; waray katubtoban an iya pagbulos.
35: Diri gud hiya mapabayad; waray regalo nga makakapahugpoy han iya kasina.