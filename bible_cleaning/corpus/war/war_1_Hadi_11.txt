1: Damo nga langyaw nga kababayen-an an ginhigugma ni Solomon. Labot han anak nga babaye han hadi han Ehipto, nangasawa hiya hin Hiteohanon nga kababayen-an, ngan kababayen-an nga taga-Moab, Amon, Edumea, ug Sidon.
2: Iya pinangasawa hira bisan kon nagsugo an Ginoo nga diri makig-asawa an mga Israelita hini nga mga tawo, kay hira an magkakabig han mga Israelita hin pagsingba hin iba nga kadiyosan.
3: Nangasawa hi Solomon hin 700 nga mga prinsesa, ngan may-ada liwat hiya 300 nga mga aruasawa. Nakabig nira hi Solomon hin pagbaya han Dyos,
4: ngan han lagas na hiya, ira gin-aghat hiya hin pagsingba hin langyaw nga kadiyosan. Waray na hiya magmatinumanon han Ginoo nga iya Dyos, sugad han kamatinumanon ni David nga iya amay.
5: Ginsingba niya hi Astarot nga diyosa han Sidon, ngan hi Moloc nga makauurit nga diyos han Amon.
6: Nakasala hiya han Ginoo ngan waray na magsunod hin tinuod han Ginoo sugad kan David nga iya amay.
7: Nagtindog hiya hin usa nga dapit hin pagsingba ha bawbaw han bukid ha sinirangan han Jerusalem nga pagsisingbahan kan Camos, an makauurit nga diyos han Moab, ngan hin usa nga dapit hin pagsingba kan Moloc, an makauurit nga diyos han Amon.
8: Nagtindog liwat hiya hin mga dapit hin pagsingba diin nakakagtubod hin insyenso an ngatanan niya nga langyaw nga kaasaw-an ngan nakakaghalad hin mga hayop nga tutuboron ngadto han ira kalugaringon nga kadiyosan.
910: Bisan kon makaduha na pagpakita kan Solomon an Ginoo nga Dyos han Israel, ngan nagsugo ha iya nga diri hiya magsingba hin langyaw nga kadiyosan, waray hi Solomon magsugot han Ginoo , kundi binmaya lugod ha iya. Sanglit nasina an Ginoo kan Solomon,
11: ngan nagsiring ha iya an Ginoo , Tungod nga imo gintuyo hin diri pagtuman han aton ginsabotan ngan pagsupak han akon mga sugo, nagsusumpa ako nga babawion ko ha imo an ginhadian ngan ighahatag ko ini ngadto hin usa han imo mga opisyal.
12: Kundi, tungod kan David nga imo amay diri ko ini pagbubuhaton ha panahon nga buhi ka pa, kundi ha panahon han pagkahadi han imo anak.
13: Ngan diri ko babawion ha iya an bug-os nga ginhadian, kundi bibilinan ko hiya hin usa nga tribo, tungod kan David nga akon surugoon ngan tungod han Jerusalem nga syudad nga akon ginpili.
14: Sanglit gin-aghat han Ginoo hi Hadad nga sakop han hadianon nga panimalay han Edumea hin pagkontra kan Solomon.
1516: Naiha anay san-o mahinabo ini, han kaagaw ni David han Edumea, kinmadto hi Joab nga pangulo han iya kasondalohan hin paglubong han mga patay. Nagpabilin hiya ngan an iya mga tawo didto ha Edumea hin unom ka bulan, ngan sulod hito nga panahon ira pinanmatay an ngatanan nga kalalaken-an didto ha Edumea,
17: labot kan Hadad ngan hin pira han kanan iya amay mga surugoon nga Edomitanhon, nga nakapalagiw ngadto ha Ehipto. Bata pa hadto hi Hadad.
18: Binmaya hira han Madian, ngan kinmadto ha Paran, diin tinmampo ha ira in pira nga mga tawo. Niyan kinmadto hira ha Ehipto ngan nakigkita hira han hadi nga naghatag kan Hadad hin tuna ngan hin balay, ngan naghatag pa ha iya hin pagkaon.
19: Iginkasangkay ni Hadad an hadi, ngan iginpaasawa han hadi kan Hadad an iya hipag nga bugto nga babaye ni Rayna Tapenes.
20: Nag-anak hira hin lalake, hi Genubat, nga ginmangnoan han rayna didto ha palasyo, diin nag-ukoy hiya upod han mga anak nga kalalaken-an han hadi.
21: Han kasumati kan Hadad didto ha Ehipto nga patay na hi David ngan hi Joab nga pangulo han kasondalohan, ginsiring ni Hadad an hadi, Tugoti ako hin pag-uli ngadto han akon kalugaringon nga nasod.
22: Kay ano? nagpakiana an hadi. May-ada ba waray ko ighatag ha imo? Amo ba ito nga karuyag ka umuli kay diri ako nakakahatag han ngatanan mo nga ungara?
: Diri gad, kundi tugoti la ako hin pag-uli, ginbaton ni Hadad an hadi. Ngan inmoli hiya ngadto han iya nasod.
: Naghadi hi Hadad han Edumea, kundi maraot ngan makaharadlok hiya nga kaaway han Israel.
23: Gin-aghat liwat han Dyos hin pagkontra kan Solomon hi Razon nga anak ni Eliada. Kinmalagiw hi Razon kan Hadi Hadadeser han Soba, nga iya agaron,
24: ngan nahimo hiya nga puno hin usa nga hugpo hin mga bandido. Nahinabo ini han pagpirdeha ni David kan Hadadeser, ngan han pamataya niya han iya Siriahanon nga mga kasagabay. Kinmadto ha Damasco hi Razon ngan an iya mga tawo ngan nag-ukoy didto, diin ginhimo niya han iya mga tawo nga hadi han Siria.
25: Usa hiya nga kaaway han Israel han buhi pa hi Solomon.
26: Kinmontra liwat kan Hadi Solomon in usa han iya mga opisyal, hi Jeroboam nga anak ni Nebat, nga taga-Sarida ha Efraim. Balo an iroy niya nga ginngaranan kan Serua.
27: Amo ini an susumaton han iya pagkontra kan Solomon.
: Nagsugo hi Solomon hin pagpatak-op han sinirangan nga dapit han Jerusalem ngan hin pagdugang han mga pader han syudad.
28: May pagkatakos nga batan-on hi Jeroboam, ngan han paghikit-i ni Solomon nga maduruto hiya, ginhimo hiya nga tinaporan han ngatanan nga pinirit nga pagtrabaho ha katunaan han mga tribo ni Manases ug Efraim.
29: Usa ka adlaw han nagbabaktas hi Jeroboam tikang ha Jerusalem, gintapo hiya ha dalan ni Ahias nga manaragna nga taga-Silo dida han nag-uusaan la hi Jeroboam hin pagbaktas. Bag-o an hilawing nga bado ni Ahias;
30: ginhubo ito niya ngan ginpikaspikas hin 12 ka bahin,
31: ngan ginsiring hi Jeroboam, Kuha para ha imo hin napulo ka bahin, kay nasiring ha imo an Ginoo nga Dyos han Israel, Babawion ko kan Solomon an ginhadian, ngan ihahatag ko ha imo in napulo nga mga tribo.
32: Igbibilin ko kan Solomon in usa nga tribo tungod kan David nga akon surugoon ngan tungod han Jerusalem nga syudad nga akon ginpili nga akon kalugaringon tikang han bug-os nga tuna han Israel.
33: Bubuhaton ko ini kay iginsikway na ako ni Solomon ngan nagsingba na hiya kan Astarot nga diyos han Sidon; kan Camos nga diyos han Moab; ngan kan Moloc nga diyos han Amon. Sinmupak na ha akon hi Solomon; nagsayop na hiya ngan waray na magtuman han akon mga balaod ngan mga sugo sugad han pagtuman ni David nga iya amay.
34: Kundi diri ko kukuhaon kan Solomon an bug-os nga ginhadian, ngan magpapadayon hiya hin pagkahadi samtang buhi pa hiya, tungod kan David nga akon surugoon, nga akon ginpili ngan nagsugot han akon mga balaod ngan mga sugo.
35: Babawian ko han ginhadian an anak ni Solomon, ngan ihahatag ko ha imo in napulo nga mga tribo.
36: Usa la nga tribo an ihahatag ko han anak ni Solomon, basi dayuday may-ada usa nga tulin ni David nga akon surugoon, nga maghahadi ha Jerusalem, an syudad nga akon ginpili nga dapit diin ako ginsisingba.
37: Jeroboam, hihimoon ko ikaw nga hadi han Israel, ngan paghahadian mo an ngatanan nga katunaan nga imo karuyag.
38: Kon magsugot ka ha akon hin hingpit, mag-ukoy subay han akon mga balaod, ngan magbuhat ka han akon isinusugo, sugad han ginbuhat ni David nga akon surugoon, dayuday ako maupod ha imo. Hihimoon ko ikaw nga hadi han Israel ngan papapaghadion ko sunod ha imo an imo mga tulin sugad han ginbuhat ko kan David.
39: Tungod han sala ni Solomon, kakastigohon ko an mga tulin ni David, kundi diri ha kadayonan.
40: Sanglit nakahunahuna hi Solomon hin pagpatay kan Jeroboam, kundi kinmalagiw hiya ngadto kan Hadi Sesac han Ehipto, ngan nagpabilin hiya didto ngada han kamatay ni Solomon.
41: An ngatanan nga iba pa nga buhat ni Solomon, an iya bug-os nga binuhatan ngan an iya kinaadman nahisurat ngatanan dida han Kasaysayan ni Solomon .
42: Naghadi hiya ha bug-os nga Israel didto ha Jerusalem sulod hin 40 ka tuig.
43: Namatay hi Solomon ngan iginlubong ha syudad ni David, ngan sinmaliwan ha iya hin pagkahadi hi Roboam nga iya anak.