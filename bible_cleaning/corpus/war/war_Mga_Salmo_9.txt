1: Ha bug-os nga kasingkasing ko,
: ha imo, Ginoo , ako magdadayaw;
: han mga buhat nga orosahon nimo,
: ngatanan akon igpapasangyaw.
2: Tungod han Dyos nga Labi Kamakagarahum,
: hin pagdayaw, mag-aawit ako nga malipayon.
3: Pag-abot mo, inmisol an akon mga kaaway,
: hira ngatanan napukan ug nagkamatay.
4: Tangkod ngan tuptop an imo nga paghukom,
: ngan imo gin-upay an paghukom ha akon.
5: Ginsirotan mo an mga tawo nga pagano;
: an mga magraogdaog imo liwat ginpuo;
: ngan waray na mahinunumdom ha ira nga tawo.
6: An amon mga kaaway
: napukan na ha kadayonan,
: an ira mga syudad
: imo ginbungkag, ginpukan,
: ngan ha kadayonan hira hingangalimtan.
7: Kundi an Ginoo amo an hadi ha kadayonan;
: nagtindog hiya hin lingkoran nga hukmanan.
8: Matadong an iya paghadi
: han bug-os nga kalibutan;
: naghuhukom hiya han kanasoran dida hin katadongan.
9: Han mga ginraogdaog
: an Ginoo amo an darangpan,
: himyang nga arayopan ha panahon hin kasamokan.
10: Masarig ha imo,
: adton nakilala ha imo, Ginoo ;
: kay diri ka nasalikway
: hadton nadangop ha imo.
11: Ngadto han Ginoo ,
: hadi han Sion,
: pag-awit kamo ha iya hin pagdayaw!
: An iya mga ginbuhat nga orosahon, ha kanasoran iyo igpasangyaw!
12: An mga nag-aantos han Dyos hinnunumdoman,
: an ira mga pagtangis diri hinngangalimtan;
: adton magpakaraot ha ira,
: iya ginsisirotan.
13: Kalooyi ako ngan kitaa, Ginoo !
: Ha akon mga kaaway an gin-aantos ko!
: Ginoo , ha kamatayon bawia ako,
14: Basi ako makatukdaw ha atubangan
: han Jerusalem nga mga katawhan;
: ngan makagsumat ako ha ira ngatanan,
: an gindayaw ko ha imo nga mga butang.
: Nalilipay ako kay ikaw an akon katalwasan.
15: Nagbuho an mga tawo nga diri diyosnon;
: nahulog hira ngahaw ngadto hito nga luong;
: hira an hinsakban han bitik
: nga ira kalugaringon.
16: An Ginoo ha iya ngahaw nagpakita,
: pinaagi han matadong nga paghukom niya,
: an mga magraogdaog nahisakban
: han ira la ngahaw mga binuhatan.
17: An kamatayon amo an dadangatan,
: han ngatanan nga mga tampalasan;
: ug amo gihapon an sangpotanan,
: hadton masalikway han Dyos nga katawhan.
18: An mga nagkikinahanglan diri pasisibay-an,
: an paglaom han mga kablas ha kadayonan.
19: Pakadi, Ginoo ! Ayaw itugot
: nga an tawo ha imo umato!
: Ha imo atubangan an mga diri diyosnon dad-on mo,
: ngan ipakita ha ira an matadong nga paghukom nimo.
20: Mahadlok unta hira ha imo, Ginoo ;
: makasabot unta nga may kamatayon hira nga tawo.