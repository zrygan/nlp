1: Pagdayawon an Ginoo !
: Pagdayawon!
: Maupay an pagkanta nga't han Dyos naton.
: Pagdayaw pinaagi hin karantahon,
: pagdayaw ha iya maupay, matadong.
2: Iginpapahiuli na han Ginoo ,
: Jerusalem ngan bihag nga mga tawo.
3: Iya gintatambal mga nabibido,
: ira mga samad ginbubutok ito.
4: Gin-isip na niya mga kabiton-an,
: gintatawag an tagsa ha iya ngaran.
5: An aton Ginoo dako ngan gamhanan,
: diri matugkad an iya kinaadman.
6: Ginbabayaw n'ya an mapinaubsanon,
: kundi gindudugmok ha tuna'n yawan-on.
7: Dayawa an Ginoo hin karantahon,
: ngadto han aton Dyos arpa pagtokaron.
8: Gin-aatag n'ya ha langit kadampogan,
: inin tuna iya ginpapaoranan.
: Ngan ginpapatubo n'ya an kabanwaan,
: didto ha bawbaw han mga kapungtoran.
9: Han ira pagkaon iya gintatagan,
: an ginugutom nga mga kamanampan.
: Ngan iya man liwat nga gintutubongan,
: an nangingiyak piso nga katamsihan.
10: Diri aada an iya kalipayan
: dida han magkusog nga kakabayohan.
: Ngan diri man ada'n iya kaliawan
: han mag-isog nga mga kasondalohan.
11: Kundi asay lugod nalilipayan n'ya,
: adton nahadlok ngan natahod ha iya.
: Adton naglalaom, nasarig, natagya,
: dida han dayuday n'ya nga paghigugma.
12: Jerusalem, pagdayawa an Ginoo !
: O Sion, pagdayawa adton Dyos nimo!
13: Ginpaparig-on n'ya mga ganghaan mo,
: ginpapakaupay n'ya im' mga tawo.
14: Gintatalwas n'ya an im' mga pag-ultan,
: tikang han tanan nga mga kataragman.
: Ngan iya ka gud ginpapatagusyahan
: hadton giuupayi nga katrigohan.
15: Usa nga pagsugo n'ya ngadto han tuna,
: ngan tuman gud dayon an ginyakan niya.
16: Adton esno gin-aatag ini niya,
: pareho hin taplak, taplak nga delana.
: Bagtik na nga tun-og iya ginsasarang nga daw tapotapo o daw hin agbon man.
17: Ginsusugo niya an yelo nga uran,
: nga daw mga graba nga nabunok gudman.
: Waray nailob han iya ginpadara
: nga duro nga kahagkot nganhi ha tuna.
18: Katapos nagsusugo na liwat hiya,
: ngan an yelo natutunaw, nawawara.
: Iya ginsusugo adton kahanginan,
: ngan naawas liwat adton katubigan.
19: Nahatag h'ya'n pulong ha iya katawhan,
: kan Israel mga balaod, tugon man.
20: Waray gudman ini niya pagbuhata
: ngadto han mga kanasoran nga iba.
: Mga balaod n'ya di' mag-aram hira.
: An Ginoo pagdayawa, pagdayawa!