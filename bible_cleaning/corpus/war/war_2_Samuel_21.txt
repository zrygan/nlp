1: Dida han panahon han pagkahadi ni David may duro nga kagutom nga inmabot hin tulo ka tuig. Sanglit nagpakiana hi David han Ginoo hiunong hini, ngan nagsiring an Ginoo , Nakasala hin pagpatay hi Saul ngan an iya panimalay; pinamatay niya an mga tawo han Gabaon.
2: Diri mga Israelita an mga tawo han Gabaon; gutiay la hira nga hugpo hin mga Amoreohanon nga ginsaaran han mga Israelita nga diri hira papatayon; kundi gintinguha ni Saul pagpuo ha ira tungod la han iya gugma para han mga tawo han Israel ug Juda.
3: Sanglit gintawag ni David an mga tawo han Gabaon ngan ginsiring hira, Ano in akon mahihimo para ha iyo? Karuyag ko nga baydan an karat-an nga ginbuhat ngada ha iyo, basi makakarawat an mga tawo han Ginoo han iyo bendisyon.
4: Binmaton hira, Diri matutuhay pinaagi hin salapi o bulawan an amon pakig-away kan Saul ngan han iya panimalay, ngan diri man namon karuyag pagpatay hin bisan hin-o nga Israelita.
: Kon sugad, ano man an iyo hunahuna nga akon bubuhaton para ha iyo? nagpakiana hi David.
5: Binmaton hira, Karuyag ni Saul nga mapuo kami, ngan waray mahibilin nga buhi ha amon bisan diin dinhe ha Israel.
6: Sanglit itubyan ha amon in pito han iya mga tulin nga kalalaken-an, ngan amon hira bibitayon ha atubangan han Ginoo didto ha Gabaa, an bungto nga natawhan ni Saul nga ginpili nga hadi han Ginoo .
: Binmaton an hadi, Itutubyan ko hira.
7: Kundi tungod han pagsumpaay nira David ngan hi Jonatan waray ig-upod ni David hi Mefiboset nga anak ni Jonatan, nga apo ni Saul.
8: Kundi iya kinuha hira Armoni ug Mefiboset nga mga anak ni Saul ngan an iroy nira hi Rizpa nga anak ni Aia; kinuha liwat niya an lima nga mga anak ni Adriel nga anak nga lalake ni Barzilai nga taga-Mehola, ngan an asawa ni Adriel amo hi Merab nga anak nga babaye ni Saul.
9: Igintubyan hira ni David ngadto han mga tawo han Gabaon ngan ginbitay hira didto han bukid ha atubangan han Ginoo ngan urosa an pagkamatay nira nga pito. Pinamatay hira dida han syahan nga mga adlaw han pagkat-ani han sebada.
10: Niyan kinmuha hin dugnit nga sako hi Rizpa nga aruasawa ni Saul, ngan anak ni Aia, ngan ginhimo ini niya nga basnig niya ngan didto hiya pag-inukoy han bato nga hinmumutangan han patay nga mga lawas, ngan didto hiya tikang han pagtikang han panahon hin kat-ani ngada han pagtikang han panahon hin kamauran. Kon adlaw ginbabantayan niya nga diri makahugdon an mga tamsi ngada han mga lawas, ngan kon gab-i ginbabantayan niya nga diri bangaon han mga mananap nga ihalas.
11: Han paghibaroi ni David han ginbuhat ni Rizpa,
12: ginkuha niya an mga tul-an nira Saul ug Jonatan nga iya anak tikang han mga tawo han Jabes didto ha Galaad. Ira ginkawat ini didto han plasa han bungto ha Betsan diin ginbitay han mga Filisteohanon an mga lawas dida han adlaw han pagpataya nira kan Saul didto han Bukid Gilboa.
13: Ginkuha ni David an mga tul-an nira Saul ug Jonatan ngan gintirok liwat an mga tul-an han pito nga mga tawo nga ginbitay.
14: Niyan iginlubong nira an mga tul-an nira Saul ug Jonatan didto han lubnganan ni Cis nga amay ni Saul, didto ha Zela, didto han katunaan han Benjamin, nga gintuman nira an ngatanan nga iginsugo han hadi. Katapos, pinamatian na han Dyos an ira mga pag-ampo para han nasod.
15: Nakig-away na liwat an Israel kontra han mga Filisteohanon, ngan inmupod hi David han iya mga tawo hin pakig-away ha ira. Ginul-an hi David dida han usa han mga araway.
16: May usa nga higante nga ginngaranan kan Isbibenob nga naghunahuna nga makakapatay hiya kan David. Nakakadara hiya hin bronse nga bangkaw nga sobra tulo ka kilo an kabug-at, ngan nakakataklos hin bag-o nga espada.
17: Kundi binuligan hi David ni Abisai nga anak ni Seruia. Ginsulong ngan ginpatay ni Abisai an higante. Niyan ira pinapagsaad hi David nga diri na gud hiya umupod ha ira ngadto ha pag-awayan. Nagsiring hira, Ikaw an paglaom han Israel ngan diri namon karuyag nga mamatay ka.
18: Katapos hini, may away na liwat didto ha Gob kontra han mga Filisteohanon, diin nakamatay hi Sibecai nga taga-Husa hin higante nga ginngaranan kan Saf.
19: May lain pa nga away didto ha Gob kontra han mga Filisteohanon, ngan nakamatay hi Elhanan nga anak ni Jair, nga taga-Betlehem kan Goliat nga taga-Gat, kanay bangkaw may pulo nga sugad ka dako hin alikosan hin hablonan.
20: Niyan may lain liwat nga away didto ha Gat, diin may higante nga makiawayon. Unom an iya mga tudlo ha kada kamot ngan ha kada tiil.
21: Gin-ayat niya an mga Israelita ngan ginpatay hiya ni Jonatan nga anak ni Sama nga bugto ni David.
22: Mga tulin ini nga upat nga nagkamatay han mga higante han Gat, ngan ginpatay hira ni David ngan han iya mga tawo.