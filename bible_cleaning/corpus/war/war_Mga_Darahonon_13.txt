1: Namamati an anak nga makinaadmananon han kanan iya amay pagwaydong, kundi diri gud natangdo nga sayop hiya an mapahitas-on.
2: Binabalos an mga mag-upay tungod han ira mag-upay nga mga pulong, kundi nagbibiling hin kasamok adton mga maglimbong.
3: Hiroti an imo iginyayakan ngan mapapanalipdan an imo kinabuhi. An nagpapasagad la hin pagyinakan, nagsasamad la ha iya ngahaw.
4: Bisan diunan-o an pagkinaruyag hin usa nga hubya, diri gud ini niya makukuha. Maaangkon han maduruto an ngatanan nga iya mga ungara.
5: Nadiri hin mga buwa an tangkod nga mga tawo, kundi an mga pulong han mga magraogdaog nga tawo makaarawod ngan makaaralo.
6: Nananalipod han mga waray sala an pagkamatadong, kundi an pagkamaraogdaog amo an pagkapukan han mga makasasala.
7: May mga tawo nga napakariko kundi waray nira bisan ano. Napakapobre la an iba bisan kon may-ada manggad nira.
8: Nagamit han iya kwarta in usa nga riko hin pagpanalipod han iya kinabuhi, kundi waray nagtatarhog hin kablas nga tawo.
9: Sugad hin suga nga malamrag an mga magtadong; sugad an mga magraot hin suga nga tikapaparong.
10: Kasamokan la an nahihimo han mapahitas-on. Mauruupay pa an pangaro hin sagdon.
11: Kon masayon an pakaangkon mo han imo manggad, madali man ini nimo mawara. Kon ginbalhasan mo an imo pagpatigayon, darudamo an imo maaangkon.
12: Kon nakakawang an paglaom, nasasamad an kasingkasing, kundi nagmamalipayon ka kon natutuman an imo ungara.
13: Kon isalikway mo an maupay nga sagdon, nagbibiling ka hin kasamokan; sunda an maupay nga sagdon ngan waray mo kahahadlokan.
14: Burabod hin kinabuhi an mga pagturon-an han makinaadmananon; makakabulig ini ha imo hin paglikay kon aada ka ha kataragman.
15: Nakakaaghat hin pagtahod an pagkamaaram, kundi adton mga diri kasasarigan aada ha dalan tipakadto ha pagkapukan.
16: Dayuday nanhuhunahuna anay an mga tawo nga may buot san-o hira magbuhat, kundi iginpapasangyaw han mga lurong an ira pagkatapang.
17: Nakakahatag hin kasamokan in mga sinugo nga diri katataporan, kundi nagdadara hin kalinaw adton mga kasasarigan.
18: An nadiri hin pag-aram, mapopobre ngan maaalohan, kundi an namamati hin waydong pagpapasidunggan.
19: Hin kamaupay kon an imo ungara natutuman! Nadiri an mga lurong hin pagbaya han karat-an.
20: Pakig-upod-upod han mga makinaadmananon ngan magmamakinaadmananon ka. Kon makigsangkay ka hin mga lurong, maghihikaraot ka.
21: Nasunod an kasamokan bisan pumakain an mga makasasala, kundi pagbabaloson hin mga kaupayan an mga magtadong.
22: An tawo nga maupay may manggad nga ibibilin han iya kaapohan, kundi an kanan makasasala manggad mahingangadto han mga magtadong.
23: Damo nga pagkaon para han mga pobre an makukuha dida hin waray pag-umha nga tuna, kay ginpupudngan man ini nga pag-umhan han magraot nga mga tawo.
24: Kon diri mo kastigohon an imo anak, diri ka nahigugma ha iya. Kon nahigugma ka ha iya, pagwawaydongan mo hiya.
25: May igo nga pagkaon an mga magtadong, kundi an mga magraot dayuday ginugutom.