1: Namatay hi Hadi Abias ngan iginlubong didto han hadianon nga mga lubnganan ha Syudad ni David. Sinmunod ha iya hin pagkahadi hi Asa nga iya anak, ngan nagpahimulos an tuna hin napulo ka tuig nga kalinaw ubos han pagdumara ni Asa.
2: Nakalipay hi Asa han Ginoo nga iya Dyos pinaagi hin pagbuhat hin matadong ngan maupay.
3: Ginkuha niya an langyaw nga mga altar ngan an pagano nga mga dapit hin pagsingba, ginrumok an baraan nga mga harigi nga bato, ngan pinanmulod an mga ladawan han diyosa nga hi Asera.
4: Ginsugo niya an mga tawo han Juda hin pagbuhat han kaburot-on han Ginoo nga Dyos han ira kaapoy-apoyan ngan pagsugot han iya mga pagturon-an ngan mga sugo.
5: Malinaw an ginhadian ha ilarom han iya pagdumara kay iya ginkuha an pagano nga mga dapit hin pagsingba ngan an mga altar hin insyenso ha ngatanan nga mga syudad han Juda.
6: Nagtindog hiya hin pinaderan nga mga kota para han mga syudad han Juda ha iya panahon, ngan waray gud away sulod hin pira ka tuig kay gintagan hiya hin kalinaw han Ginoo .
7: Ginsiring niya an mga tawo han Juda, Parig-ona ta an mga syudad pinaagi hin pagtindog hin mga pader ngan mga torre, ngan mga ganghaan nga kasasadhan ngan katratrangkahan. Aton ini nga tuna kay gintuman ta an kaburot-on han Ginoo nga aton Dyos. Pinanalipdan kita niya ngan tinagan kita hin kalinaw ha bug-os nga tuna. Sanglit nagtindog ngan nagmainuswagon hira.
8: May-ada hi Hadi Asa kasondalohan nga 300,000 ka tawo nga taga-Juda, nga sangkap hin mga taming ngan mga bangkaw, ngan 280,000 ka tawo nga taga-Benjamin, nga sangkap hin mga taming ngan mga pana. Mga mag-isog ug batid nga mga tawo hira ngatanan.
9: Ginsulong an Juda hin Sudanhon nga ginngaranan kan Sera upod in kasondalohan nga 1,000,000 ka tawo ngan 300 nga mga karuwahe ngan inmabot hira tubtob ha Maresa.
10: Ginmawas hi Asa hin pakiaway ha iya, ngan nagkatapo hira nga duha didto han Kahamub-an Sefata nga hirani han Maresa.
11: Nag-ampo hi Asa ngadto han Ginoo nga iya Dyos, O Ginoo , waray sugad ha imo nga nabulig hin maluya nga kasondalohan kontra hin makusog nga kasondalohan. Buligi na kami yana, O Ginoo nga amon Dyos, kay nasarig kami ha imo, ngan ha imo ngaran ginmawas kami hin pakig-away hini nga damo hin duro nga kasondalohan. O Ginoo , ikaw amo an amon Dyos; waray gad tawo nga makakadaog ha imo.
12: Ginpirde han Ginoo an kasondalohan nga Sudanhon han pagsulonga ha ira ni Asa ngan han kasondalohan nga taga-Juda. Nanmalagiw hira,
13: ngan ginlanat hira ni Asa ngan han iya mga sondalo tubtob ha Gerar. Damo an pinamatay nga mga Sudanhon sanglit waray na an kasondalohan makagsarabot hin pakiaway. Gindaog hira han Ginoo ngan han iya kasondalohan, ngan ginkuha han kasondalohan in damo nga mga inagaw.
14: Niyan nakahimo hira hin pagbungkag han mga syudad palibot han Gerar kay nahadlok gud han Ginoo an mga tawo didto. Gintikasan han kasondalohan ito ngatanan nga mga syudad ngan gindara in damo hin duro nga mga tinikas.
15: Ginsulong liwat nira an mga kampo hin mga magmarangno hin mga karnero ngan gindara in damo nga mga karnero ngan mga kamelyo. Niyan binmalik hira ngadto ha Jerusalem.