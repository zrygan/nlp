12: Ayaw pagbuhat hin maraot ngan waray maraot nga mahinanabo ha imo.
3: Ayaw pag-aradoha an tuna hin pagtanom hin mga binhe han kamalupog; bangin mag-ani ka hin darudako pa kay han imo ginpapaabot.
4: Ayaw pangaro han Ginoo hin kadungganan o han hadi hin importante nga katungdanan.
5: Ayaw pagparayaw han Ginoo nga ikaw matadong o ha atubangan han hadi nga ikaw maaram.
6: Ayaw paghingyap nga ikaw magin maghurukom, gawas kon may-ada mo makusog nga buot nga magagamit mo hin pagpoypoy han kamalupog. Mawawara an imo pagkamatadong kon mapadara ka la hin tawo nga may dako nga katungdanan.
7: Ayaw pagbuhat hin maraot kontra han kadam-an nga mga tawo ngan ayaw pagpakaalohi an imo kalugaringon ha atubangan han imo igkasi taghimungto.
8: Ayaw balika hin makaduha an amo gihapon nga sala. Igo na an sirot han syahan mo nga pakasala.
9: Ayaw pakahunahuna nga iisipon han Gihihitaasi nga Dyos an imo kamahinatagon sanglit makarawat hiya han bisan ano nga halad nga imo ighatag.
10: Ayaw kaguol hin pag-inampo ngan ayaw palabya in higayon hin paglimos han mga kablas.
11: Ayaw pagtawai in usa ka tawo nga ginpahiubos. An Ginoo amo an nagpapahiubos hin tawo ngan amo man liwat an nagpapahitaas ha iya.
12: Ayaw paghunahuna hin mga buwa hiunong han imo kasangkayan.
13: Ayaw pagbuwa kay waray gud ini kaupayan nga mahihimo.
14: Ayaw tukdaw ngan ayaw pagyinakan hin waray la hangkag ha katig-oban han katigurangan. Ngan ayaw pagbinalikbalika an imo mga pulong kon mag-aampo ka.
15: Ayaw paglikay han trabaho ha uma o hin iba nga mabug-at nga trabaho; iginhatag ini ha aton han Gihihitaasi.
16: Ayaw pagtampo hin hugpo hin mga makasasala; hinumdomi nga maabot gud an sirot han Ginoo .
17: Pagmapinaubsanon kay an kadunot nga kanan kamatayon naghuhulat ha aton ngatanan.
18: Ayaw paglingoa in usa nga sangkay tungod la hin kwarta. Tungod la hin ngatanan nga bulawan ha kalibutan ayaw paglingoa in matuod nga sangkay.
19: Ayaw pagkaragi an higayon hin pangasawa hin maaram ngan buotan nga babaye, labaw pa hin bulawan in usa nga buotan nga asawa.
20: Ayaw pagraogdaoga in usa nga surugoon nga nagtratrabaho hin maupay, o in usa nga nagpapasuhol nga nagbubuhat sugad han iya mahimo para ha imo.
21: Higugmaa hin tinuod in usa nga maupay nga surugoon sugad han paghigugma mo han imo kalugaringon. Ihatag ha iya han iya kagawasan.
22: Pagmangnoi hin maupay an iyo mga hayop. Bantayi ini hira kon nakakabulig han imo pakabuhi.
23: Kon may-ada mo mga anak, pagpaadma hira. Tutdoi hira hin pagdisiplina han ira kalugaringon samtang mga bata pa hira.
24: Kon may-ada mo mga anak nga kababayen-an, bantayi nga magin uray hira ngan ayaw hira tugoti nga magpatakas la hira han ira mga karuyag.
25: Kon imo na ipapangasawa an imo anak nga babaye, natuman mo na in dako nga baratonon kundi ipaasawa hiya hin buotan nga lalake.
26: Kon may-ada ka maupay nga asawa, ayaw hiya pagbulagi, kundi ayaw pagtapod hin babaye nga diri mo hinihigugma.
27: Pasidunggi an imo amay ha bug-os mo nga kasingkasing ngan ayaw hingalimti an gin-antos han imo nanay dida han imo katawo.
28: Hinumdomi nga imo inutang ha ira an imo kinabuhi. Uunanhon nimo hin pakabalos ha ira tungod han ngatanan nga ira nabuhat para ha imo?
29: Kahadloki an Ginoo ha bug-os mo nga kasingkasing ngan tahora an iya kapadian.
30: Higugmaa an imo Magburuhat ha bug-os mo nga kusog ngan buligi an iya mga ministro ug tinaporan.
31: Pasidunggi an Ginoo ngan tahora an kapadian. Ihatag ha ira an iginsugo ha imo hin paghatag: an syahan nga mga abot, an halad para han sala, an sugbong han mananap nga iginhahaladan ngatanan nga mga halad nga tinubod ngan mga halad nga may niyo katungdanan hin paghalad.
32: Buligi an mga kablas ngan bebendisyonan ka hin hingpit han Ginoo .
33: Magmahinatagon ka ha mga buhi ngan magmaloloy-on ka han mga minatay.
34: Pakitaa han imo pagpaid adton mga nawad-an han iya hinigugma ngan duyog ha ira hin pagkamasulob-on.
35: Ayaw pag-alang hin pagbisita han mga magsakit. Pinaagi hin sugad nga mga butang hihigugmaon ka nira.
36: Bisan ano an imo pagbuhaton, hinumdomi nga san-o nga adlaw mapatay ka. Kon imo ini pagtipigan ha imo hunahuna, diri ka gud makakasala.