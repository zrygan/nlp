1: May mahusay nga bugto nga babaye hi Absalon nga anak ni David. Hi Tamar an ngaran hini nga babaye. Nahigugma ha iya hi Amnon nga lain nga anak ni David.
2: Duro gud an iya paghigugma ha iya sanglit nasakit na la hiya, kay makuri gud makaasawa hiya kan Tamar; tungod kay uray man hiya, gindid-an hiya hin pakigkita hin kalalaken-an.
3: Kundi may-ada hi Amnon sangkay nga listo. Hi Jonadab an iya ngaran ngan anak hiya ni Sama nga bugto ni David.
4: Nagsiring kan Amnon hi Jonadab, Anak ka man ada han hadi, kay ano nga kanunay ka man la mabidoon?
: Binmaton hiya, Nahigugma ako kan Tamar, an babaye nga bugto ni Absalon nga akon bugto ha amay.
5: Nagsiring ha iya hi Jonadab, Pagpakasakitsakit ngan higda. Kon bumisita an imo amay, sidnga hiya, Alayon pagpakanhi kan Tamar ngan hiya an magpakaon ha akon. Karuyag ko nga hiya an mag-andam han akon pagkaon dinhe ha akon atubangan, ngan hiya ngahaw an magpakaon ha akon.
6: Sanglit nagpasakitsakit hi Amnon ngan hinmigda.
: Kinmadto pakigkita kan Amnon hi Hadi David, ngan nagsiring ha iya hi Amnon, Alayon hin pagpakanhi kan Tamar basi magluto hin pira ka bug-os nga torta dinhe ha akon atubangan, ngan hiya ngahaw an magdurot ha akon.
7: Sanglit ginpatugonan ni David hi Tamar nga nakadto ha palasyo nga sidngon: Pakadto han balay ni Amnon ngan andami hiya hin pagkaon.
8: Kinmadto hi Tamar ngan hinkit-an niya nga nahigda hi Amnon. Kinmuha hiya hin arina, ngan iya ini ginmasa ngan naghimo hiya hin torta ha atubangan ni Amnon. Niyan ginhudno niya an torta,
9: ngan ginhaon ini niya ngan igindurot ha iya, kundi waray man hiya kumaon. Nagsiring hiya, Pagawsa an ngatananngan nagkagawas hira ngatanan.
10: Niyan nagsiring ha iya hi Amnon, Dad-a ngadi ha akon higdaan an mga torta ngan ikaw ngahaw an magdurot ha akon. Kinuha niya an mga torta ngan dinmaop ha iya.
11: Han igindudurot na niya an torta kinaptan hiya ni Amnon ngan sidngon, Dirig ha akon!
12: Ayaw, nagsiring hiya. Ayaw gad ako pagpirita hin pagbuhat hin sugad kamakaarawod nga butang! Maraot gud ito!
13: Uunanhon ko pa man pakaatubang han mga tawo? Ngan ikaw, pagpapakaalohan ka han mga tawo han Israel. Alayon hin paghimangraw han hadi, ngan maaram ako nga ihahatag ako niya ha imo.
14: Kundi waray la hiya mamati kan Tamar; ngan tungod nga makurukusog man hi Amnon ha iya, linupigan ngan ginlugos hiya.
15: Niyan napungot ha iya hi Amnon; an iya kapungot yana labaw pa han iya paghigugma kan Tamar hadto. Nagsiring hiya kan Tamar, Iwas!
16: Diri ako, binmaton hiya. Larolabaw pa nga sala an pagpaiwas ha akon kay han imo pa gud la ginbuhat yana ha akon!
: Kundi waray la pamati ha iya hi Amnon;
17: gintawag niya an iya kalugaringon nga surugoon ngan ginsiring, Kuhaa ini nga babaye ha akon atubangan. Pagawsa hiya ngan trangkahi an porta!
18: Ginpagawas hiya han surugoon ngan gintrangkahan an porta.
: Hilaba an bado ni Tamar ngan hilaba an mga pako han bado kay amo nga bado an ginagamit hin princesa nga diri inasaw-an hadto nga mga adlaw.
19: Ginsabragan niya hin agbon an iya ulo, ginggisi an iya bado nga hilaba, ngan linmakat hiya nga nagtitinangis nga tinatakpo han iya kamot an iya bayhon.
20: Han paghikit-i ha iya ni Absalon nga iya bugto, ginpakianhan hiya, Ginlabtan ka ba ni Amnon? Alayon, bugto, ayaw nala pagkinasina hin duro. Bugto mo hiya ha amay, sanglit ayaw ini igsumat bisan kan kanay. Ngan nag-ukoy hi Tamar nga mabidoon ngan nag-uusaan didto han balay ni Absalon.
21: Han paghibaroi ni David han nahinabo, napungot hiya hin duro.
22: Ngan napungot hin duro hi Absalon kan Amnon tungod han paglugosa niya kan Tamar nga iya bugto, sanglit waray na gud hiya bisan pakighimangraw ha iya.
23: Paglabay hin duha ka tuig, ginpaarotan ni Absalon an iya mga karnero didto ha Baalhazor nga hirani han bungto han Efraim, ngan gindapit niya an ngatanan nga mga anak nga kalalaken-an han hadi.
24: Kinmadto hiya kan Hadi David ngan nagsiring, Harangdon nga hadi, ginpapaarotan ko an akon mga karnero. Pakadto gad ikaw ngan an imo mga opisyal hin pagduyog han mga kalipay.
25: Diri, anak ko, nagbaton an hadi. Dako nga imo tirimangnoon kon kumadto kami ngatanan. Ginpirit hiya ni Absalon, kundi waray gud tumangdo an hadi, ngan ginpauli na la niya hi Absalon.
26: Kundi nagsiring hi Absalon, Kon diri man, tugoti gad pagkadto bisan na la hi Amnon nga akon bugto.
: Kay ano nga makadto hiya? pinmakiana an hadi.
27: Kundi nagpinirit gud hi Absalon, hasta nga ha kataposan, tinugotan ni David pag-upod kan Absalon hi Amnon ngan an iba pa nga mga anak niya nga kalalaken-an.
: Nag-andam hi Absalon hin bangkite nga angay hin hadi,
28: ngan gintugon an iya mga surugoon: Kitaa niyo kon hubog na hi Amnon, ngan kon magsugo na ako, pataya hiya. Ayaw kahadlok. Aangkonon ko an pagpatay. Pagmaisog ngan ayaw kamo pag-alang!
29: Sanglit gintuman han mga surugoon an tugon ni Absalon ngan ira ginpatay hi Amnon. Sinmakay dayon han ira mga mula nga kabayo an iba nga mga anak ni David ngan nangalagiw hira.
30: Han nagtitipauli na hira, nasumatan hi David: Ginpatay ni Absalon an ngatanan nga imo mga anak nga kalalaken-anwaray gud nahisalin ha ira!
31: Tinmindog an hadi, ginggisi tungod hin kabido an iya panapton, ngan natumba ha tuna. Ginggisi liwat an ira mga panapton han kaupod niya nga iya mga surugoon.
32: Kundi nagsiring hi Jonadab nga anak ni Sama nga bugto ni David, Harangdon nga Hadi, waray nira pataya an ngatanan mo nga mga anak nga kalalaken-an; hi Amnon la an ginpatay. Daan na gud nagdidinumot hi Absalon kan Amnon tungod han paglugosa ni Amnon kan Tamar nga iya bugto.
33: Sanglit ayaw pagtuod han sumat nga patay na an ngatanan mo nga mga anak nga kalalaken-an; hi Amnon la an ginpatay.
34: Hito nga panahon, kinmalagiw na hi Absalon.
: Hito ngahaw nga takna hinkit-an han gwardya nga sondalo in damo nga mga tawo nga nagkakalugsong han pungtod dida han dalan tikang ha Horonaim. Kinmadto an gwardya kan David ngan iginsumat an iya hinkit-an.
35: Nagsiring hi Jonadab kan David, Amo ito an imo mga anak nga kalalaken-an nga tikanhi, sumala han akon iginsiring.
36: Han kahuman la niya pagyakan hini, nagkasulod an mga anak ni David; nanangis hira, ngan nagtangis liwat hin duro hi David ngan an iya mga opisyal.
3738: Kinmalagiw hi Absalon ngan kinmadto kan Talmai nga anak ni Amiud, nga hadi han Gesur, ngan nag-ukoy hiya didto hin tulo ka tuig. Nagmabidoon hin maiha hi David tungod kan Amnon nga iya anak nga lalake.
39: Kundi han kahuman niya hin kamasulob-on tungod han kamatay ni Amnon, nahidlaw hiya hin duro kan Absalon.