1: O Ginoo nga Dyos, akon magtaralwas,
: nagtatawag ako ha bug-os nga adlaw,
: ngan napakada ako ha imo atubangan ha gab-i.
2: Pamatii an akon pag-ampo;
: dungga an akon pagtawag hin tambulig!
3: Dinmangat ha akon in damo gud nga kakurian ngan hirani na ako han kamatayon.
4: Sugad ako han ngatanan nga iba nga tikamaratay;
: waray na an ngatanan ko nga kusog.
5: Ginpabay-an ako tampo han mga patay;
: sugad ako han mga pinanmatay nga hinayad ha ira mga lubnganan,
: nga imo na hinngalimtan hin hingpit,
: nga diri na gud nimo mabubuligan.
6: Iginlabog mo ako
: ngadto han mga kahiladman han lubnganan,
: ngadto han gisisiromi ngan gihihilaromi nga luong.
7: Dinadat-ogan ako han imo kasina,
: ngan narurugmok ako ha ilarom han mga balod hito.
8: Ginpabayaan mo ako han akon mga kasangkayan;
: ginhimo mo ako nga kaharadlokan nira.
: Ginpriso ako ngan diri na makakapalagiw;
9: masirom an akon pagkita tungod hin kabidoan.
: O Ginoo , nagtatawag ako ha imo kada adlaw,
: ngan inaalsa ko an akon mga kamot ngadto ha imo ha pag-ampo!
10: Nagbubuhat ka ba hin mga milagro para han mga patay?
: Nabangon ba hira ngan nagdadayaw ha imo?
11: Ginhihimangraw ba ha lubnganan an imo dayuday nga paghigugma,
: o an imo kamatinumanon ha dapit han kabungkagan?
12: Hinkikit-an ba didto hito nga dapit han kasisidman an imo mga milagro,
: o an imo pagkamaupay ha tuna han kamatayon?
13: O Ginoo , nagtatawag ako ha imo hin pakibulig;
: nag-aampo ako ha imo kada aga.
14: Kay ano nga iginsisikway mo ako, Ginoo ?
: Kay ano nga tinatagoan mo ako?
15: Nag-antos ako ngan nag-ikamaratay na tikang pa han akon pagkabata;
: guol na ako hin duro tungod han imo mga kastigo.
16: Nadagmak ha akon an imo mapintas nga kasina;
: naglalaglag ha akon an imo makaharadlok nga mga pagtimaraot.
17: Nagpapalibot hira ha akon sugad hin baha ha bug-os nga adlaw;
: gindudutdot ako nira paluyoluyo.
18: Ginpabayaan mo ako bisan pa han akon suok gud nga kasangkayan;
: an kasisidman nala an nahibilin nga akon kaupod-upod.