1: Sanglit kinmadto an hadi ngan hi Aman hin pakigsaro kan Ester
2: hin ikaduha na. Samtang nag-iinom hira, ginpakianhan na liwat hiya han hadi, Yana, Rayna Ester, ano man an imo karuyag? Sumati ako ngan tatagan ta ikaw. Ihahatag ko ha imo bisan pa an katunga han ginhadian.
3: Binmaton hi Rayna Ester, Kon maruruyag ka, Harangdon nga Hadi, hin paghatag han akon ubos nga pinangangaro, hingyap ko nga mabuhi unta ako ngan mabuhi man unta an akon mga tawo.
4: Iginbaligya na ngadto hin pagpuoha ako ngan an akon mga tawo. Kon iginbabaligya la kami ngadto hin pagkaoripon, mahilom nala unta ako ngan diri na magsasamok ako ha imo hiunong hini, kundi may-ada karuyag hin pagbungkag ngan hin pagpuo gud ha amon.
5: Niyan ginpakianhan ni Hadi Asuero hi Rayna Ester, Hin-o ini nga nagpapasipara hin pagbuhat hin sugad nga butang? Hain ini nga tawo?
6: Binmaton hi Ester, An amon kaaway, an nagtitimaraot ha amon, amo ini an maraot nga tawo, hi Aman!
: Ha dako nga kahadlok inmatubang hi Aman han hadi ngan han rayna.
7: Binmuhat an hadi tungod hin kapungot, binmaya han kwarto, ngan ginmawas ngadto han mga tanaman han palasyo. Hinkit-an ni Aman nga naglarang na gud an hadi hin pagkastigo ha iya tungod hini, sanglit nagpabilin hiya hin pakimalooy kan Rayna Ester tungod han iya kinabuhi.
8: Han pagbalik han hadi ngadto han kwarto tikang han mga tanaman, nakulob pa gudla ni Aman ngada han sandigan ni Ester hin paghangyo han iya kalooy. Pakakita hini han hadi, ginmoliat hiya, Paglulugoson ba hini nga tawo an rayna dinhe ha akon atubangan, ngan dinhe han akon kalugaringon nga palasyo?
: Nagyayakan pa ngani an hadi nga gintahoban dayon han mga yunuko an ulo ni Aman.
9: Niyan nagsiring hi Harbona nga usa ha ira, Nagpatindog pa ngani hi Aman hin biritayan nga 22 ka metros an kahitaas basi pagbitayon niya hi Mardoqueo nga nagtalwas han kinabuhi han Harangdon nga Hadi.
: Bitaya hi Aman dida hito nga bintayan! nagsugo an hadi.
10: Sanglit ginbitay hi Aman dida han biritayan nga ginpatindog niya para kan Mardoqueo. Niyan napuypoy an kasina han hadi.