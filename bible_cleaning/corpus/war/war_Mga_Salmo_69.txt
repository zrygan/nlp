1: Luwasa ako, O Dyos!
: Napaliog na ha akon an tubig.
2: Nauunlod ako dida hin hilarom nga lapok,
: ngan waray gud marig-on nga tuna;
: aada ako ha hilarom nga tubig
: ngan ginlulumsan ako han mga balod.
3: Kinakapoy na ako pagtinawag hin bulig,
: ngan masakit na an akon but-ol;
: masirom na an akon mga mata
: hin pagpinangita han imo tambulig.
4: Darudamo pa han mga buhok han akon ulo an mga nagdudumot ha akon hin waray hinungdan;
: magkusog ngan karuyag pumatay ha akon adton mga nagbubuwa kon kay ano nga akon hira mga kaaway.
: Iginpauli nira ha akon in mga butang nga waray ko pagkawata.
5: Diri natatago ha imo, O Dyos, an akon mga sala;
: maaram ka han akon kalurong-lurong hadto!
6: Ayaw itugot nga magpakaalo ako hadton mga nasarig ha imo,
: O Ginoo nga Diyos nga Labi Kamakagarahum!
: Ayaw itugot nga magpahiubos ako hadton mga nagsisingba ha imo,
: O Dyos han Israel!
7: Tungod ito ha imo nga ginyubitan ako,
: ngan nga napuputos ako hin kaalo.
8: Sugad ako hin dumuruong ha akon kabugtoan,
: sugad hin lumalangyaw ha akon panimalay.
9: Naglalaga ha akon sugad hin kalayo an akon kasindak para han imo Templo;
: nahuhulog ha akon an mga pagyubit nga iginlabay ha imo.
10: Nagpapaubos ako ha akon ngahaw pinaagi hin pagpuasa,
: ngan gintatamay ako han mga tawo.
11: Nagbibisti ako hin mga panapton han kabidoan,
: ngan gin-iintrimisan ako nira.
12: Naghihiruhimangraw hira ha mga kalsada hiunong ha akon,
: ngan nagkukumposo hin mga kanta hiunong ha akon an mga parahubog.
13: Kundi para ha akon, mag-aampo ako ha imo, O Ginoo ;
: batona ako, O Dyos, ha panahon nga imo pinili,
: tungod han imo dako nga gugma,
: kay imo tinutuman an imo saad pagtalwas.
14: Talwasa ako tikang han pagkaunlod ha lapok;
: talwasa ako tikang han akon mga kaaway,
: ngan tikang han hilarom nga tubig.
15: Ayaw itugot nga lapwason ako han baha;
: ayaw ako itugot nga malumos ha mga kahiladman,
: o itunod ha lubnganan.
16: Batona ako, O Ginoo , ha kamaupay han imo dayuday nga paghigugma;
: lingia ako, ha imo dako nga pagkalooy!
17: Ayaw tagoi an imo surugoon;
: batona ako yananagkukuri gud ako!
18: Pakadi ha akon ngan talwasa ako;
: bawia ako tikang han akon mga kaaway.
19: Maaram ka kon gin-unan-o pagyubit ha akon,
: kon gin-unan-o pagpakaalo ngan pagpahiubos ha akon;
: hinkikit-an mo an ngatanan nga akon mga kaaway.
20: Nasamad an akon kasingkasing han mga pagyubit,
: ngan makalolooy gud ako.
: Nagpaabot ako hin pagpaid, kundi waray gud;
: hin pagliaw, kundi waray gud inmabot.
21: Gintagan ako nira hin hilo, han ginugutom ako;
: gintagan ako nira hin suoy, han inuuhaw ako.
22: Magin ira unta kabungkagan an ira mga kumbiti;
: magin ira unta pagkapukan an ira mga pagsalin-urog!
23: Butaha hira basi diri na makakita;
: paluyaha dayuday an ira mga taludtod!
24: Huwara ha ira an imo kasina;
: pahiabti hira han imo kapungot!
25: Mabinayaan unta an ira mga kampo;
: waray unta mahibilin nga buhi ha ira mga tolda!
26: Gintitimaraot nira adton imo mga ginhampak;
: naghihiruhimangraw hira hiunong han mga pag-antos hadton imo mga ginsamad.
27: Ilista an ngatanan nira nga mga sala;
: ayaw hira bahini han imo katalwasan.
28: Mapara unta an ira mga ngaran
: tikang han basahon han mga buhi;
: diri unta hira mahiupod han lista han imo katawhan.
29: Kundi makalolooy gud ako ngan inuul-olan;
: alsaha ako, O Dyos, ngan talwasa ako!
30: Dadayawon ko hin kanta an Dyos;
: igsasangyaw ko an iya pagkadako pinaagi hin pagpasalamat ha iya.
31: Makakalipay ini han Ginoo
: labaw pa hin paghalad ha iya hin baka,
: labaw pa gud hin paghatag ha iya hin todo nga baka.
32: Malilipay an mga magpakalolooy kon makakita hira hini;
: madadasig adton mga nagsisingba han Dyos.
33: Namamati an Ginoo hadton mga nagkikinahanglan,
: ngan diri nalilimot han iya katawhan ha bilanggoan.
34: Pagdayawa an Dyos, langit ug tuna,
: an kadagatan ngan ngatanan nga mga binuhat dida ha ira!
35: Tatalwason niya an Sion,
: ngan titindogon liwat an mga bungto han Juda;
: mag-uokoy didto an iya mga tawo ngan ira aangkonon an tuna;
36: panunundon ito han mga tulin han iya mga surugoon,
: ngan mag-uokoy didto adton mga nahigugma ha iya.