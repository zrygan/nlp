1: Sinmunod hi Josafat kan Asa nga iya amay hin pagkahadi ngan ginpadig-on niya an iya kabutang kontra han Israel.
2: Binutangan niya hin mga sondalo an pinaderan nga mga syudad han Juda, an kaumhan han Juda, ngan an mga syudad nga naagaw ni Asa tikang han katunaan han Efraim.
3: Ginbendisyonan han Ginoo hi Josafat kay ginsunod niya an susbaranan han una nga kinabuhi han iya amay ngan waray hiya magsingba kan Baal.
4: Gin-alagad niya an Dyos han iya amay, ginsugot an mga sugo han Dyos, ngan waray niya pagsubara an mga binuhatan han kahadian han Israel.
5: Malig-on an pagdumara ni Josafat han ginhadian han Juda, ngan gindad-an hiya hin mga regalo han ngatanan nga mga tawo, sanglit nagriko ngan nagin dungganan hiya.
6: Nagmadasigon hiya hin pag-alagad han Ginoo ngan ginbungkag niya didto ha Juda an ngatanan nga pagano nga mga dapit hin pagsingba ngan an mga ladawan han diyosa nga hi Asera.
7: Dida han ikatulo ka tuig nga iya pagkahadi, ginsugo niya an masunod nga mga opisyal hin pagtutdo han mga tawo ha mga syudad han Juda: hira Benail, Obdias, Zacarias, Natanael, ug Miqueas.
8: Gin-updan hira hin siyam nga mga Levita, ngan duha nga kapadian. An mga Levita amo hira Semias, Natanias, Sabadias, Asahel, Semiramot, Jonatan, Adonias, Tobias, ug Tobadonias; ngan hira Elisama ug Joram an kapadian.
9: Gindara nira an basahan han Balaod han Ginoo ngan ginlatas nira an ngatanan nga kaburubungtohan han Juda ngan igintutdo ini ha mga tawo.
10: Ginlarang han Ginoo nga an ngatanan nga nagpapalibot nga mga ginhadian mahadlok hin pakiaway kan Hadi Josafat.
11: May-ada mga Filisteohanon nga nagdara kan Josafat hin damo nga salapi ug iba pa nga mga regalo, ngan nagdara liwat ha iya in mga taga-Arabia hin 7,700 nga mga karnero ug 7,700 nga mga kanding.
12: Sanglit dinmugang an pagkagamhanan ni Josafat. Nagtindog hiya hin pinaderan nga mga kota ngan mga syudad ha bug-os nga Juda,
13: nga ginhimosan hin damo nga mga pagkaon ngan mga higamit.
: Ginbutang niya ha Jerusalem hin bantogan nga mga opisyal,
14: sumala han ira mga banay. Hi Adnas amo an kapitan han mga sondalo han mga banay han Juda ngan may-ada niya 300,000 nga mga sondalo.
15: Nasunod ha iya hi Johanan nga may-ada 280,000 nga mga sondalo,
16: ngan an ikatulo amo hi Amasias nga anak ni Sicri, nga may-ada 200,000 nga mga sondalo. Pagburot-an ini ni Amasias nga mag-alagad hiya han Ginoo .
17: Hi Eliada amo an kapitan han mga sondalo han mga banay han Benjamin. Bantogan hiya nga sondalo nga nagdudumara hin 200,000 nga mga tawo nga sangkap hin mga taming ngan mga pana.
18: Nasunod ha iya hi Josabad nga may-ada 180,000 nga mga tawo nga sangkap gud hin pakig-away.
19: Nag-alagad han hadi ha Jerusalem ini nga mga tawo, ngan labot hini iginbutang niya in iba nga mga sondalo ha iba pa nga pinaderan nga mga syudad han Juda.