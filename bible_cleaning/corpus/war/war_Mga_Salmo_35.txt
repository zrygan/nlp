1: Kontraha adton mga nakontra ha akon, O Ginoo ,
: ngan awaya adton mga nakikiaway ha akon!
2: Dad-a an imo taming ug hinganiban
: ngan kadi pagbulig ha akon.
3: Alsaha an imo bangkaw
: ngan iaraway nga atsa kontra han mga nagbubukod ha akon.
: Sumati ako nga ikaw an akon Magtaralwas!
4: Mapirde ngan maalohan unta
: an mga nagtitinguha pag-iparatay ha akon!
: Magbalik ngan magupong unta
: an mga naglalarang hin paglingo kontra ha akon!
5: Mapariho unta hira han upa nga iginpapalid han hangin,
: Samtang binubukod hira han anghel han Ginoo !
6: Magmasirom ngan magmadalunot unta an ira aragian samtang hinahampak hira han anghel han Ginoo !
7: Nagbutang hira hin bitik
: para ha akon hin waray ano man nga hinungdan
: ngan nagbuho hin hilarom nga luong pagdakop ha akon.
8: Kundi hiaabtan hira hin kabungkagan
: ha diri pa nira hibabaroan ito;
: mag-uunay hira kadakop
: han ira kalugaringon nga bitik
: ngan kahulog ha luong nga ira ginbuho!
9: Niyan magmamalipayon ako tungod han Ginoo ;
: magmamalipayon ako kay gintalwas ako niya.
10: Masiring ako ha Ginoo hin kinasingkasing, Waray gud usa nga pariho ha imo!
: Pinananalipdan mo an maluya tikang han makusog,
: an pobre ngan kabos tikang han nagtatalumpigos!
11: Natestigo kontra ha akon
: an magraot nga mga tawo
: ngan isinusumbong ako hin mga sala nga waray ko gud labot.
12: Binabalos nira hin maraot
: an maupay ko nga buhat ngan nagtuturaw gud ako.
13: Kundi nagbisti ako hin kamabidoon han kasakit nira;
: nag-antos pa ako hin pagpuasa;
: nag-ampo ako nga dinuko an akon ulo,
14: sugad han akon pag-aampo para hin sangkay o hin bugto.
: Naglinibotlibot ako nga natamod hin kamabidun-on,
: sugad hin usa nga nagmamabidoon para han iroy niya.
15: Malipayon hira ngatanan han nagkukuri ako
: ngan gin-alirongan ako pag-intrimis ha akon;
: ginbunalan ako hin mga lumalangyaw ngan ginsinuntok ako.
16: Ginpaantos ako nira ngan gin-inintrimisan ako
: nga magtarom an paniplat ha akon hin kapungot.
17: Tubtob san-o, O Ginoo, an imo pagtinan-awon?
: Tabangi ako tikang han ira mga pag-atake;
: talwasa an akon kinabuhi tikang hini nga mga liyon!
18: Niyan magpapasalamat ako ha imo dida ha dako nga katig-oban,
: magdadayaw ako ha imo ha atubangan hin damo nga mga tawo.
19: Ayaw tugoti nga maghiyukat han akon kapirdehan an akon mga kaaway, adto nga mga buwaon!
: Ayaw tugoti nga magpakirokiro hin kalipay han akon kabidoan
: an mga nagdudumot ha akon hin waray ano man nga hinungdan!
20: Diri hira naghihimangraw
: hin makisasangkayon nga paagi;
: nagtutuha la lugod hira
: han ngatanan nga klase hin mga buwa
: hiunong han makimurayaw nga katawhan.
21: Iginsusumbong ako nira nga naggogoliat,
: Hinkit-an namon an imo ginbuhat!
22: Kundi hinkit-an mo ini, Ginoo .
: Sanglit, ayaw gad paghilom, O Ginoo;
: ayaw gad ikaw pagpahirayo!
23: Pagmata na Ginoo ngan panalipdi ako;
: buhat na, Dyos ko, ngan ugopi an akon katadongan.
24: Matadong ka, Ginoo , sanglit ipahayag nga waray ko sala;
: Ayaw tugoti, O Dyos ko,
: nga manhiyukat ha akon an mga kaaway ko!
25: Ayaw hira tugoti nga sumiring ha ira kalugaringon,
: Maupay! Natuman gud an aton karuyag.
: Ayaw hira tugoti nga sumiring,
: Gindaog hiya namon!
26: Magupong unta ngan mapirde hin hingpit
: adton mga nanhihiyukat han akon pag-antos;
: matugob unta hin kaawod ngan kaalo
: adton mga napakamauruupay kay ha akon!
27: Gomoliat unta hin kalipay
: adton mga nalilipay nga natalwas ako,
: ngan magpadayon pagsiring,
: Harangdon an Ginoo ;
: nalilipay hiya han pag-uswag han iya surugoon!
28: Niyan igsasangyaw ko an imo pagkamatadong,
: ngan pagdadayawon ko ikaw ha bug-os nga adlaw.