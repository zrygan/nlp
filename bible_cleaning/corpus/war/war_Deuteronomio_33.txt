1: Amo ini an mga bendisyon nga iginyakan ni Moises nga tawo han Dyos ngadto han mga tawo han Israel han waray pa hiya kamamatay.
2: Inmabot an Ginoo tikang ha Bukid Sinai;
: sinmirang hiya sugad han adlaw ha igbaw han Edumea,
: ngan ginpawaan niya an iya mga tawo tikang ha Bukid Paran.
: Kaupod niya in napulo ka yukot nga kaanghelisan,
: ngan naglalahinggab nga kalayo ha iya too nga kamot.
3: Hinihigugma han Ginoo an iya mga tawo,
: ngan sinasalipdan niya an iya kalugaringon nga bungto.
: Sanglit mayukbo kita ha iya tiilan,
: ngan masugot han iya mga sugo.
4: Masugot kita han Balaod nga iginhatag ha aton ni Moises,
: an gimamahali nga manggad han aton nasod.
5: An Ginoo nahimo nga hadi han iya mga tawo nga Israel,
: han pagkatirok han ira mga tribo ngan mga pangulo.
6: Nagsiring hi Moises mahitungod han tribo ni Ruben
: Diri unta mapuo hi Ruben,
: Bisan kon gutiay la hira nga mga tawo.
7: Nagsiring hiya mahitungod han tribo ni Juda
: O Ginoo , pamatii an ira pakibulig;
: Itampo na liwat hira han iba nga mga tribo.
: Pakig-away para ha ira, O Ginoo ,
: Ngan buligi hira kontra han ira mga kaaway.
8: Nagsiring hiya mahitungod han tribo ni Levi
: Ipinapasabot mo, O Ginoo , an imo kaburot-on pinaagi han Urim ug Tumim
: nga ginbabantayan han mga Levita nga matinumanon mo nga mga surugoon;
: Ginsarihan mo hira didto ha Masa,
: Ngan hinsabotan mo nga matinumanon hira didto han katubigan han Meriba.
9: Nagpakita hira hin darudako nga pag-ugop ha imo
: Kay han ira mga kag-anak, kabugtoan nga kalalaken-an, o mga anak.
: Ginsugot nira an imo mga sugo,
: Ngan nagmatinumanon hira han imo ginsabotan.
10: Pagtututdoan nira an imo mga tawo hin pagsugot han imo Balaod;
: Maghahalad hira hin mga halad nga tutuboron dida ha imo altar.
11: O Ginoo , buligi an ira tribo hin basi magmakusog;
: Pagmalipayon tungod han ira mga buhat.
: Dugmoka an ngatanan nira nga mga kaaway;
: Ayaw na gud hira pabangona.
12: Nagsiring hiya mahitungod han tribo ni Benjamin
: Amo ini an tribo nga hinihigugma ngan pinananalipdan han Ginoo ;
: Iya binabantayan hira ha bug-os nga adlaw,
: Ngan aada hiya ha ira butnga.
13: Nagsiring hiya mahitungod han tribo ni Jose
: Bendisyonan unta han Ginoo hin uran an ira mga uma,
: Ngan hin tubig nga tikang ha ilarom han tuna.
14: Bendisyonan unta an ira tuna hin mga bunga nga ginpahinog han adlaw,
: Nga hura han gimamag-upayi nga mga bunga han kada panahon hin panguha.
15: Maluob unta hin pinili nga mga bunga an kadaan nira nga kabungtoran.
16: Mapuno unta an ira tuna han ngatanan nga mag-upay,
: Nga ginbendisyonan pinaagi han pagkamaupay han Ginoo ,
: Nga nagyakan tikang han naglalaga nga tanom.
: Mahingadto unta ini nga mga kaupayan ngadto han tribo ni Jose,
: Kay amo hiya an pangulo han iya kabugtoan nga kalalaken-an.
17: May kusog hin usa nga baka nga todo hi Jose,
: May mga sungay hin ihalas nga baka.
: An iya mga sungay amo an mga yinukot nga sondalo ni Manases,
: Ngan an mga tinag-10 ka yukot nga sondalo ni Efraim.
: Pinaagi hini sinusungay niya an mga nasod.
: Ngan ginduduso hira ngadto han mga sidsid han tuna.
18: Nagsiring hiya mahitungod han mga tribo nira Zabulon ug Isacar
: Magmainuswagon unta hi Zabulon dida han ira pagpatigayon ha dagat,
: Magdamo unta an manggad ni Isacar didto han ira mga balay.
19: Nagdadapit hira hin mga lumalangyaw ngadto han ira bukid,
: Ngan hira ngadto han angay nga mga halad,
: An ira manggad kinukuha ha kadagatan,
: Ngan an tinago nga manggad ha ligid han baybayon.
20: Nagsiring hiya mahitungod han tribo ni Gad
: Pagdayawon an Ginoo nga nagpahiluag han ira katunaan.
: Nagama hi Gad sugad hin usa nga liyon,
: Pinapang-it niya an butkon ngan an panit ha babaw han ulo.
21: Nagpili hira han gimamaupayi han tuna para han ira kalugaringon;
: Iginahin ha ira an katungod hin usa nga pangulo.
: Ginsugot nira an mga sugo ngan balaod han Ginoo ,
: Han pagkatirok han mga pangulo han Israel.
22: Nagsiring hiya mahitungod han tribo ni Dan
: Hi Dan amo in usa nga nati nga liyon;
: Nalukso hiya tikang ha Basan.
23: Nagsiring hiya mahitungod han tribo ni Neftali
: Ginhura hin kaupayan hi Neftali, tungod kay ginpalabi hiya han Ginoo ;
: Naabot ha timogan an ira tuna tikang ha Lanaw Galilea.
24: Nagsiring hiya mahitungod han tribo ni Aser
: Ginpakaupay hi Aser labaw kay han iba nga mga tribo.
: Higugmaon unta hiya han iya kabugtoan nga kalalaken-an,
: Ngan mahura unta an iya tuna hin olibo nga kakahoyan,
25: Mga puthaw an mga trangka han nga mga ganghaan,
: Ngan dayuday nga himyang an iya pag-ukoy.
26: Mga tawo han Israel, waray diyos nga sugad han iyo Dyos,
: nga nagtatarap han bug-os nga kalangitan,
: nga naglalatas han kadampogan hin pagbulig ha iyo.
27: An Dyos amo an dayuday niyo nga panalipod
: an iya dayon nga mga butkon amo an nahawid ha iyo.
: Gintabog niya an iyo mga kaaway han pagsulong niyo,
: ngan ginsugo kamo hin pagpuo ha ira ngatanan.
28: Sanglit maukoy ha kalinaw an mga tulin ni Jacob,
: nga himyang didto hin usa nga tuna nga puno hin pagkaon ug bino,
: diin an tun-og ha langit amo an nagbabaribi han tuna.
29: Hin pagkamalipayon nimo, Israel!
: Waray usa nga sugad ha imo,
: nga usa nga nasod nga gintalwas han Ginoo .
: An Ginoo ngahaw amo an iyo taming ngan an iyo espada,
: hin pagpanalipod ngan pagpadaog ha iyo.
: Maabot hin pakimalooy an iyo mga kaaway,
: ngan iyo hira pagtatamaktamakan.