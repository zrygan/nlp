1: Mga tawo han Israel, pamatii an mensahe ha iyo han Ginoo .
2: Nasiring hiya,
: Ayaw niyo pagsunda an mga paagi han iba nga mga nasod;
: ayaw kamo kaalantad hin mga urosahon nga mga taran-awon didto ha langit,
: bisan kon nahahadlok hin duro an iba nga mga nasod.
3: Waray pulos an tuloohan hini nga mga tawo.
: Ginpupulod in usa nga kahoy didto han kagurangan;
: ginhihimo ini nga ladawan
4: ngan ginpuputos ini hin salapi ug bulawan.
: Ginraraysang ini hin maupay basi diri ini matumba ngan mahulog.
5: An sugad nga mga diyosdiyos sugad hin mga pahoy didto hin usa nga uma hin mga melon;
: diri ini hira nakakayakan;
: kinahanglan pagdad-on hira,
: kay diri ini hira nakakalakat.
: Ayaw kamo kahadlok ha ira
: diri ini hira makakadaot ha iyo,
: ngan diri ini hira makakahatag hin kaupayan ha iyo.
6: Ginoo , waray usa nga sugad ha imo
: makagarahom ka,
: ngan harangdon ngan gamhanan an imo ngaran.
7: Hin-o an diri magpapasidungog ha imo nga hadi han ngatanan nga kanasoran?
: Angay ka pagpasidunggan.
: Waray usa nga sugad ha imo dida han ngatanan nga mga makinaadmananon han kanasoran,
: o dida hin bisan hin-o han ira kahadian.
8: Mga tuyaw ngan lurong hira ngatanan.
: Ano an ira hibabaroan tikang hin kahoy nga mga diyosdiyos?
9: Pinutos an ira mga diyosdiyos hin salapi nga tikang ha Espania,
: ngan hin bulawan nga tikang ha Ufas,
: nga hinimo ngatanan hin batid gud nga mga panday;
: binadoan ini hin diubi ngan pula nga dugnit
: nga hinablon hin batid nga mga parahablon.
10: Kundi ikaw, O Ginoo , amo an matuod nga Dyos,
: ikaw amo an buhi nga Dyos,
: ngan an hadi nga waray kataposan.
: Kon nasisina ka nangungurog an kalibutan;
: ngan waray nasod nga diri nahahadlok kon nasisina ka.
11: Kamo nga mga tawo kinahanglan magsumat ha ira nga pagbubungkagon an kadiyosan nga waray maghimo han tuna ug han langit. Maaanaw na ini hira dinhe ha tuna.
12: Ginhimo han Ginoo an tuna pinaagi han iya gahom;
: ginpahimutang niya an kalibutan pinaagi han iya kinaadman,
: ngan ginbitad niya an kalangitan.
13: Ha iya pagsugo nagngungurob an katubigan han igbaw han langit;
: gindadara niya in mga dampog tikang han mga sidsid han tuna.
: Ginpapakikidlat niya dida han uran,
: ngan ginpapagawas an hangin tikang han iya kwarto nga hirimosan.
14: Ha pagtan-aw nira hini, nakakasabot an mga tawo han ira kalurong ngan kawaray buot;
: nagtuturaw adton mga naghihimo hin mga diyosdiyos,
: kay mga buwa ngan waray kinabuhi an kadiyosan nga ira ginhihimo.
15: Waray mga pulos ini ngan angay pagtamayon
: pagbubungkagon ini kon umabot na an Ginoo hin pagsirot ha ira.
16: Diri sugad hini an Dyos ni Jacob;
: hiya amo an naghimo han ngatanan nga mga butang,
: ngan ginpili niya an Israel nga iya kalugaringon nga mga tawo.
: An Ginoo nga Labi Kamakagarahum amo an iya ngaran.
17: Mga tawo han Jerusalem, ginsusulong kamo! Paniroka niyo an iyo mga gintatag-iya!
18: Paiiwason na kamo han Ginoo ngadto ha gawas hini nga tuna; pakukurian kamo niya tubtob nga mawaray bisan usa nga mahisalin ha iyo. An Ginoo an nagyakan.
19: Nanangis an mga tawo han Jerusalem,
: Masakit kaupay ini para ha amon!
: Diri nag-uupay an amon kasamdan.
: Ngan diri na ini namon maaantos!
20: Mga ruba na an amon mga tulda;
: narugtas na an mga pisi nga higot han mga tulda.
: Binayaan kami han amon mga anak;
: waray na nahisalin hin pagtaod liwat han amon mga tulda;
: waray na magbubutang han mga biray hini.
21: Binmaton ako, Mga lurong an aton mga pangulo;
: diri hira nahangyo han Ginoo hin pakibulig.
: Sanglit napakyas an ira mga buhat,
: ngan nagsarang an aton mga tawo.
22: Pamati! Inmabot na in sumat!
: May dako nga kasamok didto hin usa nga nasod ha amihanan;
: hihimoon han kasondalohan hini nga nasod nga kamingawan an mga syudad han Juda,
: nga usa nga dapit nga urokyan hin mga lubo.
23: Ginoo , maaram ako nga waray tawo nga magburuot han iya kabubwason;
: waray tawo nga makakagbuot han iya kalugaringon nga kinabuhi.
24: Sawaya an imo mga tawo, O Ginoo ,
: kundi ayaw kami pagpakurii hin duro,
: o pagkastigoha kon nasisina ka;
: basi diri kami maubos hin kamatay.
25: Ihuwad an imo kasina ngadto han mga nasod nga diri nagsisingba ha imo,
: ngan ngadto han mga tawo nga nagsisikway ha imo.
: Pinanmatay nira an imo mga tawo;
: ginpuo kami nira,
: ngan binayaan nga ruba an amon nasod.