1: Akon mga tawo, pamati han akon pagturon-an,
: ngan tigamni an akon mga ginyayakan;
2: Kay akon igtutug-an yana ha iyo,
: an kadaanan nga mga misteryo.
3: Mga butang nga aton hinbabaroan,
: tikang han aton mga ginikanan;
4: diri ini iglilirong ha aton kabataan,
: Sunod nga katulinan amon pagsusumatan.
5: Mga tawo han Israel hin balaod gintagan,
: ngan hin mga sugo an kan Jacob katulinan;
: ginsugo an aton mga ginikanan,
: pagtutdo han balaod ha ira kabataan.
6: Basi mahibaro an sunod nga katulinan,
: matutdoan liwat an ira kabataan.
7: Ha Dyos an ira pagtapod igbubutang,
: an iya mga buhat diri hingangalimtan,
: kundi dayuday han iya mga sugo magtutuman.
8: Diri hira magsusubad han ira mga ginikanan,
: nga masupilon, maglaris nga katawhan;
: kanay pagsarig han Dyos waray karig-onan,
: ngan waray ha iya magpadayon hin pagtuman.
9: Tulin ni Efraim nga sangkap hin pana,
: nanadlagan han pag-araway nira.
10: Ginsaaran han Dyos waray nira pagtipiga,
: waray nira sugta an mga balaod niya.
11: An iya ginbuhat ira hinngalimtan,
: sugad han mga milagro nga ira hinkit-an.
12: Samtang nagkikita an ira ginikanan,
: han mga milagro didto ha Soan.
13: Ginbuhag an dagat ug hira tinmalabok,
: an tubig daw pader iya ginpatindog.
14: Ha adlaw, hin dampog ginmandoan hira,
: ngan ha gab-i, may kalayo nga suga.
15: Bato ha kamingawan iya ginbuka,
: inmawas in tubig nga ginpainom ha ira.
16: Tinmubod in burabod tikang han bato,
: usa nga salog hin tubig an nahimo.
17: Kundi nagpadayon hira hin pakasala,
: didto ha kamingawan han Dyos inmato hira.
18: An pagsari han Dyos ira gintuyo,
: an ira karuyag nga pagkaon hira nangaro.
19: Siring nira, Makakahimo an Dyos nga Ginoo ,
: ha kamingawan pag-andam hin sasaro?
20: Tinuod nga bato an ginbalbag niya,
: binmugwak in tubig ngan tigda ginmuwa;
: ha iya katawhan nakahatag ba hiya,
: hin tinuod nga tinapay ug karne nga sora?
21: Sanglit nasina gud hito an Ginoo ,
: iya ginsulong hira hin kalayo;
: kasina dinmugang
22: kay waray nira pagtoo,
: ngan pagsarig nga makakatalwas an Ginoo .
23: Kundi ngadto ha langit nagsangpit hiya,
: ngan nagsugo pagbukas han mga porta.
24: Pagkaon ha langit ginhatag ha ira,
: han pagpaurani ha ira hin mana.
25: Tinapay hin anghel an ira pinangaon,
: iginhatag ha ira hin patakas an kada malon.
26: Hangin ha sinirangan ginpahuyop niya,
: tungod han iya gahom, timog an ginpaguwa.
27: Damo nga mga tamsi an iya ginpahugdon,
: sugad hin kadamo han baras ha baybayon.
28: Ginpahugdon ini ha butnga han ginkampohan,
: palibot han mga tulda han kapatagan.
29: Sanglit nangaon, nabusog an katawhan,
: iginhatag han Dyos an ira kinahanglan.
30: Kundi samtang nagpipinangaon hira,
31: an Dyos ha ira inalpan hin kasina.
: An maisog nga tawo iya ginpukan,
: sugad man han kan Israel batan-on nga kalalaken-an.
32: Bisan may milagro, an mga tawo nagpinakasala,
: ngan nawarayan hin pagtapod ha iya.
33: Sanglit usa nga hangos gintapos an kinabuhi nira,
: pinaagi hin tigda ug kalit nga disgrasya.
34: Kundi kon ginpapatay niya an iba,
: may nagbabasol, nabalik ha iya;
: nagbabasol hira ngan nag-aampo pa,
: hin tinuodtuod ngadto ha iya.
35: Nanumdom hira nga an Dyos ira darangpan,
: ngan an Labi Kamakagarahum ha ira natabang.
36: Kundi an ira mga pulong puros buwa,
: an ginyakan nira mga ulog-ulog la.
37: Nagpadayon hira hin kamalingoon,
: ug han ginsaaran diri matinumanon.
38: Kundi maloloy-on an Dyos han iya katawhan,
: iya ginpapasaylo an ira mga kasal-anan;
: waray man niya puoha an ngatanan,
: agsob nga an iya kasina iya ginpupudngan.
39: Nahinumdom hiya nga an mga tawo magluya,
: daw sugad hin hangin lumalabay la.
40: Didto ha kamingawan, agsob hira inmato,
: ginbido hiya nira hin makadamo.
41: Agsob nira an Dyos pagsarihan,
: an baraan ha Israel pagpakurian.
42: Ira hinngalimtan an iya kagamhanan,
: nga amo an nagtalwas ha ira ngatanan.
43: Han iya pagbuhat hin mga milagro,
: ha patag han Soan, didto ha Ehipto.
44: Mga salog ginhimo niya nga dugo,
: basi diri makainom an taga-Ehipto.
45: Ginpadara in kalangawan hin pagsakit ha ira,
: ngan an napaklahan hin pagdaot han ira uma.
46: Mga kabalay hin duron iya ginpadara,
: nagkaon han tanom ug nagbungkag han uma.
47: Tungod han yelo nga mga uran,
: namatay an mga ubas ug kaigosan.
48: Tungod han hagkot nagpatay an kabakahan,
: ngan an ira mga panon ginlintian.
49: Tungod han iya kapungot iya hira ginpakurian,
: mga anghel nga magburungkag iya hira ginparad-an.
50: Gintuman gud niya an iya kasina,
: waray hira talwasa, hin peste pinamatay hira.
51: Pinamatay mga suhag nga kalalaken-an,
: han taga-Ehipto panimalay ngatanan.
52: Ngan nag-una hiya han iya katawhan,
: daw sugad hira hin kakarnerohan;
: ngan iya gud hira gintugwayan,
: han paglatas nira han kamingawan.
53: Gin-unhan niya, waray nira kahadlokan,
: ira kaaway han dagat natak-opan.
54: Gindara ngadto ha tuna niya nga baraan,
: ngadto han gindaog niya nga kabukiran.
55: Gintabog niya an mga kanasoran,
: samtang nasulong an iya katawhan;
: ngatanan han tribo han Israel tinagan,
: hin sadang nira pahuwayan.
56: Kundi inmato hira han Dyos nga gamhanan,
: sinmupil gud hira, ira ginsarihan;
: han iya mga sugo waray hira magtuman.
57: Sugad han ira mga ginikanan,
: masupilon hira, diri kasasarigan;
: sugad hin pana nga may kabalikoan.
58: Gin-orit hiya han ira siringbahan,
: ngan napungot hiya han ira ladawan.
59: Han pakakita han Dyos, napuno hin kapungot,
: sanglit an Israel ginsalikway niya hin tinuod.
60: Ginbayaan an iya tulda didto ha Silo,
: an iya gin-ukyan tampo han mga tawo.
61: An mga kaaway iya hira tinugotan,
: pagbihag han Kahon han Ginsaaran;
: tigaman han iya himaya ug kagamhanan.
62: Iya gud napungtan, iya nasinahan,
: an kalugaringon niya nga katawhan;
: ngan mga kaaway nira iya tinugotan,
: nga pamatayon hira ngatanan.
63: Kaolitawhan nagkamatay ha pag-awayan,
: nga waray nangasawa han ira kadaragan-an.
64: Kapadian ginlugos hin pamataya,
: waray makagtangis an mga balo nira.
65: Ha kataposan an Ginoo nagmata,
: daw sugad hin ginmumuokan la;
: sugad hiya hin maisog nga tawo,
: nga linmaksi tungod han bino.
66: An mga kaaway iya ginsibo,
: ngadto hin kapukan nga makaaalo.
67: Kan Jose katulinan ginsalikway niya,
: tribo ni Efraim waray niya pilia.
68: Lugod 'say ginpili an tribo ni Juda,
: ngan an Bukid Sion nga iya hinigugma.
69: Didto pagtindoga an templo niya,
: sugad hin urokyan niya didto ha himaya.
: Ginparig-on niya sugad han tuna,
: nga diri mababantad ha ngatanan nga takna.
70: Ginpili hi David, surugoon niya,
: tikang ha panabsaban hiya ginkuha.
71: Diin nagmangno han mga karnero nga nati,
: ngan ginhimo hiya han Israel nga hadi.
: Ngan amo an magin magmarangno ngani,
: hadton mga tawo nga kanan Dyos pinili.
72: Nagmangno hi David hadto nga katawhan,
: hin hingpit nga pag-alagad ini gin-opdan;
: hin kinasingkasing iya ginmandoan,
: ngan iya hira hin maupay gintutdoan.