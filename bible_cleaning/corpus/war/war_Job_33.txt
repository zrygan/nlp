1: Ngan yana, Job, pamatii hin maupay an ngatanan nga akon igsisiring.
2: Andam na ako hin pagyakan han aadi han akon hunahuna.
3: Tangkod an ngatanan ko nga mga pulong,
: ngan nagyayakan ako han kamatuoran.
4: Ginhimo ako ngan gintagan hin kinabuhi han espiritu han Dyos.
5: Batona ako kon makakahimo ka. Andama an imo mga pangatadongan.
6: Ikaw ug ako waray kalainan ha atubangan han Dyos,
: kita nga duha ginhimo tikang hin lapok.
7: Sanglit diri ka angay mahadlok ha akon;
: diri ko ikaw pagraraogdaogon.
8: Iini an akon hinbatian nga imo siring
9: Diri ako salaan; waray ko nabuhat nga sayop.
: Inosente ako ngan waray ko sala.
10: Kundi namimiling hin mga pasangil an Dyos hin pagkontra ha akon,
: ngan gin-iisip ako niya sugad hin usa nga kaaway.
11: Kinakadenahan niya an akon mga tiil;
: binabantayan niya an tagsa ko nga pagkiwa.
12: Kundi, Job, pagsusumatan ko ikaw nga sayop ka.
: Labaw gud an Dyos kay han bisan hin-o nga tawo.
13: Kay ano nga ginsasala mo an Dyos nga diri hiya nabaton han mga sumbong hin usa ka tawo?
14: Bisan kon nagbalikbalik an Dyos hin pagyakan,
: waray namamati ha iya.
15: Ha gab-i kon nangangaturog na an mga tawo,
: naghihimangraw an Dyos pinaagi hin mga inop ngan mga panan-awon.
16: Gintitinguha niya nga mamati hira han iya iginyayakan,
: ngan nahahadlok hira han iya mga pahimatngon.
17: Naghihimangraw an Dyos basi umukoy na hira hin pagpinakasala,
: ngan basi matalwas hira tikang han pagkamapinahitas-on.
18: Diri hiya matugot nga mapukan hira;
: gintatalwas hira niya tikang han kamatayon.
19: Sinasaway han Dyos in usa ka tawo pinaagi hin paghatag ha iya hin sakit ngan pagpaul-oli han iya lawas.
20: Nawawad-an hin gana an masakit nga tawo,
: ngan masukasuka para ha iya bisan an girarasahi nga pagkaon.
21: Naggiginasa hin duro an iya lawas;
: hinkikit-an mo an ngatanan niya nga mga tul-an;
22: tikaradto na hiya han kalibutan han mga patay.
23: Bangin kumanhi in usa nga anghel hin pagbulig ha iya
: usa han mga yinukot nga mga anghel han Dyos,
: nga nagpapahinumdom han mga tawo han ira katungdanan.
24: Tungod hin kalooy, masiring an anghel, Buhii hiya!
: Diri hiya malusad ngadto han kalibutan han mga patay.
: Iini an lukat han pagtalwas ha iya.
25: Magtitikabata ngan magtitikakusog na liwat an iya lawas;
26: kon mag-ampo hiya, mabaton ha iya an Dyos;
: pagsisingbahon niya nga malipayon an Dyos;
: para ha iya pagtatadongon na liwat han Dyos an ngatanan nga mga butang.
27: Magtutug-an hiya ha atubangan han mga tawo, Nakasala ako.
: Waray ko pagbuhata an matadong, kundi gintalwas ako han Dyos.
28: Ginpugngan ako niya hin pagkadto han kalibutan han mga patay,
: sanglit buhi pa ako gihapon.
29: Agsob pagbuhaton han Dyos ini ngatanan;
30: tinatalwas niya an kinabuhi hin usa ka tawo,
: ngan tinatagan hiya han kalipay hin matadong nga kinabuhi.
31: Job, pamatii an akon iginyayakan;
: paghilom ngan payakna ako.
32: Kundi kon may-ada nimo igsisiring, pabatia ako hini;
: kakarawaton ko nga malipayon nga waray ka sayop.
33: Kundi kon diri, paghilom ngan pamatii ako,
: ngan pagtututdoan ko ikaw hin pagkamakinaadmananon.