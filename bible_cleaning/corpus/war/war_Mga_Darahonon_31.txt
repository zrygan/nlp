1: Amo ini an matinahoron nga mga puplonganon nga igintutdo kan hadi Lemuel han iroy niya
2: Ikaw an akon kalugaringon nga hinigugma nga anak, nga baton han akon mga pag-ampo. Ano an akon igsisiring ha imo?
3: Ayaw pagkaragi an ngatanan mo nga kusog dida hin pakighilawas, ngan an ngatanan mo nga kwarta dida hin kababayen-an; ginpukan na nira in kahadian.
4: Pamati, Lemuel. Kinahanglan an mga hadi diri uminom hin bino, o mag-ungara hin makahurubog nga irimnon.
5: Kon nainom hira, hinngangalimtan nira an mga balaod, ngan ginpapasibay-an nira an mga katungod han mga tawo nga magpakalolooy.
6: An makahurubog nga irimnon angay la hin mga tawo nga tikamaratay, ngan hin mga tawo nga aada ha kakurian.
7: Paimna hira basi hingalimtan nira an ira kakablasan ngan kakurian.
8: Pagyakan para han mga tawo nga diri nakakayakan para han ira kalugaringon. Panalipdi an mga katungod han ngatanan nga mga magpakalolooy.
9: Pagyakan para ha ira ngan magin matadong ka nga maghurukom. Panalipdi an mga katungod han mga kablas ngan mga magpakalolooy.
10: Hin kamakuri hiagian in katataporan nga asawa! Labaw pa gud hin mga alahas an kamahal niya!
11: Tinataporan hiya han iya bana, ngan diri gud mapapobre an iya bana.
12: Samtang hiya buhi pa ginbubuhat niya an maupay, ngan diri an maraot para han iya bana.
13: Naduruto hiya hin paghimo hin lino ngan delana nga panapton.
14: Nagdadara hiya hin pagkaon tikang ha kahigrayoan sugad han ginbubuhat hin paragpatigayon nga mga barko.
15: Masirom pa an kaagahon nabangon na hiya hin pag-andam hin pagkaon para han panimalay niya, ngan pagtutdo han mga surugoon nga kababayen-an han ira pagbubuhaton.
16: Inuusisa niya in tuna ngan pinapalit ini, ngan pinaagi han kwarta nga iya pinakabuhian, nagtatanom hiya hin urubasan.
17: Maupay gud hiya nga nagbubudlay, makusog ngan maduruto.
18: Maaram hiya han kamahal han ngatanan nga iya hinihimo, ngan nag-aagma hiya ha gab-i hin pagtrabaho.
19: Nalugaring hiya hin paghimo hin mga inulang, ngan naghahablon hiya han iya kalugaringon nga panapton.
20: Mahinatagon hiya han mga kablas ngan magpakalolooy.
21: Ha panahon hin kathagkot diri hiya nababaraka, kay may magdakmol nga mga panapton an panimalay niya.
22: Naghihimo hiya hin mga basing ha higdaan, ngan nagbabado hin manipis nga lino nga pula.
23: Kinikilala hin maupay an iya bana nga usa han mga dumagko nga mga tuminungnong.
24: Naghihimo hiya hin mga paha ngan mga panapton, ngan ibinabaligya ini ngadto han mga magparatigayon.
25: Makusog ngan tinahod hiya, ngan diri hiya nababaraka han kabubwason.
26: An iya mga pulong puno hin kinaadman, ngan igintututdo niya an pagkamaloloy-on.
27: Dayuday hiya may-ada buruhaton, ngan iya pinaninimangno an kanan iya panimalay mga kinahanglanon.
28: Ginpapasidunggan hiya han iya mga anak, ngan gindadayaw hiya han iya bana.
29: Nasiring an iya bana, Damo an kababayen-an nga mag-upay nga mga asawa, kundi ikaw amo an labi kamaupay ha ira ngatanan.
30: Malimbong an kamaanyag ngan nalubad an kamahusay kundi an babaye nga nagpapasidungog han Ginoo angay gud pagdayawon.
31: Pasidunggi hiya tungod han ngatanan nga iya ginbubuhat. Angay hiya pagtahoron han ngatanan.