1: Ikanapulo adto nga adlaw han bag-o nga tuig, nga amo an ika-25 ka tuig tikang han amon pagkabihag, ngan an ka-14 ka tuig tikang mabihag an Jerusalem. Dida hito nga adlaw inabat ko nga nakanhi ha akon an Ginoo , ngan gindara ako niya.
2: Dida hin usa nga panan-awon gindara ako han Dyos ngadto han tuna han Israel ngan iginbutang ako didto ha sampaw hin usa nga hitaas nga bukid. Hinkit-an ko ha akon atubangan in usa ka hugpo hin kabablayan nga sugad hin usa nga syudad pagkit-on.
3: Han pagdad-a niya ha akon hinkit-an ko in usa ka tawo nga nasilaw sugad hin bronse. Nakapot hiya hin lino nga lubid ngan hin kahoy nga isurukol, ngan natindog hiya ha ligid hin usa nga aragian.
4: Nagsiring hiya ha akon, Pagkita, anak hin tawo; Pamati hin maupay ngan tigamni hin maupay an ngatanan nga akon ipakikita ha imo, kay amo ini an hinungdan han pagdad-a ko ha imo nganhi. Pagsusumatan mo an mga tawo han Israel han ngatanan nga imo hikikit-an.
5: Hinkit-an ko an Templo ngan libot ini hin pader. Kinuha han tawo an iya isurukol nga kahoy nga tulo ka metros an kahilaba, ngan ginsukol niya an pader. Tulo ka metros an kahitaas han pader ngan tulo ka metros an kadakmol.
6: Niyan kinmadto hiya han ganghaan nga naatubang tipasinirangan. Sinmaka hiya han mga balitang ngan didto ha igbaw iya ginsukol an aragian; tulo ka metros an kahitaas hini.
7: Ha unhan hini may usa nga aragian nga ha kada ligid may tulo nga gwardyahan nga mga kwarto. Kwadrado an kada usa han mga kwarto nga tulo ka metros an kada ligid, ngan duha ug tunga ka metros an kadakmol han mga bungbong nga nagbubulag han kada kwarto. Ha unhan han gwardyahan nga mga kwarto, may aragian nga tulo ka metros an kahilaba, nga tipakadto hin usa nga aragian nga kwarto nga naatubang han Templo.
89: Ginsukol niya ini nga kwarto, ngan nakita nga upat ka metros an kahitaas. Amo ini an kataposan han ganghaan nga ginhihiranii han Templo, ngan didto ha kataposan gud hini, usa ka metro an kadakmol han mga bungbong.
10: Papreho kadagko ini nga gwardyahan nga mga kwarto ha paluyo han aragian, ngan papreho kadakmol an mga bungbong nga nagbubulag hini.
11: Sunod, ginsukol han tawo an kahiluag han aragian dida han aragian dida han ganghaan: unom ka metros ini ngatanan ngan lima ka metros an wada han bukas nga mga ganghaan.
12: Ha atubangan han kada usa han mga gwardyahan nga mga kwarto, may habubo nga pader nga 50 ka sentimetros an kahitaas ngan 50 ka sentimetros an kadakmol. Tulo ka metros ka kwadrado an mga kwarto.
13: Ngan iya ginsukol an kahirayo tikang han likod nga bungbong hin usa nga kwarto ngadto han likod nga bungbong han kwarto nga tugbang han aragian nga tikang hini: ngan 12 ka metros ini.
14: Natipakadto hin usa nga bungsaran an kataposan gud nga kwarto. Ginsukol niya ito nga kwarto ngan nakita nga napulo ka metros an kahiluag hini.
15: An kahilaba han ganghaan tikang han gawas nga pader han ganghaan ngadto han gihihirayoi nga ligid han kataposan nga kwarto 25 ka metros.
16: May-ada gudtiay nga mga bintana dida han gawas nga mga bungbong han ngatanan nga mga kwarto ngan didto liwat han sulod nga mga bungbong nga nabubutnga han mga kwarto. May-ada iginuhit nga mga palmera dida ha sulod nga mga bungbong nga naatubang han aragian.
17: Inmagi ako han ganghaan ngan gindara ako han tawo ngadto han bungsaran. May-ada 30 nga mga kwarto nga gintindog dukot han gawas nga pader, ngan ha atubangan hini may-ada dapit nga gin-atagan hin mga bato,
18: nga nagpapalibot han bungsaran. Ini nga gawas nga bungsaran uruubos kay han sulod nga bungsaran.
19: May-ada hiruhitaas nga ganghaan nga tipakadto han sulod nga bungsaran. Ginsukol han tawo an kahirayo tikang hin usa ngadto han sunod nga ganghaan, ngan 50 ka metros ini.
20: Niyan ginsukol han tawo an ganghaan didto han amihanan nga tipakadto han gawas nga bungsaran.
21: An tulo nga gwardyahan nga mga kwarto ha kada ligid han aragian, han mga bungbong nga nagbubulag han mga kwarto, ngan han aragian nga kwarto papreho an mga sukol sugad hadton aadto han sinirangan nga ganghaan. An bug-os nga kahilaba han ganghaan 25 ka metros ngan 12 ka metros an kahilapad.
22: An aragian nga kwarto, an mga bintana, ngan an ginuhit nga mga palmera parapreho hadton aadto ha sinirangan nga ganghaan. Dinhe may pipito nga mga balitang nga tipakadto han ganghaan, ngan nakadto ha kataposan an aragian nga kwarto nga naatubang han bungsaran.
23: Ha tabok han bungsaran tikang hini nga amihanan nga ganghaan may-ada lain nga ganghaan nga tipakadto han sulod nga bungsaran, sugad han didto han sinirangan. Ginsukol han tawo an ginkakabulagan hini nga duha nga mga ganghaan ngan 50 ka metros ini.
24: Sunod, gindara ako han tawo ngadto han timogan nga dapit ngan didto amon hinkit-an in lain nga ganghaan. Ginsukol niya an ha sakob nga mga pader ngan an aragian nga kwarto hini, ngan pareho ini han iba.
25: May-ada mga bintana didto han mga kwarto hini nga ganghaan sugad didto han iba. An bug-os nga kahilaba han aragian hin ganghaan 25 ka metros ngan 12 ka metros an kahilapad.
26: May pipito nga mga balitang nga tipakadto hini, ngan nakadto liwat ha kataposan an aragian nga kwarto nga naatubang han bungsaran. May-ada gihapon mga ginuhit nga mga palmera dida han sulod nga mga bungbong nga naatubang han aragian.
27: May-ada liwat dinhe ganghaan nga tipakadto han sulod nga bungsaran. Ginsukol han tawo an kahirayo ngada hini nga ikaduha nga ganghaan ngan 50 ka metros ini.
28: Igin-agi ako han tawo dida han timogan nga ganghaan ngadto han sulod nga bungsaran. Ginsukol niya an ganghaan, ngan pareho an kadako hini han mga ganghaan didto han gawas nga pader.
2930: An gwardyahan nga mga kwarto hini, an aragian nga kwarto hini, ngan an sulod nga mga bungbong hini parapreho ka dagko hadton didto han iba nga mga ganghaan. May-ada liwat mga bintana didto han mga kwarto hini nga ganghaan. An bug-os nga kahilaba hini 25 ka metros ngan 12 ka metros an kahilapad.
31: Naatubang han lain nga bungsaran an aragian nga kwarto hini, ngan iginuhit in mga palmera dida han mga bungbong han aragian. May wawalo nga mga balitang nga tipakadto hini nga ganghaan.
32: Niyan igin-agi ako han tawo dida han sinirangan nga ganghaan ngadto han sulod nga bungsaran. Ginsukol niya an ganghaan, ngan pareho ini kadako han iba.
33: Papreho an mga sukol. An gwardyahan nga mga kwarto hini, an aragian nga kwarto hini, ngan an sulod nga mga bungbong hini parapreho an mga sukol sugad hadton didto han iba nga mga ganghaan. May mga bintana ha palibot hini ngan didto han aragian nga kwarto liwat. An bug-os nga kahilaba hini 25 ka metros ngan 12 ka metros an kahilapad.
34: Naatubang han gawas nga bungsaran an aragian nga kwarto. Iginuhit in mga palmera dida han mga bungbong han aragian. May wawalo nga mga balitang nga tipakadto hini nga ganghaan.
35: Niyan gindara ako han tawo ngadto han amihanan nga ganghaan. Ginsukol ini niya, ngan pareho ini kadagko hadton iba.
36: Pareho han iba, may-ada liwat ini gwardyahan nga mga kwarto, inadornohan nga sulod nga mga bungbong, usa nga aragian nga kwarto, ngan palibot hin mga bintana. An bug-os nga kahilaba hini 25 ka metros ngan 12 ka metros an kahilapad.
37: Naatubang han gawas nga bungsaran an aragian nga kwarto. Iginuhit in mga palmera dida han mga bungbong han aragian. May wawalo nga mga balitang nga tipakadto hini nga ganghaan.
38: May igindugang nga kwarto nga nadukot dida han sakob nga ganghaan didto han gawas nga bungsaran ha amihanan. Naabre ini ngadto han aragian nga kwarto nga naatubang han bungsaran, ngan didto hinuhugasan nira an inihaw nga mga mananap nga pagtutuboron nga bug-os nga mga halad nga tinubod.
39: May-ada upat nga lamesa didto hini nga aragian nga kwarto, duha ha kada ligid han kwarto. Gin-iihaw nira dida hini nga mga lamesa an mga mananap nga iharalad nga mga halad nga tutuboron hin bug-os o ighahalad nga mga halad nga tinubod para hin sala, o mga halad para hin paglukat.
40: Ha gawas han kwarto, may-ada upat nga parupareho hini nga mga lamesa, duha ha kada ligid han aragian han amihanan nga ganghaan.
41: May walo ngatanan nga mga lamesa nga irihawan han mga mananap nga iharalad; upat ha sakob han kwarto ngan upat ha gawas didto han bungsaran.
42: Didto han igindugang nga kwarto may upat nga mga lamesa nga hinimo tikang hin tinabas nga bato, nga ginagamit hin pag-andam han mga halad nga tutuboron hin bug-os. An kahigtaas hini 50 ka sentimetros ngan 75 ka sentimetros ka kwadrado an mga bawbaw hini. Ibinubutang ha bawbaw hini nga mga lamesa an mga garamiton hin pag-ihaw han iharalad nga mga mananap.
43: May mga sab-ongan nga tag 75 ka milimetros nga iginrumbay palibot han ligid han mga lamesa. Ibinubutang ha bawbaw han mga lamesa an ngatanan nga karne nga iharalad.
44: Niyan gindara ako niya ngadto han sulod nga bungsaran. May duha nga kwarto nga naabre didto han sulod nga bungsaran; an usa naatubang ha timogan sapit han amihanan nga ganghaan, ngan an ikaduha naatubang ha amihanan dapit han timogan nga ganghaan.
45: Ginsumatan ako han tawo nga an kwarto nga naatubang ha timogan para ini han kapadian nga nag-aalagad didto han Templo,
46: ngan an kwarto nga naatubang ha amihanan para ini han kapadian nga nag-aalagad dida han altar. Tulin ni Zadok an ngatanan nga kapadian; hira la nga mga sakop han tribo ni Levi an tinutugotan hin pagkadto han inuokyan han Ginoo hin pag-alagad ha iya.
47: Ginsukol han tawo an sulod nga bungsaran ngan 50 ka metros ka kwadrado ini. Nakadto ha katundan an Templo, ngan nakada ha atubangan hini in usa nga altar.
48: Niyan gindara ako niya ngadto han aragian nga kwarto han Templo. Ginsukol niya an aragian hini: Duha ka metros an kahitaas hini ngan pito ka metros an kahiluag, ngan usa ka metro an kadakmol han mga bungbong ha kada ligid.
49: May mga balitang nga tipakadto han aragian nga kwarto nga napulo ka metros an kahiluag ngan unom ka metros an kahitaas. May duha nga mga harigi ha kada ligid han aragian.