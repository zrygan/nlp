1: O, pagdayawon gud naton an Ginoo !
: Ha Ginoo magpapasalamat ako,
: inupdan han bug-os nga kasingkasing ko,
: dida han katirok iya mga tawo.
2: Pagkadagko gud ngan pagkaurosahon
: han kanan Ginoo mga buruhaton;
: nga ha ira nagmalipayon an tanan,
: karuyag gud nira ito mahisabtan.
3: Puno'n kadungganan ngan pagkaharangdon,
: an tanan nga iya mga buruhaton;
: sugad man hadton iya pagkamatadong,
: waray kataposan ngan nagpapadayon.
4: Urosahon niya mga ginawian,
: di' hiya natugot nga at' hingalimtan;
: hiya an Ginoo napaid han tanan
: mahigugmaon ngan malolooyon man.
5: Hiya an nahatag hin mga pagkaon,
: ha ira nga ha iya gud mahadlokon;
: ngan diri gud hiya nga malilimoton
: hadton iya mga ginsaad ha aton.
6: Iya ginpakita ha iya katawhan
: adton iya dako nga pagkagamhanan;
: pinaagi han paghatagi ha ira
: hadton kanan lumalangyaw mga tuna.
7: An buhat niya magtadong an ngatanan,
: kasarigan an iya kasugoanan.
8: Nagpapadayon gud ha takna ngatanan
: nga pagtutumanon ha kamatuoran.
9: Ha iya katawhan, pagtalwas gindara,
: ngan ginpakisabutan gud niya hira.
: Ginkauyonan nga magpapadayon pa,
: baraan gudman ngan gamhanan pa hiya!
10: An pagkahadlok ha Dyos nga Ginoo man
: amo an tinikangan han kinaadman,
: an magbuhat hito may'da sarabotan,
: hiya pagdadayawon ha kadayonan!