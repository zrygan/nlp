1: Nasiring an Ginoo ,
: Hito nga panahon ipapahiuli ko
: an kauswagan han Juda ug Jerusalem.
2: Titirokon ko an ngatanan nga mga nasod
: ngan dadad-on ko hira ngadto han Kahamub-an han Paghukom.
: Didto paghuhukman ko hira
: tungod han ngatanan nga ginbuhat nira ngadto han akon mga tawo.
: Ginpasarang nira an mga Israelita didto hin langyaw nga mga nasod
: ngan ginbahinbahin nira an Israel nga akon tuna.
3: Nagripa hira pagkita
: kon hin-o an makakagdara han mga bihag.
: Ginbaligya nira ngadto ha pagkaoripon an kabataan nga kalalaken-an ug kababayen-an
: pagbayad hin mga babaye nga maraot an dungog ug bino.
4: Tiro, Sidon, ug bug-os nga Filistia ano an iyo karuyag buhaton ha akon? Karuyag ba niyo bumulos tungod han akon nabuhat? Kon amo man, bubulson ko kamo dayon!
5: Ginkuha niyo an akon salapi ug bulawan, ngan gindara niyo ngadto han iyo mga templo an akon mahal nga mga manggad.
6: Gindara niyo hin hirayo an mga tawo han Juda ug Jerusalem tikang han ira kalugaringon nga nasod ngan iyo ginbaligya hira ngadto han mga Griego.
7: Yana, pagagawson ko hira tikang han mga dapit nga iyo ginbaligyaan ha ira. Pagbubuhaton ko ha iyo an ginbuhat niyo ha ira.
8: Ipapabaligya ko an iyo mga anak nga kalalaken-an ug kababayen-an ngadto han mga tawo han Juda; ira igbabaligya hira ngadto han mga Sabiyanhon nga higrayo hin duro. Ako nga Ginoo an nagyakan.
9: Ipahibaro ini dida han kanasoran
: Pag-andam hin pakiaway;
: tawga an iyo mga paraaway;
: tiroka an ngatanan niyo nga mga sondalo ngan sulong na kamo!
10: Himoa nga mga espada an mga punta han iyo mga arado
: ngan himoa nga mga bangkaw an iyo mga garab.
: Kinahanglan umaway bisan an mga magluya.
11: Pagdagmit ngan pakadi,
: kamo ngatanan nga nagpapalibot nga mga nasod,
: ngan pagtitirok kamo didto han kahamub-an.
: Palusara, O Ginoo , an imo kasondalohan hin pagsulong ha ira!
12: Kinahanglan mag-andam an mga nasod
: ngan kumadto han Kahamub-an han Paghukom.
: Didto malingkod ako nga Ginoo hin paghukom han
: ngatanan nga nagpapalibot nga mga nasod.
13: Magraot gud hira hin duro;
: garaba hira sugad hin mga aranihon
: ha panahon hin kat-ani;
: pugaa hira sugad hin pagpuga hin mga ubas
: dida hin puno nga piriihan hin bino
: tubtob nga mag-awas an bino.
14: Yinukotyukot an aadto han Kahamub-an han Paghukom.
: Aadto didto aabot an diri na maiha nga adlaw han Ginoo .
15: Magsisirom an adlaw ug bulan,
: ngan diri na gud nasilaw an mga bitoon.
16: Masinggit an Ginoo tikang ha Bukid Sion;
: mag-aaningal an iya tingog tikang ha Jerusalem;
: mangungurog an tuna ug langit.
: Kundi pananalipdan niya an iya katawhan.
17: Niyan, Israel, mahibabaro kamo nga amo ako an Ginoo nga iyo Dyos.
: Nag-uokoy ako ha Sion, an akon baraan nga bukid.
: Mahihimo nga baraan nga syudad an Jerusalem;
: diri na gud ini pagsasakopon hin mga lumalangyaw.
18: Hito nga panahon maluluob hin mga urubasan an kabukiran,
: ngan hiaagian in kabakahan dida han tagsa nga pungtod;
: mahuhura hin tubig an bug-os nga Juda.
: Mag-aawas in sapa tikang han Templo han Ginoo ,
: ngan pagtutubigan hini an Kahamub-an han Akasya.
19: Mahihimo nga kamingawan an Ehipto,
: ngan sugad man an Edumea.
: Kay ginsulong nira an tuna han Juda
: ngan pinanmatay an waray sala nga iya mga tawo.
2021: Mabulos ako tungod hadton mga pinanmatay;
: papatayon ko ngatanan an mga salaan.
: Kundi pag-uokyan ha kadayonan an Juda ug Jerusalem,
: ngan mag-uokoy ako nga Ginoo dida ha Bukid Sion.