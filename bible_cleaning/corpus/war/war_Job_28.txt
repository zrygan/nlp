1: May-ada mga mina diin gin-uukab an salapi;
: may-ada mga dapit diin ginpupurog an bulawan.
2: Gin-uukab han mga tawo an puthaw tikang ha tuna,
: ngan gintutunaw an tumbaga tikang ha mga bato.
3: Kinakadto han mga tawo an gihihilaromi nga kasisidman.
: Gin-uusisa nira an mga kahiladman han tuna
: ngan gin-uukab nira in mga bato didto han kasisidman.
4: Hirayo hin mga puroy-anan hin tawo,
: ug mga aragian ngan baktasan hin mga tawo,
: didto nagmimina an mga tawo.
: Didto nagtratrabaho hira butnga hin kamingaw,
: nakapyot hin mga pisi.
5: Naturok an pagkaon ngatanan ha bawbaw han tuna,
: kundi ha ilarom han tuna ngahaw ginpupusak ngan gindudugmok an ngatanan.
6: May mga safiro an mga bato han tuna,
: ngan may bulawan an tapotapo hini.
7: Waray banog nga nakakakita han mga baktasan ngadto han mga mina,
: ngan waray gud manaol nga nalupad ha igbaw hini.
8: Waray gud liyon o iba nga ihalas nga mananap nga naglalakat hito nga mamingaw nga mga baktasan.
9: Nag-uukab an mga tawo han bantilis nga mga bato,
: nagpapangas hira hin mga bukid.
10: Ha ira paglungag han bukid,
: nakakaagi hira hin mahal nga mga bato.
11: Nag-uukab hira tubtob han mga surok hin mga salog,
: ngan gindadara nira ha gawas an natatago.
12: Kundi hain man hiaagii an kinaadman?
: Hain man naton hibabaroi an pagsabot?
13: Diri hiaagian an kinaadman dida han mga tawo;
: waray maaram han matuod nga pulos hini.
14: An mga kahiladman han kalalawdan ngan kadagatan
: nasiring nga diri hiaagian didto an kinaadman.
15: Diri ini mapapalit hin salapi o bulawan.
16: Diri makakatupong han kamahal hini an gimamahali nga bulawan ngan mga alahas.
17: Labaw pa kay han bulawan an kamahal hini,
: kay hin bulawan nga surudlan o gimamaupayi nga salaming.
18: Labaw pa hin kamahal an kinaadman
: kay han koralino o kristal o mga rubi.
19: Diri makakatanding han kamahal han kinaadman an gimamaupayi nga topasyo ngan an gipupurawi nga bulawan.
20: Hain man ngay-an an burabod han kinaadman?
: Hain man naton hibabaroi an pagsabot?
21: Waray buhi nga binuhat nga makakakita hini,
: bisan ngani in tamsi nga nalupad.
22: Bisan an kamatayon ug kabungkagan nasiring nga hinbatian la nira in mga sumat-sumat.
23: An Dyos la an maaram han dalan,
: hiya la an maaram han dapit diin hiaagian an kinaadman,
24: Kay nakita hiya han mga kataposan han tuna,
: Nakita hiya han ngatanan ha ilarom han kalangitan.
25: Dida nga gintagan han Dyos hin gahom an hangin,
: dida nga ginlarang niya an kahiluag han dagat;
26: Dida nga ginlarang han Dyos kon diin mahuhulog an uran,
: ngan kon diin paaagia an mga dampog nga nagdadara hin lilinti;
27: Dida hini kinita niya an kinaadman ngan ginsarihan kon pagpupulsan ba ini
: naruyag hiya ngan iya ginmahal.
28: Nagsiring an Dyos ngadto han mga tawo,
: Basi kamo magmakinaadmananon, kinahanglan tahoron niyo an Ginoo.
: Basi kamo makasabot, kinahanglan bayaan niyo an maraot.