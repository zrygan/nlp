1: Pagdayawa an Ginoo , O kalag ko!
: O Ginoo nga akon Dyos pagkadako!
: Kaharangdon, kadungganan an bado mo,
2: naputos ka ngahaw han kapawa nimo.
: Daw tulda ginbitad mo an kalangitan,
3: ngan imo gintindog an imo urokyan;
: didto ini ha igbaw han katubigan,
: imo karuwahe mga kadampogan.
: Pako han hangin an imo ginlalaktan.
4: Imo magsarangyaw adton kahanginan ngan an mga idlap han kakikidlatan,
: ginagamit nga mga surugoon man.
5: Marig-on gud an imo pagpahimutang han tuna dit' han iya patukoranan.
: Diri ini mawawaring, mababantad,
6: binawbawan ini hadton katubigan.
: Daw hin panapton adto nga katubigan,
: nga nagtahob bisan pa han kabukiran.
7: Han pagsaway mo hadto nga kalalawdan,
: nanlikay gud dayon nanmalagiw gudman.
8: Nagdagmit gad hira hin pagpahirayo,
: pagbati nira'n im' goliat nga sugo.
: Sulhog kabukiran nga't han kahamub-an,
: nga't han dapit nira nga im' gintalaan.
9: Iginpahimutang mo an katutoban,
: nga diri gud nira nga paglalahosan.
: Basi diri nira na gud paglunopan
: an bug-os nga tuna hinin kalibutan.
10: Im' paawas burabod ha kahamub-an,
: tubig nagsupatsupat han kabukiran.
11: Nagpainom ihalas nga kamanampan,
: bulong kauhaw han layaw kaasnohan.
12: Nagsasalag, nag-aawit katamsihan
: di't han higrani nga mga kakahoyan.
13: Tikang langit uran mo ha kabukiran,
: puno'n tuna han im' mga kaupayan.
14: Imo ginpalangbo adton kabanwaan,
: para panabsaban hadton kahayopan;
: mga tanom hin paggamit han katawhan,
: maiya pagkaon tikang katunaan.
15: Ngan basi makahimo hiya hin bino
: nga amo'n nakakapalaksi han tawo,
: lana hin olibo iya maglilipay,
: nahatag na iya'n kusog an tinapay.
16: Adton mga sidro didto ha Libano,
: dayuday may uran nga tubig nga damo;
: amo ini an kahoy gud han Ginoo ,
: hiya an nagtanom, hiya'n nagpatubo.
17: Nagsasalag didto adton katamsihan,
: adton mga talabong, ha kakahoyan.
18: Higtaas nga bukid, an kakakandingan,
: mga umpas, han koneho taragoan.
19: Tuha mo an bula, panahon tigaman,
: katunod han adlaw iya hinbaroan.
20: Himo mo an gab-i ngan ha kasisidman,
: nasudoy an ihalas nga kamanampan.
21: Ngurob hin panganop mga nati liyon,
: pangita han hatag han Dyos nga pagkaon.
22: Pagpunias, paglamrag han kaadlawon,
: balik pagluob ha ira mga dugmon.
23: Niyan adton mga tawo man nabangon,
: pagbuhat han ira mga buruhaton;
: padayon an ira pagkinabudlayon,
: tubtob han pag-abot na han kagab-ihon.
24: O Ginoo ka damo nga mga butang
: an im' ginhimo han imo kinaadman;
: ikaw an nagbuhat hini gud ngatanan,
: puno na han im' buhat an kalibutan.
25: Ada an kadagatan ngan kalalawdan,
: duro hin kadagko ngan kahagluag man;
: ada an di' maisip nga mga butang,
: an dagko ngan gudti nga im' binuhatan.
26: Ada paglalayag mga kabarkohan,
: ada pagmumulay dako nga Lebiatan;
: ito nga higante hiton kadagatan,
: nga imo man liwat ini binuhatan.
27: Nasarig ha imo ini gud ngatanan,
: hin mga pagkaon, ira kinahanglan;
28: an imo ginhatag ira ginpupulsan,
: han imo pagkaon hira busog gudman.
29: Hadlok hira kon imo binabayaan,
: patay hira kon imo binabawian;
: han im' gininhawa patay kon kuhaan,
: ngan balik ha tuna diin hira tikang.
30: Kundi kon nahatag ka ngadto ha ira
: han im' gininhawa, hira natutuha;
: hin bag-o nga kinabuhi nahatag ka ngadto ha kalibutan dinhe ha tuna.
31: Magpabilin na unta ha kadayonan
: an himaya han Dyos, iya kagamhan!
: An Ginoo unta magmalipayon man,
: tungod hadton iya mga binuhatan!
32: Kon iya tinatan-aw an kalibutan,
: nakurog dayon ha tuna an ngatanan;
: kon iya hinihikap an kabukiran,
: nauskok dayon an mga kaasohan.
33: Magkakanta ako ngadto ha Ginoo
: ha bug-os gud hini nga kinabuhi ko;
: samtang buhi pa magkakanta gud ako,
: hin pagdayaw han Dyos nga akon Ginoo .
34: Makalipay unta ha iya'n ak' kanta,
: kay ginlilipay man liwat ako niya.
35: Mapuo na unta dinhe hinin tuna
: an mga magraot ngan makasasala.
: Pagdayawa an Ginoo , O kalag ko!
: Pagdayawa, pagdayawa an Ginoo !