1: Hira Maala, Noa, Hogla, Milca, ug Tirsa amo an mga anak nga kababayen-an ni Salfaad nga anak ni Hefer nga anak ni Galaad nga anak ni Maquir nga anak ni Manases nga anak ni Jose.
2: Kinmadto ngan tinmindog hira ha atubangan nira Moises, Eleazar nga padi, mga pangulo, ngan bug-os nga bungto dida han agian han Tulda han Ginoo , ngan nagsiring,
3: Namatay an amon amay didto ha kamingawan, nga waray makagbilin hin mga anak nga kalalaken-an. Diri hiya usa han mga kaupod ni Core nga sinmupil han Ginoo ; namatay hiya tungod han iya kalugaringon nga sala.
4: Tungod la nga waray niya mga anak nga kalalaken-an, kay ano nga mapapara an ngaran han amon amay tikang han mga tulin han Israel? Bahini man kami han iginhatag nga malon ha mga kauropdan han amon amay.
5: Gindara ni Moises an ira sumbong ngadto han Ginoo ,
6: ngan nagsiring ha iya an Ginoo ,
7: Matadong an pinangangaro han mga anak nga kababayen-an ni Salfaad; tagi hira hin bahin han malon nga iginhatag ha mga kauropdan han ira amay. Ighatag ha ira an iya malon.
8: Sumati an mga tawo han Israel nga kon mamatay in usa ka tawo nga waray anak nga lalake, ighahatag an iya malon ngadto han iya anak nga babaye.
9: Kon waray niya anak nga babaye, ighahatag ini ngadto han iya kabugtoan nga kalalaken-an.
10: Kon waray niya kabugtoan nga kalalaken-an, ighahatag ini ngadto han kabugtoan nga kalalaken-an han iya amay.
11: Kon waray niya kabugtoan nga kalalaken-an o mga bata, niyan an tatagan hini amo an iya labi ka suok nga urupod, ngan pag-aangkonon ini nga iya kalugaringon nga malon. Pagtutumanon ini han mga tawo han Israel nga kinahanglanon nga balaod. Ako nga Ginoo amo an nagsugo ha imo.
12: Nagsiring kan Moises an Ginoo , Sagka han Bukid Abarim ngan lantawa an tuna nga akon ighahatag ha mga Israelita.
13: Katapos mo paglantawa hini, mapatay ka sugad han imo bugto nga hi Aaron,
14: kay sinmupil kamo nga duha han akon sugo didto han kamingawan han Zin. Han pagngurutob han bug-os nga bungto kontra ha akon didto ha Meriba, waray kamo magtug-an han akon baraan nga gahom ha ira atubangan. An Meriba amo an burabod didto ha Cades ha kamingawan han Zin.
15: Nag-ampo hi Moises,
16: O Ginoo nga Dyos, burabod han ngatanan nga kinabuhi, nag-aampo ako nga magtudlok ka hin usa ka tawo nga makakagpangulo han mga tawo,
17: ngan makakagmando ha ira didto ha pag-awayan, basi an imo bungto diri masugad hin mga karnero nga waray magmarangno.
18: Nagsiring kan Moises an Ginoo , Kuhaa hi Josue nga anak ni Nun, nga usa ka tawo nga takos, ngan ipandong an imo kamot dida han iya ulo.
19: Patindoga hiya ha atubangan ni Eleazar nga padi ngan han bug-os nga bungto, ngan didto ha atubangan nira ngatanan, isangyaw hiya nga amo an masaliwan ha imo.
20: Ihatag ha iya in bahin han imo pamunoan, basi pagsugton hiya han bug-os nga bungto han Israel.
21: Aada an iya pagtapod kan Eleazar nga padi nga mahibabaro han akon kaburot-on pinaagi hin paggamit han Urim ug Tumim. Dida hini tututdoan ni Eleazar nga padi hi Josue ngan an bug-os nga bungto han Israel han ngatanan nira nga mga buruhaton.
22: Ginbuhat ni Moises sumala han iginsugo ha iya han Ginoo . Ginpatindog niya hi Josue ha atubangan ni Eleazar nga padi ngan han bug-os nga bungto.
23: Sumala han iginsugo han Ginoo iginpandong ni Moises an iya mga kamot dida han ulo ni Josue, ngan iginsangyaw niya nga hi Josue amo an masaliwan ha iya.