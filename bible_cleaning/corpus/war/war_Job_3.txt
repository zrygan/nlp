1: Katapos hini nagyakan hi Job ngan ginmaldisyon niya an adlaw nga iya natawhan.
23: O Dyos, maldisyona gad an adlaw nga akon natawhan;
: ngan an gab-i nga iginpanamkon ha akon!
4: Himoa nga kasisidman ito nga adlaw, O Dyos.
: Ayaw na gud hinumdomi ito nga adlaw;
: ayaw na gud ini paglamragi.
5: Himoa ini nga adlaw hin kadulman ngan madakmol nga kasisidman;
: tahobi ini hin mga dampog ngan talinguhaa nga maanaw an adlaw.
6: Paraa ito nga gab-i tikang han tuig,
: ngan ayaw na gud ini ipaupod han ihap;
7: himoa ini nga mabidoon ngan waray kalipay nga gab-i.
8: Sugoa an mga diwatahan hin pagmaldisyon hito nga adlaw,
: hira nga mag-aram magmanso han Lebiatan.
9: Pugngi hin pagsirang an makabugwas;
: ayaw itugot nga may-ada kaagahon kahuman han gab-i.
10: Maldisyona ito nga gab-i nga amo an nagpakatawo ha akon,
: ngan naghatag ha akon hin kakurian ngan kabidoan.
11: Gabay pa namatay ako ha sakob han tiyan han akon iroy,
: o namatay ha takna han akon katawo.
12: Kay ano nga ginsaluro ako han akon iroy ha iya mga tuhod?
: Kay ano nga ginpasuso ako niya?
13: Kon namatay ako hadto, napahuway na unta ako yana,
14: nakaturog sugad han kahadian ngan mga punoan
: nga nag-ayad hin kadaan nga mga palasyo.
15: Niyan nakaturog na unta ako sugad hin mga prinsipe
: nga nagpuno han ira mga balay hin bulawan ug salapi,
16: o nakaturog sugad hin bata nga natawo nga daan patay.
17: Didto ha lubnganan nahunong na an karat-an han magraot nga mga tawo,
: ngan ha kataposan napahuway na an binubutlaw nga mga magburudlay.
18: Nagpapahimulos hin kalinaw bisan an mga priso,
: nga diri na nabati han mga goliat ngan mag-isog nga mga sugo.
19: Aadto an ngatanan, an bantogan ngan an diri kinikilala,
: ngan ha kataposan talwas na an mga oripon.
20: Kay ano nga ginbubuhi an mga tawo basi la mag-antos?
: Kay ano nga tinatagan pa hin kapawa an mga tawo nga aada ha kabidoan?
21: Naghuhulat hira han kamatayon, kundi diri man ini naabot;
: Gabay nira angkonon in usa nga lubnganan kay hin bisan ano nga manggad.
22: Diri hira malipayon tubtob nga patay ngan iginlubong na hira;
23: ginlilirong han Dyos an ira kabubwason ngan ginpipiit hira ha bisan diin nga dapit.
24: Pagkaon unta an akon tuyo, nagmamabidoon lugod ako,
: ngan diri gud ako nakakahunong hin pagharoy.
25: Nahinanabo an ngatanan nga akon nahahadlokan ngan nalilisangan.
26: Waray ko kalinaw, waray pagpahuway,
: ngan diri gud natatapos an akon mga kakurian.