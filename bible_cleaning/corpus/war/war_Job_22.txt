12: May-ada ba tawo, bisan an labi ka makinaadmananon,
: nga may-ada pulos ha atubangan han Dyos?
3: Nakakaupay ba han Dyos an imo pagbuhat hin matadong,
: o nakakabulig ba ha iya an imo pagkamaupay?
4: Diri ini tungod nga may-ada nimo pagtahod han Dyos nga sinasaway ka niya ngan gindadara ka ngadto ha hukmanan.
5: Diri, tungod ini han imo damo nga mga pakasala;
: tungod ini han ngatanan nga mga magraot nga imo ginbubuhat.
6: Basi makabayad an imo bugto nga lalake han kwarta nga iya inutang ha imo,
: kinuha mo an iya panapton ngan waray mo gud iginbilin nga iya liliwanan nga bado.
7: Waray mo paimna adton mga ginugol-an,
: ngan waray mo pakaona adton mga ginugutom.
8: Ginamit mo an imo gahom ngan an imo katungdanan hin pag-angkon han bug-os nga tuna.
9: Diri la nga dinmiri ka hin pagbulig hin mga balo nga kababayen-an,
: kundi imo liwat gintikasan ngan ginraogdaog in mga ilo.
10: Sanglit yana may-ada mga luong palibot ha imo,
: ngan tigda la mapupuno ka hin kahadlok.
11: Nagmasirom nga diri ka na nakakakita,
: ngan linalapwas ka hin baha.
12: Diri ba nag-uokoy an Dyos didto han gihihitaasi nga kalangitan
: ngan tinatamdan niya an mga bitoon, bisan kon higtaas ini?
13: Kundi napakiana ka, Ano an hinbabaroan han Dyos?
: Sinasalipdan hiya han mga dampoguunanhon niya hin pakaghukom ha aton?
14: An imo hunahuna nga an madakmol nga dampog nakakasalipod han iya pagkita,
: samtang naglalakat hiya dida ha bawbaw han langit.
15: Nagtitinguha ka ba hin paglakat dida han mga aragian nga dayuday ginsunod han magraot nga mga tawo?
16: Bisan han waray pa abot an ira panahon,
: gin-anod na hira hin baha.
17: Amo ini an mga tawo nga nagsikway han Dyos,
: ngan tinmoo nga waray gud niya mahihimo ha ira.
18: Kundi an Dyos amo an nagpauswag ha ira
: diri ako nakakasabot han mga panhunahuna han mga magraot.
19: Nalilipay an mag-upay nga mga tawo ngan natawa an mga waray sala
: kon hinkikit-an nira nga kinakastigo an mga magraot.
20: Ginbubungkag an ngatanan nga gintatag-iya han mga magraot,
: ngan gin-uugtang hin kalayo an bisan ano nga nahisasalin.
21: Sanglit, Job, pakigsangkay han Dyos ngan ayaw na hiya pagdumaraa sugad hin usa nga kaaway;
: kon imo ini pagbuhaton, pagpapakaupayon ka niya.
22: Karawta an pagturon-an nga iya ihinahatag;
: tipigi an iya mga pulong dida han imo kasingkasing.
23: Tinuod, kinahanglan bumalik ka nga mapinaubsanon ngadto ha Dyos,
: ngan utda an ngatanan nga mga magraot nga ginbubuhat dida han imo balay.
24: Ilabog an imo bulawan;
: ihapil an imo labi ka mahal nga bulawan ngadto han mamara nga sapa.
25: Himoa nga imo bulawan an Dyos nga Labi Kamakagarahum,
: ngan himoa hiya nga sugad hin hitaas nga tambak hin salapi para ha imo.
26: Niyan dayuday ka na masarig han Dyos ngan mahibabaro ka nga amo hiya an burabod han imo kalipay.
27: Kon mag-aampo ka, babatonon ka niya,
: ngan tutumanon mo an mga pagsumpa nga imo iginsaad.
28: Magmamainuswagon ka dida han ngatanan nga imo ginbubuhat,
: ngan masirang in kapawa dida han imo aragian.
29: Pinapaubos han Dyos an mga mapinahitas-on
: ngan tinatalwas niya an mga mapinaubsanon.
30: Tatalwason ka niya kon waray mo sala,
: kon matadong an imo ginbubuhat.