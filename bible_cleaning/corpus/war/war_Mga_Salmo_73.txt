1: Maupay gud an Dyos han mga Israelita,
: hadton may kinasingkasing nga paghigugma.
2: Kundi, harapit na an akon pagtapod mawara,
: ngan an akon pagtoo kon haros na mapara.
3: Tungod kay han mapahitas-on ako naawa,
: kon nakita ako nga maupay an kinabuhi nira.
4: Hin mga pag-antos hira nahigawas,
: magkusog ug mag-upay an ira mga lawas.
5: Sugad han iba, waray nira kakurian,
: ngan waray nira mga kasamokan.
6: Sanglit an parayaw kuwentas nira ha liog,
: ira la panapton an kamaraogdaog.
7: Ha ira kasingkasing nagawas an karat-an,
: an ira hunahuna puno hin katuyawan.
8: Matamay han iba, maraot an yayaknon,
: ngan magraogdaog, mga parayawnon.
9: Ira ginyuyubit an Dyos ha kalangitan,
: hambog hira magsugo dinhe ha kalibutan.
10: Sanglit bisan an magtinuohon ha ira nasunod,
: han ira mga yayaknon, hira natuod.
11: Siring nira, An Dyos diri mahibabaro,
: an Gilalabawi diri manginginano.
12: Amo ini an kinabuhi han magraot nga tawo,
: hura na hira, karuyag pa magriko.
13: Kawang la ngay-an an akon pagkaputli ngan han kawaray sala han akon kinabuhi?
14: Bug-os nga adlaw ako nag-aantos, Dyos ko,
: ha kada aga imo ako ginkakastigo.
15: Kon ginyakan ko in sugad nga butang,
: sugad nga diri ako kausa han imo katawhan.
16: Sanglit gintinguha ko nga ini akon hisabtan,
: bisan kon may-ada damo nga mga kakurian.
17: Didto ko hisayri ha imo Templo,
: kon ano han magraot an mahinanabo.
18: Ibubutang mo hira ha madalunot nga dalan,
: basi mahitalindas ngadto ha pagkapukan.
19: Ha gilayon hira mapupukan,
: makangingirhat an ira kataposan.
20: Sugad hin inop nga napapas ha aga,
: ha imo pagmata, dayon nawawara.
21: Han mapait an akon panumdoman,
: ngan ginsakit inin akon balatian.
22: Owat gud man ako sugad hin kamanampan,
: ha imo waray ako sarabotan.
23: Kundi dayuday diri ako napahirayo ha imo,
: ngan ha imo kamot tinutugwayan nimo ako.
24: Imo mga sagdon ha akon nagmamando,
: ha kataposan ako an pasisidunggan nimo.
25: Ikaw an akon paglaom didto ha himaya,
: ano pa an akon bibilngon dinhe ha tuna?
26: Hunahuna ug lawas ko bangin magmaluya,
: kundi an Dyos, nga kusog ko, an akon ungara.
27: Tinuod nga magkakamatay manta,
: adton ha imo nagpapasibaya.
28: Kundi para ha akon hin kamakaaramdok,
: kon ako ha Ginoo mahiduok!
: Han Ginoo nga Dyos ako masalirong,
: ngan magsasangyaw han iya buruhaton!