12: Nasupil ngan nangurutob gihapon ako kontra han Dyos;
: Diri ako nakakapugong hin pagharoy han akon kasugoran.
3: Maupay unta hibaroan ko kon hain hiya pamimilnga,
: ngan kon uunanhon ko hin pagkadto han dapit nga aadto hiya!
4: Igsasaysay ko gud an akon kalipongan dida ha iya atubangan,
: ngan igpapahamtang ko an ngatanan nga mga pangatadongan para ha akon.
5: Karuyag ko hibaroan kon ano an iya igsisiring ngan kon uunanhon niya hin pagbaton ha akon.
6: Gagamiton ba han Dyos an ngatanan niya nga kusog kontra ha akon?
: Diri, mamamati hiya samtang nagyayakan ako.
7: Tangkod ako; makakapadayag ako han akon pangatadongan ha atubangan han Dyos;
: paghuhukman ako niya nga waray gud ako sala ha kadayonan.
8: Ginbiling ko an Dyos didto ha Sinirangan, kundi waray hiya didto;
: waray ako pakaagi ha iya han pagbilnga ko ha iya didto ha Katundan.
9: Nagtrabaho an Dyos didto ha Amihanan ngan ha Timogan,
: kundi waray ko gihapon hiya hikit-i.
10: Kundi maaram an Dyos han tagsa ko nga pagpitad;
: kon pagsarihan ako niya, hibabaroan niya nga putli ako.
11: Ginsusunod ko hin maupay an dalan nga iya pinipili,
: ngan diri gud ako nasimang.
12: Dayuday ginbubuhat ko an iginsusugo han Dyos;
: ginsusunod ko an iya kaburot-on, diri an akon kalugaringon nga mga ungara.
13: Waray gud niya pagkabalhin, waray makakaato ha iya,
: o makakagpugong ha iya hin pagbuhat han iya karuyag pagbuhaton.
14: Tutumanon niya an iya iginlarang para ha akon;
: ito nga larang usa la han damo niya nga mga larang;
15: nangungurog ako hin kahadlok ha iya atubangan.
1617: Ginpuypoy an akon kadasig han Dyos nga Labi Kamakagarahum.
: An Dyos an akon nahahadlokan, diri an kamasirom
: bisan kon nabuta ako tungod han kasisidman.