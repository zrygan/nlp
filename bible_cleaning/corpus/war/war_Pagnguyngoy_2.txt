1: Tungod han kasina han Ginoo, iya gintahoban hin kasisidman an Sion.
: Iya ginbungkag an langitnon nga kamatahom han syudad.
: Tungod han iya kasina ginpasibay-an niya bisan pa ngani an iya Templo.
2: Ginbungkag han Ginoo hin waray kalooy an tagsa nga baryo didto ha Juda.
: Ngan ginpanas niya an magrig-on nga mga balwarte nga panalipod han tuna.
: Ginpakaalohan niya an ginhadian ngan an mga punoan hini.
3: Tungod han iya kapungot gin-utod niya an kusog han Israel.
: Waray hiya bumulig ha aton han pagdasmag han mga kaaway.
: An iya kangalas ha aton sugad hin kalayo nga nag-uugtang han ngatanan.
4: Sugad hin kaaway itinadong niya ha aton an iya mga pana.
: Ginpatay niya adton ngatanan nga aton kalipay ngan kaliawan.
: Dinhe ha Jerusalem aton inabat an iya nagngungotngot nga kasina.
5: Sugad hin kaaway ginbungkag han Ginoo an Israel.
: Ginruba niya an magrig-on nga mga balwarte ngan an mga palasyo hini.
: Pinapag-antos niya an mga tawo han Juda hin waray pagkatapos nga kabidoan.
6: Ginpukan niya an Templo nga ginsingbahan naton ha iya.
: Waray na niya ipadayon an pagsaurog han baraan nga mga adlaw ngan han mga Adlaw nga Iparahuway.
: Gindumtan niya an hadi ug padi.
7: Ginsalikway han Ginoo an iya altar ngan gintalikdan niya an iya baraan nga Templo.
: Ginparumpag niya han iya kaaway an mga pader han Templo.
: An mga kaaway naggogliat hira ha pagdarag-an diin hadto anay nagsingba kita nga malipayon.
8: Naglarang an Ginoo nga mapukan an mga pader han Sion.
: Ginsukol niya ini basi maubos karumpag an mga pader.
: Waray gud yana nahisalin han mga lantawan ngan mga pader.
9: Nahilubong ha tuna an mga ganghaan, nagkababari an mga trangka hini.
: Aadto na yana ha pagkabihag an hadi ngan an dumagko nga mga tawo.
: Waray na igtutdo an Balaod, ngan waray na mga panan-awon an mga manaragna.
10: Nalingkod hin hilom ha tuna an mga dumakon-on han Jerusalem.
: May tapotapo ha ira mga ulo ngan nagbado hin mga sako.
: Natamod ha tuna an kadaragan-an.
11: Ruthay hin pagtinangis an akon mga mata; mabug-on an akon kasingkasing.
: Tugob na ako hin kabidoan tungod han pagkabungkag han akon mga tawo.
: Nahiraraptay an kabataan ngan mga minasus-an didto han kakalsadahan han syudad.
12: Tungod hin kagutom ngan kauhaw, natawag hira han ira mga nanay.
: Nahiraraptay hira didto han kakalsadahan sugad hin mga samad nga kalalaken-an,
: ngan napatay hira hin hinayhinay dida han mga butkon han ira mga nanay.
13: O Jerusalem nga akon higugmaon, Jerusalem, ano an akon masisiring?
: Uunanhon ko hin pagliaw ha imo? Waray pa gud may nag-antos hin sugad han imo gin-antos.
: An imo karat-an hiluag hin duro sugad han kalalawdan; waray na gud sadang paglaoman.
14: Lunlon la mga buwa an iginhimangraw han imo mga manaragna.
: Ginlimbongan ka han ira pagwali kay waray ka pakakilala han imo sala.
: Ginpahunahuna ka nira nga diri ka kinahanglan magbasol.
15: Nagbibiaybiay ha imo an mga tawo nga nalabay han syudad.
: Nagpipilingpiling ngan nagtitinawa hira han mga nagkaruruba han Jerusalem
: Amo ba ini adto nga matahom nga syudad? Amo ba ini an ipinaparayaw han kalibutan?
16: Gindudurugasan ka han ngatanan mo nga mga kaaway ngan pinamumudlatan ka upod hin pagdumot.
: Kinakagat nira an ira mga im-im ngan nanyayam-id ngan nagsusunlog,
: Amon na ginbungkag hiya!
: Amo na ini an adlaw nga amon ginhinulat!
17: Ginbuhat gihapon han Ginoo an iya igintarhog.
: Ginbungkag kita niya hin waray kalooy, sumala han iya iginpahimatngon ha aton hin maiha na.
: Iginhatag niya ha aton mga kaaway an pagdarag-an ngan pinapaglipay hira han aton pagkapukan.
18: O Jerusalem, pagoliata ngadto han Ginoo an imo mga pader!
: Paawasa an imo mga luha sugad hin mga salog adlaw gab-i;
: Ayaw pagpahuway ngan ayaw pag-undang hin pagtinangis!
19: Ha bug-os nga gab-i bangon hin makadamo ngan goliat ngadto han Ginoo.
: Isumat ha iya an imo mga pagbati, ngan pakimalooy ha iya tungod han imo kabataan
: Kabataan nga haros mamatay hin gutom ha kada kanto han kalsada!
20: Tan-awa, O Ginoo ! Tan-awa adton imo mga ginpapaantos!
: Itutugot mo ba nga kaonon han mga iroy an ira mga anak pinalangga?
: Ipapapatay mo ba an mga padi ngan mga manaragna dida han imo Templo?
21: An mga batan-on ngan mga tigurang nanlulunay nga patay ha kakalsadahan,
: kaulitawhan ngan kadaragan-an nga pinanmatay han mga espada han kaaway.
: Ginpatay mo hira hin waray kalooy tungod han imo kasina.
22: Gindapit mo an akon mga kaaway basi magrisyo hira hin mga kahadlok palibot ha akon.
: Ngan waray gud makakapalagiw dida hito nga adlaw han kasina han Ginoo .
: Ginpamatay nira an akon kabataan nga akon ginmangnoan ngan ginhigugma.