1: Anak, kon mag-aalagad ka han Ginoo , pag-andam para hin mga panahon nga pagsasarihan ka.
2: Kinahanglan nga kinasingkasing ug tinuod an imo pagbuhat. Ayaw kalisang kon umabot an kakurian.
3: Pabilin dida han Ginoo ; ayaw hiya bayai ngan maghihingaupay ka ha kataposan.
4: Karawata an bisan ano nga mahinanabo ha imo. Pagmapailubon bisan kon an imo kinabuhi nagdadara hin damo nga mga pag-antos.
5: Ginpupurog han kalayo an bulawan, ngan ginsasarihan an kinaiya han tawo dida han hudno han pag-antos.
6: Sarig han Ginoo ngan bubuligan ka niya. Paglakat hin matadong ngan paglaom ha iya.
7: Kamo ngatanan nga may pagkahadlok han Ginoo , paghulat kamo nga ipakita niya ha iyo an iya pagkalooy. Ayaw kamo pagbaya ha iya basi diri kamo mapukan.
8: Sarig ha iyo kamo ngatanan nga may pagkahadlok han Ginoo , ngan babalosan gud kamo.
9: Kamo ngatanan nga may pagkahadlok han Ginoo , laomi niyo an iya mga bendisyon han kalooy ngan dayon nga kalipay.
10: Pamalandonga an linmabay nga mga katulinan ngan painoinoha ini: ginpakaalohan na ba han Ginoo an tawo nga nagsarig ha iya? Ginbayaan na ba han Ginoo an tawo nga nagpadayon hin pagtahod ha iya? Ginpasibay-an na ba han Ginoo an tawo nga nag-ampo ha iya?
11: Maloloy-on ngan napaid an Ginoo ; nagpapasaylo hiya han aton mga sala ngan tinatalwas kita niya ha takna han kakurian.
12: Kundi kairo hadton mga magluya an kasingkasingan mga makasasala nga mga malabyaw ha ira kinabuhi.
13: Kairo hadton mga nawad-an han ira kaisog; waray hira pagtoo, sanglit waray mananalipod ha ira.
14: Kairo hadton mga nawad-an han ira paglaom. Ano an ira bubuhaton kon kumanhi na an Ginoo hin paghukom ha ira?
15: Adton may pagkahadlok han Ginoo diri nasupak han iya mga sugo; adton mga nahigugma ha iya mabubuhi sumala han iya karuyag.
16: Adton mga may pagkahadlok ngan paghigugma ha iya magtitinguha hin pagpahalipay ha iya ngan paghalad han ira kinabuhi para han Balaod.
17: Dayuday andam hin pag-alagad ha iya adton may pagkahadlok han Ginoo . Nagpapaubos hira ha iya atubangan ngan nasiring,
18: Itinutubyan namon an amon kinabuhi ha mga kamot han Ginoo ngan diri ha mga tawo, kay an iya pagkalooy sugad kadako han iya pagkaharangdon.