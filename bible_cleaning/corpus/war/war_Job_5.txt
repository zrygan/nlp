1: Pagsangpit, Job. Tan-awa kon may nabaton ba.
: May-ada ba anghel nga sadang mo dangpan?
2: Linurong ngan tinuyaw nga buhat
: an pagkinaguol kon haros ikamatay nga inupdan hin pagdumot.
3: Kinmita ako hin mga lurong nga himyang an ira kahimtang,
: kundi ginmaldisyon ko dayon an ira mga panimalay.
4: Mawawaray na gud kahimyangan an ira mga anak;
: waray natindog didto ha hukmanan hin pagpanalipod ha ira.
5: Kakaonon hin ginugutom nga mga tawo an mga abot han lurong
: bisan pa an mga ginpugas dida han mga katungkan
: ngan maaawa han iya manggad an inuuhaw nga mga tawo.
6: Diri natubo dida han tuna an karat-an,
: amo man gihapon an kakurian.
7: Diri! Tawo an nagdadara hin kakurian ha iya la ngahaw,
: sugad gud nga nataprik tipaigbaw an mga sispas tikang hin kalayo.
8: Kon ako ha imo, madangop ako han Dyos,
: ngan itutubyan ko ha iya an akon kasugaran.
9: Diri kita nakakasabot han dagko nga mga butang nga iya ginbubuhat,
: ngan waray pagkatapos an iya mga milagro.
10: Pinauuranan niya an tuna ngan pinatutubigan an kaumhan.
11: Tinuod, an Dyos amo an nagpapabangon han mapinaubsanon,
: ngan naglilipay han ngatanan nga masulob-on.
1213: Ginpapakyas niya an larang han mga maglimbong,
: ngan ginbibitik an mga makinaadmananon, dida han ira kalugaringon nga mga paagi,
: basi diri hira magmainuswagon bisan ano an ira buhaton;
14: bisan ha udto nangangapkap hira dida han kasisidman.
15: Kundi tinatalwas han Dyos ha kamatayon an mga kablas,
: tinatalwas niya an mga magpakalolooy hadton nagraraogdaog ha ira.
16: Tinatagan niya hin paglaom an mga kablas
: ngan pinapamingaw niya an mga magraogdaog.
17: Malipayon an tawo nga ginsasagdonan han Dyos!
: Ayaw kasina kon ginsasaway ka niya.
18: Binubutok han Dyos an mga kasamdan nga hiya an tinikangan;
: iya kamot an nagsasamad ha imo, kundi iya liwat kamot an nagtatambal.
19: Tatalwason ka niya tikang han karat-an ha takna ngatanan;
20: bubuhion ka niya ha panahon han katgutom,
: ngan ha panahon han araway igagawas ka niya ha kamatayon.
21: Tatalwason ka han Dyos tikang han pagpakaraot;
: tatalwason ka niya kon umabot an pagkapukan.
22: Pagtataw-an mo la an panlupig ngan kagutom,
: ngan diri ka mahahadlok han ihalas nga kamanampan.
23: Diri na batoon an aradohon nga imo mga uma;
: diri ka na susulongon hin ihalas nga kamanampan.
24: Niyan mag-uokoy ka nga murayaw didto han imo tulda;
: kon tan-awon mo an imo mga karnero, hikikit-an mo nga harayo hira ha kataragman.
25: An imo mga anak magmamadamo
: sugad kadamo han mga dahon han kabanwaan han pasabsaban.
26: Sugad hin mga hinog nga trigo nga diri na maiha pag-anihon,
: mapatay ka nga lagas ka na ha panuigon.
27: Job, hinbaroan namon ini pinaagi hin maiha nga pag-aram.
: Matuod ini, sanglit karawata ini yana para han imo kalugaringon.