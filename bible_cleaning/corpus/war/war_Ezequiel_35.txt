1: Naghimangraw ha akon an Ginoo .
2: Nagsiring hiya, Anak hin tawo, sawaya an nasod han Edumea.
3: Sidnga an mga tawo han igyayakan ko, an Ginoo nga Dyos
: Kaaway ako niyo, kabukiran han Edumea!
: Hihimoon ko kamo nga waray gamit nga kamingawan.
4: Babayaan ko nga ruba an iyo mga syudad
: Ngan kamingawan an iyo tuna;
: Niyan makilala kamo nga ako amo an Ginoo .
5: Kamo an dayuday nga kaaway han Israel ngan iginpapatay niyo an iya mga tawo dida ha panahon han iya kakurian, nga panahon han kataposan nga kastigo tungod han iya mga sala.
6: Sanglitsugad nga ako nga Ginoo nga Dyos amo an buhi nga Dyoskamatayon an iyo dadangatan, ngan diri kamo makakalikay hini. Salaan kamo hin pagpatay, ngan an pagpatay an maglalanat ha iyo.
7: Hihimoon ko nga waray gamit nga tuna an sagkahon nga katunaan han Edumea ngan papatayon ko an ngatanan nga magbabaktas didto.
8: Luluobon ko an kabukiran hin mga patay nga lawas ngan maluluob an kapungtoran ngan mga kahamub-an hin mga lawas hadton mga pinanmatay didto ha pag-awayan.
9: Hihimoon ko ikaw nga dayon nga kamingawan, ngan waray na gud mag-uokoy didto han imo mga syudad. Niyan makilala ka nga ako amo an Ginoo .
10: Nagsiring ka nga imo an duha nga mga nasod, an Juda ug Israel, upod an ira mga tuna, ngan nga ikaw an magtatag-iya ha ira, bisan kon ako nga Ginoo amo an ira Dyos.
11: Sanglit sugad nga ako nga Ginoo nga Dyos amo an buhi nga Dyos, bubulson ko ikaw tungod han imo kasina, imo pangabugho, ngan imo pagdumot han akon mga tawo. Mahibabaro hira nga kinakastigo ko ikaw tungod han imo ginbuhat ha ira.
12: Niyan mahibabaroan mo nga hinbatian ko, an Ginoo , an imo pagtamay han imo pagsiring nga kamingawan na an kabukiran han Israel, ngan nga imo hira lalam-oyon.
13: Hinbatian ko an imo magpintas ngan hinambog nga paagi hin pagyakan kontra ha akon.
14: Nasiring an Ginoo nga Dyos , Hihimoon ko ikaw nga kamingawan ngan malilipay an bug-os nga kalibutan han imo pagkapukan,
15: sugad han imo pagkalipay han pagkapukan han Israel nga akon kalugaringon nga panurondon. Magigin kamingawan an kabukiran han Seir ngan an bug-os nga tuna han Edumea. Niyan makilala an ngatanan nga ako amo an Ginoo .