1: An Ginoo hin pagkabantogan gudman,
: dayaw ha iya hin dako kinahanglan;
: nga ha syudad han aton Dyos pagtitikang,
: didto han iya gud pungtod nga baraan.
2: Hin pagkahitaas ngan pagkamatahom,
: hadton bukid han Dyos nga an ngaran Sion;
: syudad ini hadton hadi nga bantogan,
: nga naglilipay han bug-os kalibutan.
3: Kanan hini nga Dyos iginpakita na,
: nga waray kataragman kon upod ha iya;
: dit' ha sakob hadton mga salipdanan,
: nga amo an kanan syudad arayopan.
4: Nagkatitirok an mga kanasoran,
: pagsulong han Sion, bukid nga baraan;
5: Han ira pagkit-i, ira naburongan,
: hira nagkahadlok, largo pandadlagan.
6: Didto hito hira hin kulba inalpan,
: hin baga kahadlok ngan hin kasakitan.
: Sugad hin babaye nga tipag-aranak,
7: daw hin mga barko hin bagyo gindagmak.
8: An buhat han Dyos amon na hinbatian,
: ngan amon na ini yana gud hinkit-an;
: dit' han syudad han amon Dyos nga gamhanan,
: waray na kataragman hin kadayonan.
9: O Dyos, didto hadton sakob han im' Templo,
: am' ginhandom an dayuday nga gugma mo.
10: Ikaw gindadayaw hadton mga tawo,
: ha ngatanan gud nga mga dapit didto.
: Ngan naabot adton imo kabantogan,
: ngadto hadton bug-os gud nga katunaan;
: nga im' ginhahadian hin katadongan;
11: magkalipay an ha Sion nga katawhan.
: Hin katadongan gudman naghuhukom ka,
: mga syudad han Juda, pagkalipay na.
12: Mga tawo han Dyos, Sion paglibota
: ngan an mga torre hini pag-ihapa.
13: Mga pader hini panginanoa na,
: mga panalipdanan pag-usisaha;
: basi mahimo gud nga makagsumat ka,
: han masunod nga mga kaliwatan pa.
14: Sugad hini hira imo susumatan
: Ini nga Dyos aton Dyos hin kadayonan;
: iya manta kita nga pagmamandoan,
: ha tanan tiabot nga kapanahonan.