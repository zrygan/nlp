1: Han kamatay na ni Saul, binmalik hi David tikang han iya pagdaog kontra han mga Amalekanhon ngan nagpabilin hiya didto ha Siclag hin duha ka adlaw.
2: Ha ikatulo ka adlaw inmabot in batan-on nga lalake tikang han kampo ni Saul. Ha pagpakita han iya kabidoan, nagbado hiya hin gisi nga panapton ngan ginbutangan hin lapok an iya ulo. Dinmaop hiya kan David ngan hinmapa ha tuna ha paghatag hin katalahoran.
3: Nagpakiana ha iya hi David, Diin ka tikang?
: Nakakalagiw ako tikang han kampo han mga Israelita, binmaton hiya.
4: Sumati ako han nahinabo, nagsiring hi David.
: Binmaton hiya, Nangalagiw tikang ha pag-awayan an amon kasondalohan ngan damo in nagkamatay han amon mga tawo. Namatay liwat hi Saul ngan hi Jonatan nga iya anak.
5: Ano hin paghibaro mo nga patay na hira Saul ug Jonatan? nagpakiana ha iya hi David.
6: Binmaton hiya, Nahinabo nga nakadto ako ha Bukid han Gilboa, ngan hinkit-an ko hi Saul nga nasandig dida han iya bangkaw, ngan ginlilibotan na hiya han mga karuwahe ngan han mga dikabayo han kaaway.
7: Han paglingi niya, hinkit-an ako ngan gintawag ako niya. Binmaton ako, Aadi ako!
8: Nagpakiana hiya kon hin-o ako, ngan ginsumatan ko hiya nga Amalekanhon ako.
9: Niyan nagsiring hiya, Kadi ngan pataya ako! Grabe inin akon samad, ngan mapatay na ako.
10: Sanglit dinmaop ako ha iya ngan ginpatay ko hiya, kay maaram ako nga diri na gud hiya mabubuhi. Niyan kinuha ko an korona ha iya ulo ngan an pulseras ha iya butkon, ngan gindara ko ini nganhi ha imo.
11: Ginggisi ni David an iya panapton tungod hin kabidoan ngan amo man an ginbuhat han ngatanan niya nga mga tawo.
12: Nagmabidoon hira, ngan nagpuasa ngada han pagkagab-i para kanda Saul ug Jonatan, ngan para han Israel nga mga tawo han Ginoo , kay damo ha ira in nagkamatay didto han araway.
13: Taga diin ka man? ginpakianhan ni David an batan-on nga lalake nga nagsumat ha iya.
: Binmaton hiya, Amalekanhon ako, kundi nag-uokoy ako didto han iyo tuna.
14: Nagpakiana ha iya hi David, Ano an kasugad nga nagpasipara ka pagpatay han kanan Ginoo pinili nga hadi?
15: Niyan gintawag ni David in usa han iya mga tawo ngan ginsiring, Pataya hiya! Gintigbas han tawo an Amalekanhon ngan namatay hiya,
16: ngan ginsiring ni David an Amalekanhon, Tinuyo-an mo ini. Ginhukman mo ha karat-an an imo kalugaringon han pagtug-an mo nga imo ginpatay an kanan Ginoo pinili nga magin hadi.
17: Ginkanta ni David an iya kasubo tungod kan Saul ngan han iya anak hi Jonatan,
18: ngan nagsugo hiya nga igtutdo ini ha mga tawo han Juda. Nahisurat ini dida han An Basahan ni Jasar .
19: Mga patay na an at' mga punoan
: didto han kanan Israel kapungtoran!
: An mag-isog nga aton kasondalohan
: didto pagkamatay ngan didto kapukan!
20: Didto ha Gat ayaw gud igsusumaton
: bisan ha mga kalsada han Ascalon.
: Mga anak Filisteohanon di' paglipayon
: pagano nga kababayen-an amo gihapon.
21: Mawaray na unta tun-og bisan uran mahulog ha Gilboa nga kabukiran;
: bisan pa an iya mga kaumahan hin mga abot diri hatagan.
: Kay an mga taming han mga mag-isog
: nalunay na didto, kamakaarawod!
: An kan Saul taming liwat nahiupod
: an kanan hadi taming gintaoy nagud.
22: Makamaratay an kan Jonatan pana,
: waray kalooy an kan Saul espada,
: Mga gamhanan ira gud pinupukan,
: an kaaway pinamamatay ngatanan.
23: Saul ug Jonatan, mahal ngan magtahom;
: mabuhi, mamatay mag-usa gihapon.
: Malaksi pa hin agila kon palupdon,
: mas makusog pa gud kay hin mga liyon!
24: Kamo, han Israel nga kababayen-an,
: kamatay ni Saul iyo pagtangisan!
: Granate nga biste kamo ginbadoan,
: hin alahas bulawan ginsabongan.
25: An mga mag-isog nga kasondalohan
: ha pag-awayan natumba ug napukan.
: Hi Jonatan natumba ngan namatay man
: didto hadto nga pungkay hin kapungtoran.
26: Tungod ha imo, Jonatan, nga ak' bugto,
: nagtatangis ug nagmamabidoon ako,
: Ak' ka minahal, minayuyo, pinalangga,
: labaw pa hin babaye an ak' paghigugma.
27: An mga mag-isog nga kasondalohan,
: ngatanan natumba ug napukan.
: Waray na gud gamit ira hinganiban,
: waray na hinungdan, waray kapulsanan.