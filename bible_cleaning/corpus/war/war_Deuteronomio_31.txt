1: Nagpadayon hi Moises hin paghimangraw ngadto han mga tawo han Israel,
2: ngan nagsiring, 120 na yana an akon panuigon ngan diri na ako makakahimo hin pagpangulo ha iyo. Ngan labot pa hini, nagsiring na ha akon an Ginoo nga diri ako matabok han Jordan.
3: An Ginoo ngahaw nga iyo Dyos amo an mag-uuna ha iyo ngan magbubungkag han mga nasod didto, basi makagtag-iya kamo han ira tuna; ngan hi Josue an mahihimo nga pangulo niyo sumala han iginsiring han Ginoo .
4: Pagbubungkagon han Ginoo ito nga mga tawo sugad nga ginpirde niya hira Sihon ngan Og nga mga hadi han mga Amoreohanon, ngan ginbungkag niya an ira nasod.
5: Ihahatag ha iyo han Ginoo an pagdarag-an kontra ha ira, ngan buhata ha ira sumala han akon igintugon ha iyo.
6: Pagmaisog ngan pagpakalalake kamo. Ayaw kamo kahadlok ha ira. An Ginoo ngahaw nga iyo Dyos amo an maupod ha iyo. Diri kamo niya pagkakawangon o pagbabayaan.
7: Niyan gintawag ni Moises hi Josue ngan ginsiring hiya ha atubangan han ngatanan nga mga tawo han Israel, Pagmaisog ngan pagpakalalake; amo ikaw an magmamangulo hini nga mga tawo basi makagtag-iya hira han tuna nga iginsaad han Ginoo han ira kaapoy-apoyan.
8: An Ginoo ngahaw amo an magtututdo ngan maupod ha imo. Diri ka niya pagkakawangon o pababayaan, sanglit ayaw pagtalaw o kahadlok.
9: Sanglit iginsurat ni Moises an Balaod han Dyos ngan iginhatag ini ngadto han Levita nga kapadian nga tinaporan han Kahon han Ginsaaran han Ginoo ngan ngadto han mga pangulo han Israel.
10: Iya ginsugo hira, Ha pagkatapos han kada pito ka tuig, kon maabot na an tuig hin pagpara han mga utang, basaha ini hin dako nga tingog dida han Pyesta han mga Payagpayag.
11: Basaha ini ngadto han mga tawo han Israel kon makadto hira hin pagsingba han Ginoo nga iyo Dyos didto han usa nga dapit hin pagsingba.
12: Tiroka an ngatanan nga kalalaken-an, kababayen-an, ngan kabataan, ngan an mga lumalangyaw nga nag-uokoy dida han iyo mga bungto, basi makabati han Balaod an ngatanan ngan mahibaro hira hin pagtahod han Ginoo nga iyo Dyos ngan pagsugot nga matinumanon han iya mga pagturon-an.
13: Dida hini nga paagi hibabatian an Balaod han Ginoo nga iyo Dyos han iyo mga tulin nga waray pa gud makabati hini. Sanglit mahibabaro hira hin pagsugot han Ginoo samtang nag-uokoy hira didto han tuna nga iyo na pagtatag-iyahon didto ha tabok han Jordan.
14: Niyan nagsiring an Ginoo kan Moises, Diri na maiha mapatay ka. Tawaga hi Josue ngan dad-a hiya ngadto han Tulda, basi makagtugon ako ha iya. Kinmadto ha Tulda hira Moises ug Josue,
15: ngan didto pinmakita ha ira an Ginoo dida hin usa nga harigi nga dampog nga tinmindog ha ligid han portahan han Tulda.
16: Nagsiring an Ginoo kan Moises, Diri na maiha mapatay ka, ngan kon patay ka na, diri na magmamatinumanon ha akon an mga tawo, ngan supakon nira an ginsaaran nga akon ginhimo ha ira. Babayaan ako nira ngan magsisingba tuna nga ira na susudlon.
17: Kon mahinabo na ini, masisina ako ha ira; pababay-an ko hira ngan pupuohon hira. Maabot ha ira damo nga magpakangingirhat nga mga karat-an, ngan onina makakasabot hira nga nahinanabo ini ha ira kay ako nga ira Dyos diri na upod ha ira.
18: Ngan diri na ako mabulig ha ira, kay nagbuhat hira hin maraot ngan nagsingba hin iba nga kadiyosan.
19: Yana igsurat ini nga kanta. Igtutdo ini han mga tawo han Israel, basi mahimo ini nga saksi kontra ha ira.
20: Dadad-on ko hira ngadto hini nga hura ngan matambok nga tuna sumala han akon iginsaad han ira kaapoy-apoyan. Didto magkakamay-ada hira han ngatanan nga pagkaon nga ira karuyag, ngan himyang ug libyano an ira pag-ukoy. Kundi mabaya hira ngan magsisingba hin iba nga kadiyosan. Igsisikway ako nira ngan susupakon nira an akon ginsaaran,
21: ngan maabot ha ira in damo nga magpakangingirhat nga mga karat-an. Kundi pagkakantahon la gihapon ini nga kanta ngan magpapadayon ini nga saksi kontra ha ira. Bisan yana nga diri ko pa hira dadad-on ngadto han tuna nga akon iginsaad hin paghatag ha ira, maaram na ako han ira ginhuhunahuna.
22: Hito manta nga adlaw iginsurat ni Moises an kanta ngan igintutdo ini han katawhan han Israel.
23: Niyan naghimangraw an Ginoo kan Josue nga anak ni Nun ngan ginsiring hiya, Pagmaisog ngan pagpakalalake. Magmamangulo ka han mga tawo han Israel ngadto han tuna nga iginsaad ko ha ira ngan maupod ako ha imo.
24: Iginsurat ni Moises an Balaod han Dyos dida hin usa nga basahan nga gin-upay gud niya nga waray hilikatan.
25: Han kahuman niya, ginsiring niya an Levita nga kapadian nga tinaporan han Kahon han Ginsaaran han Ginoo ,
26: Dad-a ini nga basahan han Balaod han Dyos ngan ibutang ini dapit han Kahon han Ginsaaran han Ginoo nga iyo Dyos, basi magpabilin ini didto sugad nga saksi kontra han iya mga tawo.
27: Maaram ako han kamagtig-a han ira mga ulo ngan han ira kamagsinupilon. Sinmupil hira kontra han Ginoo samtang nga buhi pa ako, ngan masupil hira hin labaw pa kon patay na ako.
28: Tiroka ha akon atubangan an ngatanan niyo nga mga pangulo hin tribo ngan mga opisyal, basi makagsumat ako ha ira hini nga mga butang; tatawgon ko an langit ug an tuna nga magin akon saksi kontra ha ira.
29: Maaram ako nga kon patay na ako, magmamaraot an mga tawo ngan magsisikway hira han akon igintutdo ha ira. Ngan ha panahon nga tiarabot maghihingaraot hira, kay tutuksohon nira an kasina han Ginoo pinaagi hin pagbuhat han iya igindiri.
30: Niyan iginyakan ni Moises an bug-os nga kanta samtang nanmamati an ngatanan nga mga tawo han Israel.