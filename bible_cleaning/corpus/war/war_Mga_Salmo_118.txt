1: Pasalamati'n Ginoo , maupay h'ya,
: kadayonan gud an iya paghigugma.
2: An katawhan han Israel pagpasidnga,
: Kadayonan gud an iya paghigugma.
3: Adton kapadian han Dyos pagpasidnga,
: Kadayonan gud an iya paghigugma.
4: Tanan nga nahadlok ha iya pasidnga,
: Kadayonan gud an iya paghigugma.
5: Ha butnga han akon mga pagkagupong,
: an Ginoo amo an gintawag nakon;
: ngan iya man ako gihapon ginbaton,
: ngan hiya gud adton nagtalwas ha akon.
6: Diri ak' mahadlok, upod ko'n Ginoo ,
: ano'n mahihimo ha akon han tawo?
7: Nabulig gud ha akon adton Ginoo ,
: hikikit-an ko'n kaaway nga pirdedo.
8: Mas maupay an pagsarig han Ginoo ,
: kay hin pagtapod gudla han mga tawo.
9: Gabay an Ginoo amo'n sarigan ko,
: kay hin tawhanon la nga mga pangulo.
10: Damo'n kaaway in naglibot ha akon,
: kundi nabungkag ko han kanan Dyos gahom!
11: Ginlibotan nira'n tanan ligid nakon,
: kundi ginbungkag ko han kanan Dyos gahom!
12: Daw hin mga buyog ako giblibotan,
: kundi nasunog dayon daw kakugonan;
: tungod han kanan Ginoo kagamhanan,
: akon hira nagkabubungkag ngatanan.
13: Ginpiit gud ako haros mapirde na,
: kundi an Ginoo ha ak' binmulig pa.
14: Gahom, kusog ginhatagan ako niya,
: ngan amo gud an magtaralwas ko hiya.
15: Pamatii an kanta han pagdarag-an,
: ha mga tulda han kanan Dyos katawhan
: Kanan Ginoo dako nga kagamhanan amo'n nakagbuhat hini gud ngatanan.
16: Inin iya ngahaw nga pagkagamhanan
: an nagdara ha aton hin pagdarag-an;
: gamhanan nga kamot han Ginoo
: gudman nagpadaog ha at' dit' ha pag-awayan.
17: Di' gud mamamatay, mabubuhi ako,
: magsusumat kanan Ginoo nahimo.
18: Gintiupay ako niya hin kastigo,
: kundi waray tugot nga mamatay ako.
19: Abrihe ha akon an porta han Templo,
: bas' sumulod pagdayaw han Ginoo ko!
20: Amo ini portahan han Ginoo ,
: an magtadong la an makakasakob hito!
21: Nagdadayaw ako ha imo, Ginoo ,
: kay ak' pinamatian ngan ginbaton mo,
: kay hin pagdarag-an gintagan mo ako,
: ngan nahimo ka gud nga magtaralwas ko!
22: Bato nga ginsikway han panday ngatanan,
: nahimo nga ulo nga patukoranan.
23: Kanan Ginoo gud ini binuhatan,
: pagkadako hito nga kahiburongan!
24: Ini'n adlaw han pagdaog han Ginoo ,
: pagkalipay kit' ngan magsaurog hito!
25: Talwasa kami, talwasa, O Ginoo ,
: tagi'n kagawasan, nahangyo ha imo.
26: An naabot han Dyos unta bendisyonan,
: an nakanhi ha kanan Ginoo ngaran!
: Tatagan ka gud namon hin kaupayan,
: tikang didto han Templo han Ginoo man!
27: Dyos an Ginoo ; nagin maupay ha am',
: an malipay nga pagsaurog tikangan;
: dara'n mga sanga nga mga dahonan,
: ngan magmartsa palibot dit' han halaran.
28: Dyos ko ikaw ginpapasalamatan ko,
: akon igsasangyaw an im' pagkadako.
29: Pasalamati kay maupay'n Ginoo ,
: iya paghigugma kadayonan ito.