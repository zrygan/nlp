1: Naghimangraw ha akon an Ginoo .
2: Nagsiring hiya, Anak hin tawo, pagsumati an mga Israelita hin pananglitan
3: hin pagpahibaro ha ira han igyayakan ha ira nakon, an Ginoo nga Dyos May-ada hadto usa nga dako hin duro nga agila nga may magtahom nga mga barahibo ngan dagko nga mga pako nga binubuklad. Linmupad ini ngadto han Kabukiran han Libano ngan ginbanggi hini an talimpungayan nga sanga hin usa nga kahoy nga sidro.
4: Gindara ini niya ngadto hin usa nga tuna hin pagpatigayon ngan iginbutang didto hin usa nga syudad hin mga magparatigayon.
5: Niyan kinmuha ini hin linghod nga tanom tikang han tuna han Israel ngan igintanom ini didto hin usa nga matambok nga tuna, nga may-ada dayuday tubig hin pagpatubo han tanom.
6: Nanaringsing an tanom ngan nahimo nga habuboay nga marampag nga puno hin ubas. Tinmubo an mga sanga tipaigbaw ngadto han agila, ngan nagtipahilarom an mga gamot. Nanaringsing ngan nanahon hin maupay an puno hin ubas.
7: May-ada lain nga dako hin duro nga agila nga may dagko nga mga pako ngan madakmol nga barahibo. Niyan an ubas nagpaliko han iya mga gamot tipakadto han agila sugad man an iya mga dahon, ha paglaom nga mahatag an agila hin darudamo pa nga tubig kay han tubig didto han tanaman nga tinutugkan han tanom.
8: Kundi igintanom naman an puno hin ubas didto hin matambok ngan dayuday natutubigan nga tuna basi makapanahon ini ngan mamunga, ngan magin matahom nga puno hin ubas.
9: Sanglit napakiana ako, an Ginoo nga Dyos Mabubuhi ngan matubo ba ini nga puno hin ubas? Diri ba gagaboton ini han syahan nga agila, panmumuroon an mga bunga, ngan pamamanggion an mga sanga basi magkalalaya? Diri ini nagkikinahanglan hin dako nga kusog o gamhanan nga nasod hin paggabot hini.
10: Tinuod, igintanom ini, kundi mabubuhi ngan matubo ba ini? Diri ba ini malalaya kon hampakon ini han hangin nga kabunghan? Diri ba ini malalaya dida han dapit nga tinutugkan hini?
11: Nagsiring ha akon an Ginoo ,
12: Pakianhi ini nga mga magsinupilon kon maaram hira han kahulogan han pananglitan. Sumati hira nga kinmanhi ha Jerusalem an hadi han Babilonia ngan gindara an hadi ngan an iya mga opisyal pagbalik upod ha iya ngadto ha Babilonia.
13: Ginkuha niya in usa han kanan hadi panimalay, naghimo hin pakigsabot ha iya, ngan ginpasumpa nga magmamaunongon hiya. Ginkuha niya in dumagko nga mga tawo nga iya kasasarigan,
14: basi kapugngan an nasod hin pagsupil na liwat, ngan pagtumanon gud an ginkasabotan.
15: Kundi sinmupil an hadi han Juda ngan nagsugo hiya hin mga tinaporan ngadto ha Ehipto hin pagkuha hin mga kabayo ngan hin damo nga kasondalohan. Makakadaog ba hiya? Makakalikay ba hiya pinaagi hini? Diri hiya makakasupak han ginkasabotan ngan pababay-an la hiya!
16: Sugad nga ako amo an buhi nga Dyos, nasiring an Ginoo , mamamatay ini nga hadi didto ha Babilonia kay ginsupak niya an iya ginsumpaan ngan an ginkasabotan nga ginhimo niya ngan han hadi han Babilonia, nga nagbutang ha iya dida han trono.
17: Diri makakabulig ha iya hin pakiaway bisan pa an gamhanan nga kasondalohan han hadi han Ehipto, kon maghimo na an mga taga-Babilonia hin mga tinambak nga tuna ngan mag-ukad hin mga salipdanan basi manmatay hin damo nga mga tawo.
18: Ginsupak niya an iya ginsumpaan ngan an ginkasabotan nga iya ginhimo. Ginbuhat niya ini ngatanan ngan yana diri na hiya makakalikay.
19: Nasiring an Ginoo nga Dyos , Sugad nga ako amo an buhi nga Dyos, kakastigohon ko hiya tungod han iya pagsupak han ginkasabotan nga ginsumpaan niya hin pagtuman ha akon ngaran.
20: Bibitaron ko in pukot hin parapanganop ngan dadakpon ko hiya. Dadad-on ko hiya ngadto ha Babilonia ngan kakastigohon ko hiya didto, kay waray hiya magmatinumanon ha akon.
21: Pamamatayon didto ha pag-awayan an iya gimamag-upayi nga mga sondalo, ngan magsasarang an mahibilin nga buhi ha ngatanan nga mga kahanginan. Niyan mahibabaroan mo nga ako nga Ginoo an nagyakan.
22: Amo ini an igyayakan han Ginoo nga Dyos
: Kukuhaon ko an talimpungayan hin usa nga hitaas nga sidro,
: ngan babanggion ko in linghod nga saringsing,
: Igtatanom ko ini didto ha bawbaw hin usa nga hitaas nga bukid,
23: dida han gihihitaasi nga bukid han Israel.
: Mananaringsing ini ngan mabunga,
: ngan mahihimo nga matahom nga sidro.
: Mag-uokoy didto an magkalainlain nga katamsihan,
: ngan makakasirong dida han lindong hini.
24: Mahibabaro an ngatanan nga kakahoyan dinhe ha tuna nga ako amo an Ginoo .
: Pagtatagaan ko an higtaas nga mga kahoy
: ngan patutuboon ko an higbubo nga mga kahoy.
: Pinapalaya ko an linghod nga mga kahoy
: ngan pinalalangbo ko an laya nga mga kahoy.
: Ako nga Ginoo an nagyakan. Pagtutumanon ko an akon iginsiring nga akon pagbubuhaton.