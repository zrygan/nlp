1: O Ginoo , Dyos han bug-os nga kalibutan siplati kami nga mapuanguron ngan kalooyi kami.
2: Mahadlok unta an ngatanan nga nasod ha imo.
3: Pakig-away kontra han mga langyaw nga nasod ngan magin saksi hira han imo gahom!
4: Gingamit nimo kami ha pagpakita ha ira han imo pagkabaraan; yana gamita hira ha pagpakita han imo pagkagamhanan!
5: Hibaroan unta nira, sugad nga hinbaroan namon, nga waray lain nga Dyos, O Ginoo , kundi hi ikaw la.
6: Ihatag in bag-o nga mga tigaman, pagbuhat hin mga bag-o nga milagro; ipakita an imo mahimayaon nga kusog!
79: Ipadangat an imo gintalaan nga panahon nga an ngatanan makakaghimangraw bahin han mga dagko nga butang nga imo ginbuhat! Ibubo an imo makalilisang ngan naglalaga nga kapungot ngan pamataya an ngatanan nga amon mga kaaway. Puoha adton nagraogdaog han imo mga tawo.
10: Dugmoka an ngatanan nga mga pangulo nga kaaway nga naghunahuna nga hira la an importante nga mga tawo dinhe ha kalibutan.
11: Tiroka an mga tribo han Israel ngan ibalik ha ira an ira mga tuna sugad nga imo ginhatag hadto ha ira.
12: Ginoo , kalooyi an Israel, an mga tawo nga kinilala pinaagi han imo ngaran, nga imo gintawag nga imo bugtong nga anak.
13: Ipakita an imo pagpaid han Jerusalem, an imo baraan nga syudad nga imo ginpili nga imo pag-uokyan.
14: Pun-a an imo Templo didto ha Bukid Sion han imo himaya ngan hin mga imno hin pagdayaw.
15: Magin saksi ka unta han imo mga tawo nga imo gintuha ha tinikangan; tumana an mga panagna nga ginpamulong ha imo ngaran.
16: Balosa adton may-ada pagtoo ha imo ngan ipakita nga an imo mga manaragna magtadong.
17: Dayuday mahigugmaon ka han imo mga tawo; pamatii an imo mga surugoon dida han ira pag-ampo. Ngan an ngatanan dinhe ha tuna makakasabot nga ikaw an Ginoo , an Dyos han mga katuigan.
18: Makakaon hin bisan ano nga pagkaon, kundi may-ada mga pagkaon nga mauruupay kaonon kay han iba.
19: Sugad nga an dila nakakasabot han rasa han magkalainlain nga karne, amo man an maidlot nga sarabotan makakasabot han mga buwa.
20: An tawo nga masamok an hunahuna amo an tinikangan han kasamok kundi an tawo nga may-ada maupay nga gin-agian ha kinabuhi mahibabaro kon uunanhon hin pagbalos hini.
21: An babaye makarawat hin bisan hin-o nga lalake basi ma iya bana, kundi an lalake kinahanglan nga upayon an pagpili han iya asawa.
22: An kamahusay han babaye nakakalipay han lalake; waray masugad kamatahom pagkit-on han mata hin tawo.
23: Kon in babaye maaghop ngan mapainubsanon ha iya mga pulong, palaran gayud an iya bana.
24: Kon mag-asawa in lalake, nakaangkon hiya han gimamaupayi nga butangusa nga asawa nga mabulig ug madasig ha iya.
25: Kon in usa nga tuna diri pag-alaron, magpapasagad la hin pagkuha hin bisan ano an mga kawatan. Kundi kon in lalake waray asawa, waray hunong an iya panhayhay dida han iya pagsinudoysudoy.
26: An mga tawo waray na pagtapod hin usa nga lalake nga waray puroy-anan nga nakaturog bisan diin nga dapit sugad nga waray nira pagtapod hin malakat nga kawatan nga waray hunong hin sudoy han mga kabungtuhan.