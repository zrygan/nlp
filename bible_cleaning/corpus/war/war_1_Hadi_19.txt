1: Ginsumatan ni Hadi Acab hi Jezebel nga iya asawa han ngatanan nga ginbuhat ni Elias, ngan kon gin-unan-o niya hin pagpatay han ngatanan nga mga manaragna ni Baal.
2: Ginpatugonan ni Jezebel hi Elias: Patayon unta ako han kadiyosan kon diri ko pagbuhaton ha imo ha sugad hini nga takna buwas, an ginbuhat mo ha mga manaragna.
3: Nahadlok hi Elias ngan pinmalagiw hiya; gindara niya an iya surugoon ngan kinmadto hira ha Berseba ha Juda.
: Ginbilin ni Elias didto an surugoon,
4: ngan nagbaktas hi Elias hin bug-os nga adlaw ngadto ha kamingawan. Inmukoy hiya ngan linmingkod ha lindong hin usa nga kahoy, ngan nag-ungara nga mamatay na la hiya. Nag-ampo hiya, Uraora na ini, O Ginoo . Kuhaa na la an akon kinabuhi; gabay pa ako mamatay!
5: Hinmigda hiya ha sirong han kahoy ngan nahingaturog. Ha gilayon kinablit hiya hin usa nga anghel ngan ginsiring, Buhat ngan kaon.
6: Linmingi hiya, ngan hinkit-an niya hirani han iya ulo in usa ka bug-os nga tinapay ngan usa nga tibod hin tubig. Kinmaon ngan inminom hiya, ngan hinmigda liwat.
7: Binmalik an anghel han Ginoo ngan ginpukaw hiya hin ikaduha, nga nagsiring, Buhat ngan kaon, kay hirayo hin duro an imo paglalakton.
8: Binmuhat hi Elias, kinmaon ngan inminom, ngan linmaksi ngan nagmakusog hiya ngan nakailob hiya hin pagbaktas hin 40 ka adlaw ngadto ha Sinai, an baraan nga bukid.
9: Didto sinmulod hiya hin usa nga lungib ngan nagpalabay han gab-i.
: Ha gilayon naghimangraw ha iya an Ginoo , Elias, nag-aano ka dinhe?
10: Binmaton hiya, O Ginoo nga Dyos nga Labi Kamakagarahum, ikaw gud la an akon gin-alagad. Kundi ginsupak han mga tawo han Israel an ira ginsaaran ha imo, ginruba an imo mga altar, ngan pinanmatay an ngatanan mo nga mga manaragna. Ako na la an nahibilinngan karuyag pa nira nga patayon ako.
11: Nagsiring ha iya an Ginoo , Gawas ngan tindog ha akon atubangan ha bawbaw han bukid. Niyan linmabay an Ginoo , ngan nagpadara hin makusog nga alipuros nga nakabay-og han kapungtoran ngan nakabuak han kababtoankundi waray dida han alipuros an Ginoo . Hinmugpoy an hangin ngan linminogkundi waray dida han linog an Ginoo .
12: Katapos han linog nagkamay-ada kalayokundi waray dida han kalayo an Ginoo . Ngan katapos han kalayo nagkamay-ada huring hin usa nga tingog.
13: Han pakabati hini ni Elias, tinahoban niya han iya kurumpos an iya bayhon ngan ginmawas hiya ngan tinmindog ha ganggang han lungib. Nagsiring ha iya in usa nga tingog, Elias, nag-aano ka dinhe?
14: Binmaton hiya, O Ginoo nga Dyos nga Labi Kamakagarahum, ikaw gud la an akon gin-alagad. Kundi ginsupak han mga tawo han Israel an ira ginsaaran ha imo, ginruba an imo mga altar, ngan pinanmatay an ngatanan mo nga mga manaragna. Ako na la an nahibilinngan karuyag pa nira patayon ako.
15: Nagsiring an Ginoo , Balik ngadto ha kamingawan hirani han Damasco, ngan sulod ha syudad ngan dihogi hi Hasael sugad nga hadi han Siria;
16: dihogi hi Jehu nga anak ni Namsi sugad nga hadi han Israel, ngan dihogi hi Eliseo nga anak ni Safat, nga taga-Abelmiula nga masaliwan ha imo hin ka manaragna.
17: Papatayon ni Jehu an bisan hin-o nga makalikay han pamatay ni Hasael, ngan papatayon ni Eliseo an bisan hin-o nga makalikay han pamatay ni Jehu.
18: Kundi sasalinan ko an Israel hin 7,000 nga mga tawoadton ngatanan nga mga maunongon ha akon ngan waray yumukbo kan Baal o humarok han iya ladawan.
19: Linmakat hi Elias ngan hin-agian niya hi Eliseo nga nag-aarado upod in 12 ka padis nga baka; 11 ka padis an nag-uuna ha iya ngan nag-aarado hiya upod han kataposan nga padis. Ginhubo ni Elias an iya kurugpos ngan iginsablay ini kan Eliseo.
20: Sanglit binayaan ni Eliseo an iya mga baka, linmanat hiya kan Elias, ngan nagsiring, Pahadka ako anay hin pagpanamilit han akon amay ug iroy, ngan niyan maupod ako ha imo.
: Binmaton hi Elias, Kadto na. Diri ako maghahawid ha imo.
21: Niyan ginkadto ni Eliseo an iya padis nga baka, gin-ihaw ini, ngan ginluto an karne, ngan an yugo an iginsungo. Iginhatag niya ha mga tawo an karne, ngan nangaon hira. Katapos linmakat hi Eliseo ngan inmupod kan Elias sugad nga iya kabulig.