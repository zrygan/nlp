1: Kinahanglan ha imo la paghimoon
: an pagdayaw, O Ginoo , di' ha amon.
: Tungod ha im' gugma nga mapadayonon,
: ngan tungod han imo kamatinumanon.
2: Kay ano nga kami ginpapakianhan
: han mga nasod, Iyo Dyos hain na man?
3: An amon Dyos aadto ha kalangitan,
: ginbubuhat n'ya iya naruruyagan.
4: Salapi, bulawan ira kadiyosan,
: nga himo hin mga kamot hin katawhan.
5: May nira baba nga di' nakakayakan,
: ngan mga mata nga waray hinkikit-an.
6: May nira diri nadungog nga talinga,
: diri nakakabaho adton irong nira;
7: may-ada mga kamot nga diri naabat,
: ngan may tiil nga diri nakakalakat.
: Waray gud tingog nga nahihimo nira,
8: masugad unta an naghimo ha ira;
: masugad han diyos nga ira ginporma an ngatanan gud nga nasarig ha ira.
9: Katawhan Israel, sarigi'n Ginoo ,
: kabulig ngan panalipod hiya niyo.
10: Kapadian han Dyos, sarigi'n Ginoo ,
: kabulig ngan panalipod hiya niyo.
11: Magsiringba han Dyos, sarigi'n Ginoo ,
: kabulig ngan panalipod hiya niyo.
12: An Ginoo nahinunumdom ha aton,
: iya kita nga pagpapakaupayon.
13: Ginpapakaupay niya an ngatanan
: nga nagbubuhat ha iy'n kadungganan;
: an mga natahod ha iyo ngatanan,
: pareho madagko o magudtiay man.
14: Hatagan unta han Dyos hin kaanakan
: kamo ngan an iyo mga katulinan.
15: Kamo han Ginoo unta bendisyonan,
: han naghimo han langit ngan kalibutan!
16: Iya han Ginoo adton kalangitan,
: kundi ginhatag n'ya'n tuna ha katawhan.
17: Mga patay diri han Dyos magdadayaw,
: hadton nalusad ha tuna nga mamingaw.
18: Kundi kita nga amo'n mga buhi pa,
: kita an magpapasalamat ha iya;
: ito yana gud ngan ha kadayonan na,
: pagdayawon an Ginoo ! Pagdayawa!