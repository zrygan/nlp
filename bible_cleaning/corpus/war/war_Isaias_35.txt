1: Marayhak an kamingawan,
: ngan manbubuswak an mga bukad didto han waray gamit nga mga tuna.
2: Makanta ngan magoliat an kamingawan tungod hin kalipay;
: masusugad ini hin kamatahom han Kabukiran han Libano
: ngan sugad hin kamalangbo han kaumhan han Carmelo ug Saron.
: Makita an ngatanan han kaanyag han Ginoo ,
: makita han iya pagkagamhanan ngan pagkaharangdon.
3: Pakusga an mga kamot nga kinakapoy
: ngan an mga tuhod nga magluya.
4: Sidnga an ngatanan nga nagtuturaw,
: Pagdasig ngan ayaw kamo kahadlok!
: Tikanhi na an Dyos hin pagtalwas ha iyo,
: Tikanhi na hin pagkastigo han iyo mga kaaway.
5: Makakakita an mga buta,
: ngan makakabati an mga bungol.
6: Maglulukso ngan magsasayaw an mga piay,
: ngan maggogogliat adton mga ngula tungod hin kalipay.
: Mag-aawas didto han kamingawan in mga sapa hin tubig;
7: mahihimo nga lanaw an mapaso nga kabadsan,
: ngan maluluob hin mga burabod an mamara nga tuna.
: Maturok in mga tangbo ngan mga bariis
: didto han dapit nga gin-ukyan anay hin mga lubo.
8: Magkakamay-ada didto hiluag nga dalan
: nga tinatawag An Dalan han Pagkabaraan.
: Waray gud makasasala nga maglalakat dida hito nga dalan;
: waray mga lurong nga magpapasimang hadton mga naagi hini nga dalan.
9: Waray mga liyon nga mag-uokoy didto;
: waray magpintas nga kamanampan nga maagi hito nga dalan.
: Maglalakat dida hito nga dalan hin pag-uli
: adton mga gintalwas han Ginoo .
10: Maabot hira nga malipayon ngadto ha Jerusalem,
: nga nagkakanta ngan naggogogliat tungod hin kalipay.
: Magmamalipayon hira ha kadayonan,
: nga talwas na hira han ira kabidoan ngan kagul-anan.