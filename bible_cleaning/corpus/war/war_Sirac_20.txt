1: In usa ka tawo nahimo nga sawayon mo hin sayop nga paagi; sanglit bangin maupay ada an paghilom kay han pagyakan.
2: Kundi mauruupay pa nga sawayon mo an tawo basi makapahungaw ka han imo kasina.
3: Angkona an imo sayop ngan malilikyan mo an kaarawdan.
4: An paggamit hin kusog basi mahibaroan in usa nga butang, sugad ini hin kinaponan nga lalake nga karuyag maglugos hin usa nga babaye.
5: May mga tawo nga ginhuhunahuna nga maaram kay diri damo an ira pulong.
6: May mga tawo nga mahilomon kay waray man nira sadang igyakan; mahilomon an iba kay maaram hira kon san-o an igo nga panahon hin pagyakan.
7: Diri magyayakan an maaram nga tawo tubtob han pag-abot han igo nga takna hin pagyakan, kundi diri maaram an hambogero nga lurong kon san-o maabot ito nga takna.
8: Waray makakaantos hin usa ka tawo nga maiha magyinakan ngan diri nahatag hin higayon han iba hin pagyakan.
9: An maraot nga palad makakadara usahay ngadto hin kauswagan, ngan an maupay nga palad ngadto hin kapirdehan.
10: Usahay diri nakakaupay ha imo an kamahinatagon, kundi usahay liwat binabaydan ini hin duha ka pilo.
11: An dungog mahihimo sundan hin kaarawdan, kundi may-ada mga tawo nga diri kinikilala han iba nga nakakab-ot hin dungganan nga kahimtang.
12: Usahay an imo na gintawaran nga butang nahihimo nga mahal hin duro nga sayop.
13: Kon magyakan in tawo nga maupay maghukom, makakaagi hiya hin kasangkayan. Kundi waray la kapulsanan para hin usa nga lurong an iya mga pagpakaupay.
14: Kon in usa nga lurong maghatag ha imo hin regalo waray la ini kaupayan, diri ini sugad ka mapulsanon han iya nahuhunahunaan.
15: Diri hiya mahinatagon labot la hin pagsuson nga iya igogoliat basi makabati an bug-os nga kalibutan. Kon pautangon ka niya yana nga adlaw, masukot manta hiya pagkabuwas. Diri ka ba mapupungot hin sugad nga mga tawo?
16: Niyan masiring ito nga lurong, Waray gud naruruyag ha akon. Waray gud nagmamahal han akon ginbubuhat para ha ira. Kinakarawat nira an akon ihinahatag, kundi ginlilibak ako nira ha akon talikoran.
17: Ngan tama hiyahiya an dayuday la pagtinawaan.
18: Mauruupay pa an matalindas an imo tiil kay han paghilisa han dila. Mabubungkag hin kadagmitan an mga magraot sugad hin paghitalindas ngan hin paghitumba hin usa ka tawo.
19: An waray batasan nga tawo sugad hin usa nga mangil-ad nga susumaton nga dayuday iginsusumat han tapang nga mga tawo.
20: Waray namamati hin darahonon kon ighimangraw ini hin usa nga lurong ha diri igo nga panahon.
21: An tawo nga diri nakakasala tungod han iya kakablas, nakakapahuway nga murayaw an konsyensya.
22: Mahihimo nga mawad-an ka han imo pagtahod han kalugaringon pinaagi hin pag-alang hin pagyakan ha atubangan han mga lurong.
23: Kon magsaad ka hin sangkay tungod la nga naaawod ka hin pagdumiri, naghihimo ka la hin kaaway.
24: An pagbuwa amo in usa nga maraksot nga buring dida han ginawian hin tawo, kundi dayuday ginbubuhat ini han mga tapang.
25: Mauruupay pa in usa nga kawatan kay hin usa nga sabid nga buwaon, kundi hira nga duha mahingangadto ha karat-an.
26: Waray dungog an usa nga buwaon. Nag-uokoy hiya ha dayuday nga kaarawdan.
27: Pagyakan hin maupay ngan magmamainuswagon ka dinhe ha kalibutan. An dumagko nga mga tawo nagmamahal hin tawo nga maupay in buot.
28: Pasasayloon ka nira han imo mga sayop kon naruruyagan ka nira, sanglit upaya an pag-uma han tuna ngan mag-aani ka hin damo!
29: Nabubuta han kamatuoran an mga makinaadmananon tungod han mga regalo ngan mga hukip ngan napupudngan hira han ira pagkatangkod dida han ira pagsuson.
30: An kinaadman nga diri nahipapagawas ha pulong sugad hin manggad nga tinagoini nga duha waray gamit.
31: Mauruupay pa in usa ka tawo nga nagtatahob han iya kalurongan kay han usa nga diri nagamit han iya kinaadman.