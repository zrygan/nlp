1: Ginoo , talwas ako dida ha imo;
: ayaw gud ipapirde ako!
2: Buligi ngan bawia ako, kay matadong ka.
: Pamatii ngan talwasa ako!
3: Magin marig-on ka nga akon salipdanan,
: ngan marig-on nga kuta nga arayopan pagsalipod ha akon;
: ikaw an akon arayopan ngan panalipod.
4: Bawia ako, O Dyos ko,
: tikang han magraot nga mga tawo,
: tikang han gahom han magbangis ngan yawan-on nga mga tawo.
5: Nalaom ako ha imo gudla, O Ginoo nga Dyos ;
: sinmarig ako ha imo tikang han bata pa ako.
6: Tinmapod ako ha imo ha bug-os ko nga kinabuhi;
: pinanalipdan mo ako tikang pa han akon katawo;
: dayuday pagdadayawon ko ikaw!
7: Nagin urosahon ha kadam-an an akon kinabuhi,
: kundi ikaw an akon makusog nga nananalipod.
8: Gindadayaw ko ikaw ha bug-os nga adlaw,
: ngan ginsasangyaw an imo kaanyag.
9: Ayaw ako isikway yana nga tigurang na ako;
: ayaw ako pabay-i yana nga maluya na ako!
10: Karuyag ako patayon han akon mga kaaway;
: nagsasarabot ngan naglalarang hira hin malingoon kontra ha akon.
11: Nasiring hira, Ginpabay-an na hiya han Dyos;
: bukora ngan dakpa ta hiya,
: kay waray na matabang ha iya!
12: Ayaw gad pagpahirayo hin duro, O Dyos;
: buligi ako yana, O Dyos ko!
13: Mapirde ngan malaglag unta
: adton mga nagtitimaraot ha akon!
: Mahiubos ngan maalohan unta adton mga nagtitinguha paghibang ha akon!
14: Dayuday gud ikaw an akon paglalaoman;
: magtitidugang la an akon pagdayaw ha imo.
15: Igsusumat ko an imo pagkamatadong;
: maghihimangraw ako ha bug-os nga adlaw han imo katalwasan,
: bisan kon labaw ito han akon masasabtan.
16: Dadayawon ko an imo gahom, O Ginoo nga Dyos ;
: igsasangyaw ko an imo gudla pagkamatadong.
17: Gintutdoan mo ako tikang pa han akon kabatan-on,
: ngan iginsusumat ko pa gihapon an imo urosahon nga mga buhat.
18: Ayaw ako pagpabay-i, O Dyos,
: yana nga tigurang na ako ngan mabusag na an ako buhok!
: Updi ako samtang iginsasangyaw ko an imo gahom ngan kusog
: ha ngatanan nga katulinan nga tiarabot.
19: Naabot ha kalangitan an imo pagkamatadong, O Dyos.
: Nagbuhat ka hin dagko nga mga butang;
: waray na gud masugad ha imo!
20: Ginpadad-an mo ako hin mga kakurian ngan pag-antos,
: kundi ipapahiuli mo an akon kusog;
: babawion mo ako tikang han lubnganan.
21: Padadarudakoon mo an akon dungog,
: pagliliawon mo na liwat ako.
22: Pagdadayawon ko gud ikaw upod han arpa;
: pagdadayawon ko an imo kamatinumanon, O Dyos ko.
: Magtotokar ako ha akon arpa hin mga himno ha imo,
: an Baraan nga Uusa ha Israel.
23: Magoliat ako hin kalipay
: samtang nagtotokar ako ha imo;
: magkakanta ako upod han akon bug-os nga kalag,
: kay gintalwas mo ako.
24: Maghihimangraw ako ha bug-os nga adlaw han imo pagkamatadong,
: kay napirde ngan naalohan na
: adton mga nagtinguha hin paghibang ha akon.