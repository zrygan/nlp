1: Jerusalem, pagmakusog ngan paggamhanan na liwat!
: Baraan nga syudad han Dyos, isul-ot an maanyag mo nga bado.
: Diri na gud masulod han imo mga ganghaan an mga pagano,
2: Pagtalinguha nga buhian ka na, Jerusalem!
: Bangon tikang han tapotapo ngan lingkod dida han imo trono.
: Tangtanga an mga kadena nga naggagapos ha iyo nga binihag nga mga tawo han Sion!
3: Nasiring an Ginoo nga Dyos, ngadto han iya mga tawo, Han kahimo niyo nga mga oripon, waray kwarta nga iginbayad ha iyo; ha amo man nga pagkaagi, waray igbabayad hin paglukat ha iyo.
4: Han pagkadto niyo hin pag-ukoy didto ha Ehipto sugad nga mga lumalangyaw, ginbuhat ini niyo ha iyo kalugaringon nga kaburot-on; lugaring gin-agaw kamo han Asiria pinaagi hin kusog ngan waray gud hini iginbayad para ha iyo.
5: Ngan yana amo ngahaw an nahinabo didto ha Babilonia; mga bihag kamo ngan waray gud iginbayad hin paglukat ha iyo. Adton mga nagdumara ha iyo naghinambog ngan waray hunong an pagtamay ha akon.
6: Maabot an panahon nga makilala kamo nga ako amo an Dyos ngan naghimangraw ako ha iyo.
7: Hin kamakaruruyag pagkit-on
: hin usa nga magsarangyaw nga naabot nga naglalatas han kabukiran,
: nga nagdadara hin maupay nga sumat,
: an sumat hin kalinaw!
: Nagpapahibaro hiya hin pagdarag-an, ngan nasiring ngadto ha Sion,
: Hadi an imo Dyos!
8: Naggogogliat adton mga nagbabantay han syudad,
: nag-uurosa hira hin paggoliat tungod hin kalipay.
: Nakakakita hira ha ira kalugaringon nga mga mata
: han pagbalik han Ginoo ngadto ha Sion.
9: Pagrayhak hin mga goliat nga malipayon,
: kamo nga mga ginruba didto ha Jerusalem!
: Babawion han Ginoo an iya syudad ngan pagliliawon niya an iya mga tawo.
10: Paggagamiton han Ginoo an iya baraan nga gahom;
: pagtatalwason niya an iya mga tawo,
: ngan makita hini an bug-os nga kalibutan.
11: Bayai gud niyo an Babilonia,
: kamo ngatanan nga nagdadara han mga garamiton han Templo.
: Ayaw pagkamkam han igindidiri nga butang;
: pagbaraan kamo ha iyo ngahaw ngan lakat kamo.
12: Hini nga panahon diri kamo kinahanglan magdagmit hin pagbaya;
: waray man niyo hunahuna hin pagkalagiw!
: Pagmamandoan kamo han Ginoo nga iyo Dyos,
: ngan bisan diin nga dapit pananalipdan kamo niya.
13: Nagsiring an Ginoo ,
: Magmamainuswagon an akon surugoon dida han iya buruhaton;
: ngan pagpapasidunggan gud hiya.
14: Nahadlok in damo nga mga tawo han pakakita nira ha iya;
: maraot hin duro an iya hitsura nga haros diri na hiya tawo pagkit-on.
15: Kundi yana mahipapausa ha iya in damo nga kanasoran,
: ngan diri makakayakan in kahadian tungod han ira paghipausa.
: Makita ngan masasayod hira han butang nga waray pa gud nira hibaroi.