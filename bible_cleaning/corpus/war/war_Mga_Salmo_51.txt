1: Kalooyi gad ako, O Dyos,
: tungod han imo dayuday nga paghigugma.
: Tungod han imo dako nga pagkalooy paraa an akon mga sala!
2: Hugasi an ngatanan ko nga karat-an
: ngan linisi ako han akon sala!
3: Hinbabaroan ko an akon mga pagtalapas;
: hinsasabtan ko permi an akon mga sala.
4: Nakasala ako ha imoha imo gudla,
: ngan ginbuhat ko an maraot ha imo atubangan.
: Sanglit matadong an imo paghukom ha akon;
: ngan waray sayop an imo paghatag hin sirot.
5: Maraot ako tikang pa han akon katawo;
: makasasala ako nga daan tikang pa han iginbuburod pa la ako.
6: Pagkatangkod ug kamatuoran an imo ginkikinahanglan;
: pun-a an akon hunahuna han imo kinaadman.
7: Kuhaa an akon sala, ngan magmamalinis ako;
: hugasi ako, ngan magmamabusag ako labaw pa hin gapas.
8: Pabatia ako han mga tingog hin kalipay ngan pagrayhak;
: ngan bisan kon gindugmok mo ako
: magmamalipayon ako gihapon.
9: Piyonga an imo mga mata ha akon mga sala
: ngan paraa an ngatanan ko nga karat-an.
10: Linisi an akon kasingkasing, O Dyos,
: ngan pagbag-ohi ako hin mapinadayonon nga espiritu.
11: Ayaw ako isikway ha imo atubangan,
: ngan ayaw kuhaa ha akon an imo baraan nga espiritu.
12: Ipahioli ha akon an kalipay han imo katalwasan,
: ngan andama ako hin pagsugot ha imo.
13: Niyan an mga makasasala pagtututdoan ko han imo mga paagi,
: ngan mabalik hira ha imo.
14: O Dyos nga akon magtaralwas,
: bawia ako han sala han pagpatay,
: ngan igsasangyaw ko nga malipayon an imo pagkamatadong.
15: Buligi ako pagyakan, O Ginoo ,
: ngan pagdadayawon ko ikaw.
16: Diri ka naruruyag hin mga tinubod nga unong,
: kay ighahalad ko unta ini;
: diri ka nalilipay hin mga tinubod nga halad.
17: An akon halad amo in usa nga mapinaubsanon nga espiritu, O Dyos;
: diri mo pagtatamayon in mapinaubsanon nga nagbabasol nga kasingkasing.
18: O Dyos, kalooyi an Sion ha imo maupay nga kaburut-on ngan buligi hiya;
: pag-ayda an mga pader han Jerusalem.
19: Niyan malilipay ka han angay nga mga halad
: ngan han amon mga tinubod nga halad;
: ngan ighahalad in mga baka ha imo halaran.