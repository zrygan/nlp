1: O labi kamatahom han kababayen-an,
: diin pakadto an imo higugmaon?
: Sumati kami han dalan nga iya gin-agian,
: basi kabuligan ka hin pamiling ha iya.
2: Kinmadto ha iya tanaman an akon higugmaon,
: diin naturok didto an mga kahoy nga balsamo.
: Nagpasibsib hiya han iya panon didto ha tanaman,
: ngan nanguha hiya hin mga liryo.
3: Akon hiya, an akon higugmaon, ngan iya man ako;
: nagpasibsib hiya han iya panon dida han mga liryo.
4: Sugad ka han Jerusalem kamahusay, akon hinigugma,
: sugad ka kamatahom han syudad han Tirsa,
: sugad ka kamakaaramdok hini nga dagko nga mga syudad.
5: Ilingiw ha akon an imo mga mata;
: kay nabibihag ako hini.
: Nagsasayaw an imo buhok sugad hin panon hin kakandingan,
: nga nagkakalugsong ha kapungtoran han Galaad.
6: Sugad kamagbusag an imo mga ngipon hin panon hin kakarnerohan,
: nga bag-o pala nga ginkurigosan.
: Waray gud hini may naiban;
: padispadis gud ini ngatanan.
7: Nasilaw an imo mga bayhon ha luyo han imo masilag nga bilo.
8: Makakaangkon an hadi hin 60 nga mga rayna,
: hin 80 nga mga aruasawa,
: ngan diri maihap nga kadaragan-an!
9: Kundi usa gudla an akon hinigugma,
: ngan sugad hiya hin sarapati kamahusay.
: Usa gudla hiya nga anak nga babaye han iya nanay,
: an pinauna nga bata han iroy niya.
: Natan-aw ngan nadayaw ha iya an ngatanan nga kababayen-an.
: Nagkakanta an mga rayna ngan mga aruasawa han ira mga pagdayaw ha iya.
10: Hin-o ba ini kanay paniplat sugad hin kaagahon?
: Maanyag sugad han bulan ngan mapawa sugad han adlaw?
11: Linmugsong ako tikang han mga almendras
: hin pagkita han linghod nga mga tanom ha kahamub-an,
: hin pagkita han lapyo nga mga dahon ha mga ubas
: ngan han mga biyuos nga bukad han mga kahoy nga granada.
12: Nangungurog ako; gindasig mo ako hin paghigugma
: sugad han kutsero han karuwahe tipakadto ha pag-awayan.
13: Sayaw, sayaw, daragita han Sulam.
: Pakitaa kami han imo pagsayaw.
: Kay ano nga karuyag niyo kumita ha akon samtang nasayaw ako ha butnga hin mga rumbay hin mga magkirita?