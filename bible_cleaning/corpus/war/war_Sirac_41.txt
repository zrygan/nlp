1: An kamatayon! An panhunahuna la hini mapait para hin usa nga mainuswagon an kabuhi, himyang an pag-ukoy ngan may-ada niya mga hiagi, waray kagul-anan, ngan may-ada gana hin pagkaon.
2: An kamatayon! An paghukom hini kinakarawat hin usa ka tawo nga kablas an pag-ukoy, nga masakiton, lagas na kaupay, lumos hin mga kabidoan, buta, ngan nawad-an na hin paglaom.
3: Ayaw kahadlok han kaladnganan han kamatayon. Panumdom nga inmabot an kamatayon ha ira nga una pa ha imo ngan maabot liwat ini hadton masunod pa ha imo.
4: Iginbuot ini han Ginoo para han ngatanan nga buhi nga binuhat. Hin-o ka ngani nga masupak han karuyag han Gihahataasi? Didto han tuna han mga minatay, waray na manginginano kon nag-ukoy ka ba hin napulo ka tuig o 100 ka tuig o 1,000 ka tuig.
5: An mga anak han mga makasasala, nga ginpatubo dida hin dapit nga waray pagkilala han Dyos, nahimo nga mga magdumot nga tawo.
6: Nawawad-an hira han bisan ano nga ira nasunod ngan an ira sumusunod mag-uokoy dida hin makaaalo nga kinabuhi.
7: Pagbabasulon han mga anak an ira mga kag-anak nga waray pagkilala han Dyos mahitungod hini nga ira kaarawdan.
8: Ginhukman na kamo ha karat-an, kamo nga waray tuloohan nga mga tawo nga binmaya han Balaod han Gihahataasi.
9: Kon may-ada niyo nga anak, aabotan hira hin disgrasya ngan waray mahibibilin dida ha iyo labot han kabidoan. May-ada malilipay ha kada kapupukan niyo ngan bisan kahuman han iyo kamatayon, pagpapakaraoton la kamo gihapon.
10: An nahimo tikang ha kawarayan, mabalik ngadto ha kawarayan; ngan amo ini an mahinanabo han mga diri nakilala han Dyos, paghuhukman hira basi maanaw.
11: An lawas han tawo waray la gamit, kundi an maupay nga dungog magpapadayon.
12: Panalipdi an imo dungog; mauuna ka pa hin kamatay ngan magpapabilin ini nga imo dungog hin maiha kay han yinukot nga mga bahandi.
13: An maupay nga kinabuhi may-ada katubtoban kundi an maupay nga dungog magpapabilin ha kadayonan.
14: Mga anak ko, tumana an akon igtututdo ha iyo ngan pag-ukoy kamo nga malinawon. An kinaadman nga diri ipinapagawas ha pulong sugad ini hin manggad nga gintagonga duha waray mga gamit.
15: An tawo nga magtabon han iya katuyawan mauruupay ini hiya hadton nagtitipig han iya kinaadman para la ha iya kalugaringon.
16: Mga anak ko, pamati kamo ngan tututdoan ta kamo han mga higayon nga angay niyo kaawdan. Kon usahay diri ini nahimumutang ha kaangayan.
17: Ha atubangan han iyo mga kag-anak, kaawod kamo han iyo maghilas nga panggawi. Ha atubangan hin punoan o importante nga tawo, kaawod kamo hin pagbinuwa.
18: Ha atubangan han hukom, kaawod kamo han iyo masinupakon nga binuhatan.
: Ha atubangan hin katirok o han kadam-an, kaawod kamo hin pagsupak han balaod.
: Ha atubangan hi sangkay o kabulig, kaawod hin paglimbong.
19: Ha atubangan han iyo amyaw, kaawod hin pangawat.
: Kaawod hin diri pagtuman hin saad,
: hin pagsaray han iyo mga siko ha lamesa nga kaonan,
: hin katihik kon pangangaroan kamo,
20: hin diri pagbaton hin pangomusta
: hin pagtutok ha babaye nga maraot an dungog,
21: hin pagbaribad han hangyo hin iyo uropod,
: hin pagpugong han katungod han iba,
: hin pagtutok han asawa hin iba nga lalake,
22: hin pagsingabot han iya oripon nga babaye pahirayo han iya higdaan
: hin pagpakaalo han iyo kasangkayan,
: hin pagsuson han mga regalo
23: nga iyo kinakarawat, hin pagbuyagyag hin mga tinago.
: Amo ini an mga panahon nga kinahanglan maawod kamo, ngan an mga tawo magtatahod ha iyo.