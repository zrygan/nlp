1: Pamati hini, mga tawo han Israel,
: kamo nga tinmikang kan Juda;
: Nagsusumpa kamo ha ngaran han Ginoo ,
: ngan nasiring kamo nga nagsisingba kamo han Dyos han Israel
: kundi diri kamatuoran an iyo ginyayakan.
2: Kundi naparayaw kamo hin pagsiring
: nga mga tuminungnong kamo han baraan nga syudad,
: ngan natapod kamo han Dyos han Israel,
: kanay ngaran amo an Ginoo nga Labi Kamakagarahum.
3: Nagsiring an Ginoo ngadto ha Israel,
: Maiha na nga gintagna ko kon ano an mahinanabo;
: niyan tigda la nga gintuman ko ini!
4: Hinbaroan ko nga magmamatig-a an iyo ulo,
: sugad hin puthaw natikig an iyo liog ngan sugad hin bronse kamakugnot an iyo agtang.
5: Sanglit gintagna ko hin maiha na an iyo tiarabot nga panahon,
: ngan gin-unahan ko hin pagsumat han mga butang nga diri pa ini nahinanabo,
: basi diri kamo sumiring
: nga gintalinguha nga mahinabo ini han iyo mga diyosdiyos ngan mga ladawan.
6: Nanhinabo na an ngatanan nga akon igintagna;
: kinahanglan nga tumuod kamo nga diri sayop an akon mga panagna.
: Yana pagsusumatan ko kamo hin bag-o nga mga butang nga tiarabot,
: mga hinabo nga waray ko igpadayag hadto.
7: Karuyag ko nga mahinabo ini yana;
: waray pa gud sugad hini nga nahinabo hadto.
: Kon nahinabo ini hadto, masiring kamo nga hinbaroan na niyo ini ngatanan.
8: Nasayod ako nga diri kamo kasasarigan,
: nga daan bantog na kamo nga mga masupilon.
: Sanglit waray ini niyo hibatii,
: ngan waray pulong hiunong hini nga inmabot ha iyo mga talinga.
9: Basi pagdayawon hin mga tawo an akon ngaran,
: ginpupugngan ko an akon kasina;
: gin-iilob ko la ini ngan diri na ako magpupukan ha iyo.
10: Ginsarihan ko kamo dida hin kalayo hin pag-antos,
: sugad nga ginpupurog an salapi dida hin hudno.
: Kundi hinbaroan ko nga waray kamo pulos.
11: Natuman an akon ginbuhat tungod la ha akon
: diri ako matugot nga pagpakaalohan an akon ngaran,
: o makaangbit an bisan hin-o han akon himaya
: nga akon ngan para ha akon gud la.
12: Nagsiring an Ginoo ,
: Pamati ha akon, Israel, an mga tawo nga akon gintawag!
: Ako amo an Dyos, an syahan, an kataposan, an amo la nga Dyos!
13: Ginhimo han akon mga kamot an mga patukoranan han tuna;
: ngan ginbitad ko an kalangitan.
: Kon gintatawag ko an tuna ug langit,
: nadaop hira dayon ha akon.
14: Pagtitirok ngan pamati, kamo ngatanan!
: Waray han kadiyosan makagtagna
: nga susulongon an Babilonia han tawo nga akon ginpili;
: pagtutumanon niya an karuyag ko ipabuhat ha iya.
15: Amo ako an naghimangraw ngan nagtawag ha iya;
: ginpagawas ko hiya ngan gintalinguha ko nga magmainuswagon hiya.
16: Duok kamo ha akon ngan pamatii yana an akon igsisiring.
: Naghimangraw ako hin dayag tikang pa ha tinikangan,
: ngan dayuday ginhimo ko nga matuman an akon mga pulong.
: Yana iginhatag ha akon han Ginoo nga Dyos an iya gahom ngan ginsugo ako.
17: Nagsiring an baraan nga Dyos han Israel,
: an Ginoo nga nagtutubos ha iyo
: Ako amo an Ginoo nga iyo Dyos,
: nga karuyag magtutdo ha iyo tungod han iyo kalugaringon nga kaupayan,
: ngan nagmando ha iyo didto han dalan nga iyo pag-aagian.
18: Kon pinamatian la unta niyo an akon mga sugo!
: Mag-aawas unta para ha iyo in mga kaupayan
: sugad hin sapa nga diri nahubas!
: Maabot unta ha iyo an pagdarag-an sugad han mga balod nga nalapya ha baybayon.
19: Masusugad unta han mga baras kadamo an iyo mga tulin,
: ngan gintalinguha ko nga diri gud hira pagpuo.
20: Pagkagawas kamo tikang ha Babilonia,
: pagkalakat kamo nga talwas!
: Igoliat nga malipayon an sumat;
: isangyaw ini ha ngatanan nga dapit
: Gintalwas han Ginoo an Israel nga iya surugoon!
21: Han pagdad-a han Ginoo han iya mga tawo hin paglatas han
: mapaso ngan mamara nga kamingawan,
: waray hira mag-antos hin kauhaw.
: Ginpaawas niya para ha ira in tubig tikang hin bato;
: ginbuka niya an bato ngan inmawas an tubig.
22: Nasiring an Ginoo , Waray kamurayaw para hin mga makasasala.