1: O Ginoo , ikaw an akon Dyos;
: pagpasidunggan ko ikaw ngan pagdadayawon ko an imo ngaran.
: Ginbuhat mo in makaaramdok nga mga butang;
: gintuman mo hin matinumanon
: an mga larang nga imo ginhimo hadto nga mga panahon.
2: Ginhimo mo an mga syudad nga tambak hin mga rinuba
: ngan ginbungkag mo an marig-on nga mga kuta.
: Mga ruba na an mga palasyo nga gintindog han amon mga kaaway.
3: Pagdadayawon ka han mga tawo hin gamhanan nga mga nasod;
: kahahadlokan ka didto han mga syudad hin magbangis nga mga nasod.
4: Inmayop ha imo an mga pobre ngan mga makalolooy
: ngan natalwas hira ha mga panahon hin kakurian.
: Ginpasirong mo hira kon may-ada bagyo
: ngan ginlindongan mo hira kon maping-it an kamapaso han adlaw.
: Nasulong in magbangis nga mga tawo,
: sugad hin bagyo nga nadasmag hin pader,
5: pareho hin kathuraw didto hin mamara nga tuna.
: Kundi ginpamingaw mo, O Ginoo , an amon mga kaaway;
: ginpapahilom mo an mga gogliat hin magbangis nga mga tawo,
: sugad nga ginpapahagkot hin dampog in mapaso nga adlaw.
6: Dinhe ha Bukid Sion mag-aandam an Ginoo nga Makagarahum han Ngatanan hin bangkite para han ngatanan nga mga nasod han kalibutanbangkite han girarasahi nga pagkaon ngan han gimamaupayi nga bino.
7: Dinhe kukuhaon niya dayon an dampog han kabidoan nga nagtinahob han ngatanan nga mga nasod.
8: Pagbubungkagon hin kadayonan han Ginoo nga Dyos an kamatayon! Papahiron niya an mga luha tikang han ngatanan nga mga mata ngan kukuhaon niya an kaarawdan nga gin-antos han iya katawhan ha bug-os nga kalibutan. An Ginoo an nagyakan.
9: Kon mahinabo na ini, masiring an ngatanan, Amo hiya an amon Dyos! Sinmarig kita ha iya ngan gintalwas kita niya. Amo hiya an Ginoo ! Sinmarig kita ha iya, ngan malipayon ngan narayhak na kita, kay gintalwas kita niya.
10: Pananalipdan han Ginoo an Bukid Sion, kundi pagtatamaktamakan niya an mga tawo han Moab, sugad nga gintatamaktamakan an uhot dida hin tai.
11: Magkakapakapa hira han ira mga kamot sugad hin naglalangoy hira, kundi pagpapakaalohan hira han Dyos, ngan manruruydoy an ira mga kamot.
12: Pagbubungkagon han Dyos an marig-on nga mga kuta han Moab upod an higtaas nga mga pader, ngan patitimpagon ini ha tuna ngan pupusakon ngada hin ka tapotapo.