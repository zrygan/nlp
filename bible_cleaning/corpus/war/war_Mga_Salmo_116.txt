1: Akon hinihigugma gud an Ginoo ,
: kay iya man pinamamatian ako.
: Pinamamatian ak' mga pag-ampo,
2: namamati hiya kada pagtawag ko.
3: Adton kataragman hadton kamatayon,
: amo an pirme naglilibot ha akon;
: an duro nga kahadlok hadton lubnganan,
: amo ini an ha akon nadutdot man.
: Nag-antos ako hin duro nga kakulba,
: ngan hin pagturaw gud ngan hin kabaraka.
4: Niyan nagtawag ak' ngadto han Ginoo ,
: Intawon, Ginoo , talwasa gad ako!
5: Maloloy-on ngan maupay an Ginoo ,
: an aton Dyos mapinairon hin duro.
6: Gin-aagak niya an kablas nga tawo,
: han kataragman gintalwas niya ako.
7: Sarig, tapod nala, O kasingkasing ko,
: balik, O kalag ko, nga't han pahuway mo;
: kay nagin maupay ha ak' an Ginoo ,
: ngan iya gintagad hin maupay ako.
8: An Ginoo amo'n nagtalwas ha akon tikang han kataragman han kamatayon;
: iya ginpahiran mga luha nakon,
: ngan iya ginpugngan nga ak' pagpirdehon.
9: Amo ito nga naglalakat na ako
: dida ha atubangan na han Ginoo ;
: ha kalibutan han mga buhi didto,
: akon gintipigan an akon pagtoo.
10: Natoo pa bisan nagsiring na ako,
: Nahirugmok na gud ako hin kompleto;
11: bisan kon nahadlok ngan nasiring ako,
: Waray nagud usa nga kasarigan ko.
12: Ano an ak' igbabalos han Ginoo ,
: han ngatanan niya nga kaupayan ko?
13: Pagdadad-an ko h'ya hin halad nga bino,
: nga pasalamat nga gintalwas n'ya ako.
14: Babaydan ko'n Ginoo 'n ak' ginsumpaan,
: dida ha katirok han iya katawhan;
15: ha pagtan-aw han Ginoo mahal gudman an kamatayon han 'ya mga baraan.
16: Imo ako surugoon, O Ginoo ,
: ngan nag-aalagad gud ako ha imo;
: sugad gud han ginbuhat hadton nanay ko,
: tikang hin kamatay gintalwas mo ako.
17: Ighahalad, ighahatag ko ha imo,
: halad nga tinubod nga pasalamat ko;
: ngan maghahalad ak' han akon pag-ampo,
: ngan matatawag han ngaran han Ginoo .
1819: Ha katirok han tanan mo nga katawhan,
: ha Templo han Jerusalem nga bungsaran,
: akon ighahatag an ak' ginsumpaan,
: pagdayawa an Ginoo ! Paghalaran!