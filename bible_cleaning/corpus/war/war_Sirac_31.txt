1: An kabaraka hiunong hin kwarta makakaiban han imo timbang ug diri ka mangangaturog.
2: An kabaraka hiunong han imo pakabuhi diri makakapakaturog ha imo sugad han grabe nga sakit.
3: An mga riko nga tawo nagpipinangusog basi makadamo hin kwarta; kahuman, malingkod na la hira ngan mag-uokoy hin kinabuhi nga patakas.
4: An mga kablas nga tawo nagpipinangusog liwat ngan waray sadang ipakita ngan kon napahuway na hira, kablas la hira gihapon.
5: Waray tawo nga makikwarta nga paghuhukman nga waray sala hiya; an iya pagpinangusog nga magriko hiya amo an nakapabuhat ha iya hin sala.
6: Damo an mga tawo nga naghingaraot tungod hin kwarta, iginkaatubang hira hin mga kataragman.
7: An kwarta usa nga bitik hadton nadadara hini, usa nga bitik nga diin an ngatanan nga lurong nadadakop.
8: An tawo nga nagririko pinaagi hin diri salaan nga pagbiling, palaran hiya nga tawo.
9: Nakilala ba kamo hin sugad nga tawo? Kon sugad, aton hiya paglilipayon tungod kay ginbuhat niya in usa nga milagro nga waray ini mahimo han iba.
10: Kon may-ada nakadaog hini nga pagsulay, kinahanglan nga pumarayaw hiya. May-ada ba nahibaro nga makakahimo hiya nga diri hiya hisakban hin iya paglimbong ngan waray hiya magpahimulos hini?
11: Kon amo ini, angay hiya han iya manggad ngan pagdadayawon hiya han ngatanan tungod han iya kamahinatagon.
12: Kon matambong ka hin dagko nga mga sasaro, ayaw ipakita an imo ka may-ada gana hin pagkaon pinaagi hin ka diri katak-om han imo baba ngan ayaw pagsiring, Kitaa, hin kamarasa hin pagkaon!
13: Diri nahasusubay ha maupay nga pamatasan an hinalot nga paniplat han mata; ayaw ini hingalimti. Waray butang dinhe ha kalibutan nga labi hin kahalot kay han mata, sanglit masukot la magpanluha.
14: Ayaw pagpurot han ngatanan nga imo hinkikit-an ngan ayaw sikoha an mga tawo basi makakuha ka han pagkaon.
15: Paghunahunaa an iba nga tawo dida ha lamesa ngan upaya an pagdumara ha ira sugad han imo karuyag nga buhaton nira ha imo.
16: Kon makakuha ka na han imo pagkaon, kaon sugad hin tawo nga maupay an ginawian. Ayaw paaringasaa an imo ngipon ngan ayaw ka lamot; waray makakaantos hito nga imo buhat.
17: Tigaman han maupay nga pamatasan kon magtalinguha ka hin pakahuman dayon hin pagkaon; an labi hin kabusog diri ini nakakalipay han iba.
18: Kon damo an mga tawo nga matambong han sasaro, ayaw paniguro nga mauna ka hin kaduroti.
19: Igo la nga makakaon ka; an imo tuyo amo an maupay nga pakig-arangay. Labot hini, diri ka mag-uungaunga hin kabusog kon kumaturog ka na.
20: An tawo nga magpatakas hin pagkaon, sasakitan han iya tiyan ngan diri mangangaturog. Kon mag-igo ka hin pagkaon, maupay an imo pagkaturog ngan pagmata mo hin sayo pagkabuwas, maupay an pamati mo han imo lawas.
21: Kundi kon sakitan ka han imo tiyan tungod hin labis na nga pagkaon, kadto ha gawas ngan isuka ngan magmamaupay an imo pamati han imo lawas.
22: Anak ko, kon pamatian mo an akon yana iginsiring ngan imo ini pagtumanon, ha sano nga mga adlaw magpapasalamat ka ha akon. Ibutang ha kasadangan an ngatanan nga imo bubuhaton ngan diri ka masasakit.
23: An mga tawo madayaw han tagbalay tungod han iya kamahinatagon ngan angay hiya pagdayawon.
24: Kundi an ngatanan dida han bungto mangurutob kon in tagbalay halot han iya pagkaon ngan may hinungdan an ira pagngurutob.
25: Ayaw ipakita an imo pagkalalake pinaagi han kadamo han imo maiinom. Damo na an naghingaraot tungod hin pag-inom.
26: An kinaiya hin mapahitas-on nga tawo nasasabotan dida hin hinuboghubog nga pakiglantugi, sugad hin puthaw napupurog pinaagi han kalayo ngan itinutunlob ha tubig.
27: An irinmon nakakapalaksi han imo lawas kon ibutang mo ha kasadangan. Ano daw la an kinabuhi kon waray hini? Ginhimo an irinmon basi kita magmalipay.
28: Kon inmon mo ha kasadangan ngan ha igo nga panahon, makakapalaksi ini ha imo ngan makakalipay ha imo,
29: kundi kon uminom ka nga aada ka hin kasina ug kasamok, tinikangan ini han paglipong han imo ulo, han kaawod ug kaalo.
30: An hubog nga lurong nawawad-an hin maupay nga panhunahuna ngan nakakadaot ha iya. An iya pag-inom nakakapaluya ha iya ngan masayunay la hiya masuntok tungod hin kasina.
31: Ayaw pagbusa hin tawo kon mga hubog kamo nga duha. Ayaw pagbidoa hiya samtang nga napahalibway hiya hin pag-inom. Diri ini panahon hin pagsuson o hin pagsukot hin utang.