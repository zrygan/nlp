1: Pagpasalamati niyo an Ginoo
: ngan igpasangyaw an iya pagkadako;
: igpahayag an iya mga nahimo,
: dida han kanasoran igsumat niyo!
2: Pagkantahi hin pagdayaw an Ginoo ,
: sumat nga ur'sahon iya nahimo.
3: Pagkalipay kamo kay iya na kita
: tanan nga nasingba ha iya magrakya.
4: Dangop ha Ginoo nga kamo buligan,
: ngan magsingba ha iya hin kadayonan;
5: ngan angay gud niyo nga paghinumdoman
: mga buhat niya nga kahiburongan.
: Hinumdomi an iya mga milagro,
: ngan mga paghukom nga iya nahimo;
6: tulin ni Abraham nga iya ginsugo,
: ngan tulin ni Jacob pinili nga tawo.
7: Amo hiya an aton Dyos nga Ginoo ,
: para han ngatanan iya mga sugo.
8: Gintutuman niya iya ginsaaran,
: mga saad 'ya yukot nga katulinan.
9: Tutumanon iya sabot kan Abraham,
: ngan an iya saad ngadto kan Isaac.
10: May ginsaaran an Ginoo kan Jacob,
: an ginsaaran nga magpapadayon gud.
11: Siring niya, Ikaw an akon tatagan
: han bug-os nga katunaan han Canaan;
: ini magigin imo kalugaringon,
: sugad nga imo gud ini panurondon.
12: Mga tawo han Dyos bisan gutiay la,
: mga langya la ha Canaan nga tuna.
13: Ha mga nasod nagsudoysudoy hira,
: mga ginhadian hinngadtoan nira.
14: Waray hiya tugot hira pagdaoton,
: sanglit mga hadi 'ya ginpahimatngon
15: Di' paglabtan akon mga dinihogan,
: mga manaragna ko di' paghukaan.
16: Ira nasod gindad-an niya hin gutom,
: ginkuha an tanan nira nga pagkaon.
17: Kundi ginpauna niya in batan-on,
: hi Jose nga ginbaligya nga oripon.
18: Mga tiil niya an ginkadinahan,
: ngan an iya liog hin puthaw ginhigtan.
19: Tubtob nga an iya gintagna matuman,
: an pulong han Ginoo ginpamatud-an.
20: Hadi han Ehipto h'ya ginpabuhian,
: gintalwas h'ya han hadi han kanasoran.
21: Hiya ginhimo nga amo'n tinaporan,
: han iya gobyerno, iya kagamhanan.
22: H'ya na'n magburuot han bug-os nga tuna,
: mga opisyal han hadi ubos niya;
: mga magsaragdon iya gintatadagan,
: gintutudoan niya hin kinaadman.
23: Niyan hi Jacob kinmadto ha Ehipto,
: ngan didto h'ya hini nga nasod pagpuyo.
24: Ngan didto ginhimo ini han Ginoo ,
: nga magdamo'n anak han 'ya mga tawo.
: Ngan ginhimo hira didto nga gamhanan,
: labaw kay han ira kaaway ngatanan.
25: Kundi didto iya katawhan gindumtan,
: iya mga surugoon ginlimbongan.
26: Iya surugoon nga Moises ginsugo,
: ngan Aaron nga ginpili ginpakadto;
27: ginbuhat nira'n buhat han Dyos nga dagko,
: ngan mga milagro didto ha Ehipto.
28: Gindad-an n'ya an tuna hin kasisidman,
: kundi Ehiptohanon w'ray gud magtuman;
29: ginhimo mga dugo ira kasalogan,
: ngan ginpatay niya'n tanan kaisdaan.
30: Naluob ira tuna hin kapaklahan,
: bis' an palasyo'n hadi ira ginsudlan;
31: pagsugo han Dyos, langaw ngan kanamokan
: nagluob gud ha bug-os nga katunaan.
32: Hulog mga yelo saliwan han uran,
: nga lilinti idlap ha katunaan;
33: ginrugmok kaigosan ngan urubasan,
: ngan gintumba'n tanan gud nga kakahoyan.
34: Pagsugo n'ya nagkaabot mga duron,
: diri gud maihap nga minilyon-milyon;
35: ngatanan nga tanom hini ginpangaon,
: pati an ngatanan nira nga babrion.
36: Ginpatay n'ya suhag nga kalalaken-an dit' han Ehiptohanon nga kabablayan;
37: mga Israelita iya ginmandoan,
: nagkalakat dara'n salapi, bulawan.
: Ngan magkusog ini nga iya katawhan,
: mag-upay an panlawas nira ngatanan;
38: mga 'hiptohanon hira nahadlokan,
: ngan nalipay hira nga ira bayaan.
39: Katawhan han Dyos hin dampog ginpandongan,
: ngan ha gab-i hin kalayo ginlamragan;
40: hira nangaro, ginhatag katamsihan,
: damo nga pagkaon tikang kalangitan.
41: Ginbuka n'yan bato ngan tubig inmawas,
: daw hin sapa han kamingawan paglatas;
42: baraan nga saad iya hinnumdoman
: nga't han surugoon n'ya nga hi Abraham.
43: Sanglit ha pagguwa iya ginmandoan,
: adton pinili gud niya nga katawhan;
: ngan tungod hin dako gud nga kalipayan,
: gogliat an ira pagkanta ngatanan.
44: Iya ginhatag ha ira'n katunaan,
: nga tuna nga kanan iba nga katawhan;
: katapos iya gud hira gintugotan,
: nga magtag-iya hadton ira kaumhan.
45: Ginbuhat n'ya ini basi an katawhan,
: managsugot han iya kabalaoran;
: ngan an iya mga sugo tumanon man,
: pagdayawon an Ginoo han ngatanan!