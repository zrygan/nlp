1: Sinmulod ako ha akon tanaman, akon hinigugma, akon pangarasaw-on.
: Nanguha ako hin balsamo ug mirra;
: kinmaon ako han balayan nga puno hin dugos inminom ako han bino ug gatas.
: Kaon ngan inom, mga hinigugma,
: tubtob han iyo kahubog han gugma!
2: Samtang nakaturog ako, waray hunong hin pagputok han akon kasingkasing.
: Nag-inop ako nga nagtuktok ha porta an akon higugmaon.
: Pasudla ako, akon minahal, akon higugmaon, akon sarapati.
: Mahulos na hin tun-og inin akon ulo,
: ngan humog na hin yamog an akon buhok.
3: Naghubo na ako;
: kay ano nga magbabado na liwat ako?
: Nanhimsaw na ako;
: kay ano nga huhugawan ko na liwat an akon mga tiil?
4: Kinaptan han akon higugmaon an porta,
: ngan nalipay ako nga hirani hiya.
5: Andam na ako hin pagpasulod ha iya.
: Naputos hin mirra an akon mga kamot,
: Nagturo han tunaw nga mirra an akon mga tudlo,
: han pagkapti ko han trangka han porta.
6: Binuksan ko an porta para han akon higugmaon,
: kundi waray na hiya dida.
: Ungara ko gud hin pamati han iya tingog!
: Ginbiling ko hiya, kundi waray ko na hiagii;
: gintawag ko hiya, kundi waray na hiya bumaton.
7: Hin-agian ako han mga magbarantay nga nagsusudoy han syudad;
: ginbalbag ngan ginsamad ako nira;
: gingisi han mga gwardya han pader an akon kurugpos.
8: Kababayen-an han Jerusalem, saari ako niyo
: nga kon hiagian niyo an akon higugmaon,
: sumati hiya niyo nga masakit na ako tungod hin paghigugma.
9: O labi kamaanyag han kababayen-an,
: lain ba han iba an imo higugmaon?
: Ano gud an makawiwili dida ha iya nga pasasaaron mo man kami?
10: Gwapo ngan makusog an akon hinigugma;
: usa la hiya ha napulo ka yukot.
11: Mahal pa hiya kay han bulawan;
: kurong an iya buhok,
: nga lubos maitom sugad hin uwak.
12: Maanyag an iya mga mata sugad han mga sarapati
: ha ligid hin masulog nga sapa,
: mga sarapati nga kinarigosan hin gatas,
: ngan nag-uokoy ha ligid han sapa.
13: An iya mga bayhon matahom sugad hin tanaman,
: nga puno hin mga tanom nga maghamot.
: Sugad hin mga liryo an iya mga im-im,
: nga hulos han tunaw nga mirra.
14: Bibyooson an iya mga kamot,
: ngan nakakasul-ot hiya hin mga singsing nga may mga mahal nga bato.
: Sugad hin mahamis nga marpil an iya lawas,
: nga luob hin mga bato nga sapira.
15: Mga harigi nga alabastro an iya mga paa,
: nga ipinatungtong hin bulawan.
: Makaaramdok hiya sugad han Kabukiran han Libano,
: nga may nananawantawan nga mga sidro!
16: Matam-is paghadkan an iya baba;
: aada ha iya an ngatanan ko nga ungara.
: Amo ini hiya, an akon higugmaon,
: O kababayen-an han Jerusalem.