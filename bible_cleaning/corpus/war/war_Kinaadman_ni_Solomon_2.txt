1: Sayop an magraot nga mga tawo kon nasiring hira ha ira ngahaw, Halipot la an aton kinabuhi ngan tugob hin kabidoan, ngan kon naabot na an kataposan, waray naton mahihimo. Waray pa tawo nga hinbaroan nga binmalik tikang han kalibutan han mga minatay.
2: Dalikyat la an aton katawo ngan katapos han kinabuhi, masusugad kita hin waray ngani katawo. An aton gininhawa sugad la hin aso; an aton hunahuna sugad la hin usa ka sispas hin kalayo nga tabsik la han putok han aton kasingkasing.
3: Kon maparong na ito nga sispas, mahihimo an aton lawas nga mga agbon ngan an aton gininhawa nahihimo nga bahin han kahanginan.
4: Lakat han panahon waray na manunumdom han bisan ano nga aton ginbuhat, ngan hingangalimtan bisan an aton mga ngaran. Magpapapas an aton kinabuhi sugad han mga lutop han mga dampog ngan mapapara sugad hin burong kon sinisirakan han adlaw.
5: Sugad la an aton panahon ha tuna hin usa nga nalabay nga lambong. Waray makakakalagiw han adlaw han aton kamatayon; gintalaan na ini, ngan diri na ini mauugsod.
6: Nasiring an mga magraot, Sanglit tana, ngan pagpahimulos kita han mag-upay nga mga butang han kinabuhi, ngan pag-ukoy kita dinhe ha kalibutan sugad han aton ginbuhat han mga batan-on pa kita ngan waray naton pagkabaraka!
7: Pag-inom kita han gimamahali nga mga bino ngan paggamit kita han giuupayi nga mga pahamot. Ayaw naton ligari in usa nga bukad ha panahon han pagtikang han katsirak!
8: San-o malaya an mga rosas, paminggota ta ini ngan igsabong han aton buhok!
9: Pagrugyaw kita ngatanan ngan pagbutang kita hin mga tigaman ha tagsa nga dapit han aton mga patakas nga pagrayhak, kay amo ini an aton malon ug an aton palad.
10: Pagraraogdaogon naton an mga kablas bisan kon mga magtadong hira. Diri kita matahod han balo nga kababayen-an o han mga kalagsan.
11: Makakasiring kita nga matadong kita kon may-ada naton igo nga kusog hin pagkuha han aton karuyag. Waray gud hingangadtoan pinaagi hin pagkamaluya!
12: Mga magsamok an magtadong nga mga tawo, sanglit pangita kita hin mga higayon hin pagpatay ha ira. Nalaris hira han aton ginbubuhat, ginsusumbong kita nira nga nagtatalapas kita han Balaod ni Moises ngan nasupak han mga pagturon-an han aton kaapoy-apoyan.
13: Nagtutug-an hira nga hira an nakilala han Dyos, ngan natawag hira ha ira ngahaw nga mga anak hira han Ginoo.
14: Diri kita nailob hin pagkita hin sugad nga mga tawo; nakontra hira han bug-os naton nga panhunahuna.
15: Diri hira sugad han iba nga mga tawo, malain an ira mga paagi.
16: Naghuhunahuna hira nga uraura hin kamaraot an aton pamatasan nga angay paglikyan an ngatanan nga aton ginbubuhat. Naghihinambog hira nga ira Amay an Dyos, ngan nagtotoo hira nga kon igsiring ngan pagbuhaton na an ngatanan, an mga magtadong la an magmamalipayon.
17: Kundi kikitaon ta kon matuod ba ni! Kitaa ta kon ano an mahinanabo kon umabot na an takna han ira kamatay!
18: Kon tinuod nga mga anak han Dyos an mga magtadong, tatalwason hira han Dyos tikang han ira mga kaaway.
19: Sanglit sarihi ta hira. Pagraraogdaogon ta hira, ngan pagsasakiton ta hira; niyan hisasabotan ta kon tiunan-o an ira kamurayaw ngan kamatadong! Hibabaroan ta kon tubtob ngain an ira pagpailob!
20: Pagsisirotan ta hira hin makaarawod nga kamatayon. Kon baga sidngon, ira man siring nga pananalipdan hira han Dyos.
21: Amo ito an panhunahuna han magraot nga mga tawo, kundi nagsasayop hira. Ginbubuta hira han kalugaringon nira nga pagkamaraot.
22: Waray gud hira mahibaro han mga tinago han Dyos, waray gud hira maglaom han mga balos hin usa nga baraan ngan waray ikakasuson nga kinabuhi.
23: Han pagtuhaa ha aton han Dyos, waray hiya maglarang nga magkamatay kita; iya ginhimo kita nga sugad ha iya ngahaw.
24: An pangabugho han Yawa amo an nagdara han kamatayon nganhi ha kalibutan, ngan adton mga sakop han Yawa amo an magkakamatay.