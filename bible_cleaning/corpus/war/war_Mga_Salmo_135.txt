1: Day'gon an Ginoo!
: Ngaran n'ya dayawon,
: kamo nga iya gud mga surugoon,
2: nga nanindog ha balay han Ginoo ,
: dit' ha sakob han kanan atong Dyos Templo.
3: Dayawa'n Ginoo , kay maupay hiya,
: kay maloloy-on h'ya, kantahi'n ngaran n'ya.
4: Ginpili hi Jacob para gud ha iya,
: katawhan Israel gin-angkon pa niya.
5: Sayod ako nga an Ginoo gamhanan,
: labaw pa gud hiya han diyos ngatanan.
6: Binubuhat niya'n iya naruyagan
: ha langit, tuna, dagat, nga kahiladman.
7: Dara niya kanan bagyo kadampogan,
: tikang gud han sidsid hinin kalibutan.
: Nahimo hin kikidlat para han uran
: dara'n hangin tikang han iya himosan.
8: Ginpatay n'ya'n tanan suhag ha Ehipto
: hadto mga hayop ngan han mga tawo.
9: Didto nagpakita hin mga milagro,
: kontra kan Paraon ngan tanan pangulo.
10: Damo'n mga nasod nga ginbungkag niya,
: ginpatay gamhanan mga hadi nira;
11: hi Sihon, hadi han mga Amorita,
: ngan hi Og nga hadi han Basan nga tuna.
: Ngan ginpatay pa an tanan kahadian han mga ginhadian di't ha Canaan.
12: Ginhatag ira tuna ha 'ya katawhan,
: katawhan Israel an iya tinagan.
13: Pirme manta ini nga hibabaroan,
: nga ikaw, Ginoo , an Dyos han ngatanan.
: Ngan pirme ka liwat nga hinunumdoman han ngatanan gud nga mga katulinan.
14: An Ginoo magmamalolooyon man,
: hadton iya ngahaw nga mga katawhan.
: Iya hira tatagan na'n kagawasan,
: hira nga iya mga surugoon man.
15: Mga diyosdiyos hadton kanasoran,
: hinimo la hin salapi ug bulawan.
: Pinorma la hira hin mga katawhan,
: kanan tawo mga kamot hinimoan.
16: Diri nagyayakan adton ira baba,
: ira mga mata, diri man nakita.
17: Ngan diri nabati, an ira talinga,
: waray gininhawa adton ira baba.
18: Mapareho unta han diyosdiyos man,
: nga ira la ngahaw mga hinimoan,
: adton nanaghimo ha ira ngatanan,
: ngan an nasarig ha ira nga katawhan.
19: Katawhan Israel, dayawa'n Ginoo !
: Kapadian han Dyos, dayawa'n Ginoo !
20: Ngan mga Levita, dayawa'n Ginoo !
: Tanan nga nahadlok, dayawa'n Ginoo !
21: Aton pagdayawon hiya nga Ginoo ,
: tikang han Sion, an ha bukid nga bungto.
: Hiya nga ha Jerusalem nagpupuyo,
: aton pagdayawon, hiya nga Ginoo !