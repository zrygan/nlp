Amo ini an lista han mga tulin ni Adan. Han pagtuhaa han Dyos han mga tawo, iya ginhimo hira nga ladawan han Dyos.
Iya gintuha hira nga lalake ug babaye, ginbendisyonan hira, ngan ginngaranan hira nga Tawo.
Han 130 na an panuigon ni Adan, nagkamay-ada hiya usa nga anak nga lalake nga supo gud ha iya, ngan iya ginngaranan nga Set.
Kahuman katawo ni Set, nabuhi pa hi Adan hin 800 ka tuig. May-ada pa hiya iba nga mga anak,
ngan namatay hiya ha panuigon nga 930.
Han 105 na hi Set, nagkamay-ada hiya anak nga lalake nga hi Enos,
ngan nabuhi pa hi Set hin 807 ka tuig. May-ada pa hiya iba nga mga anak,
ngan namatay hiya ha panuigon nga 912.
Han 90 na hi Enos, nagkamay-ada hiya anak nga lalake nga hi Kenan,
ngan nabuhi pa hi Enos hin 815 ka tuig. May-ada pa hiya iba nga mga anak,
ngan namatay hiya ha panuigon nga 905.
Han 70 na hi Kenan, nagkamay-ada hiya anak nga lalake nga hi Mahalalel,
ngan nabuhi pa hi Kenan hin 840 ka tuig. May-ada pa hiya iba nga mga anak,
ngan namatay hiya ha panuigon nga 910.
Han 65 na hi Mahalalel, nagkamay-ada hiya anak nga lalake nga hi Jared,
ngan nabuhi pa hi Mahalalel hin 830 ka tuig. May-ada pa hiya iba nga mga anak,
ngan namatay hiya ha panuigon nga 895.
Han 162 na hi Jared, nagkamay-ada hiya anak nga lalake nga hi Enoc,
ngan nabuhi pa hi Jared hin 800 ka tuig. May-ada pa hiya iba nga mga anak,
ngan namatay hiya ha panuigon nga 962.
Han 65 na hi Enoc, nagkamay-ada hiya anak nga lalake nga hi Matusalem.
Kahuman katawo ni Matusalem, hi Enoc nag-ataman han Dyos sulod hin 300 ka tuig, ngan nagkamay-ada hiya iba pa nga mga anak.
Nakaabot hiya hin panuigon nga 365.
Nag-ataman hiya han Dyos ha bug-os niya nga kinabuhi ngan katapos waray na hikit-i hiya, kay ginkuha hiya han Dyos.
Han 187 na hi Matusalem, nagkamay-ada hiya anak nga lalake nga hi Lamec,
ngan nabuhi pa hi Matusalem hin 782 ka tuig. May-ada pa hiya iba nga mga anak,
ngan namatay hiya ha panuigon nga 969.
Han 182 na hi Lamec, nagkamay-ada hiya anak nga lalake,
ngan nagsiring hiya, Tikang han tuna nga gintunglo han Ginoo , ini nga bata amo an makakahatag hin pahalibway han ngatanan naton nga magkuri nga mga buruhaton; sanglit iya ginngaranan ini nga bata nga Noe.
Nabuhi pa hi Lamec hin 595 ka tuig. May-ada pa hiya iba nga mga anak,
ngan namatay hiya ha panuigon nga 777.
Han pag-abot ni Noe hin panuigon nga 500, nagkamay-ada hiya tulo nga mga anak nga kalalaken-an: hira Sem, Ham, ug Jafet.