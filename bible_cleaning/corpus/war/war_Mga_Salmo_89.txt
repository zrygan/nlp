1: O Ginoo , pirme ako magkakanta,
: hadton imo dayuday nga paghigugma;
: igsasangyaw hin dayon han akon baba an imo pagkamatinumanon manta.
2: Maaram gad ako nga magpapadayon,
: an im' gugma ha ngatanan nga panahon;
: nga adton imo pagkamatinumanon,
: sugad gud han langit kamapidayonon.
3: Siring mo, Naghimo ak' hin ginsaaran,
: kaupod han tawo nga ak' ginpili man;
: ngan may-ada tawo nga ak' ginsaaran,
: nga ak' surugoon nga David an ngaran.
4: Usa hadton imo mga katulinan,
: an pirme maghahadi ha kadayonan;
: ngan padayon ko gud nga pananalipdan,
: an imo panimalay hin kahadian.
5: Nagkakanta adton mga kalangitan,
: han im' urosahon mga binuhatan;
: ira ginkakanta ha mga baraan,
: adton im' pagkamatinumanon gudman.
6: Ha bug-os nga kalangitan, O Ginoo ,
: waray bisan usa nga sugad ha imo;
: waray han langitnon nga binuhat mo,
: nga ha imo gud magigin kapareho.
7: Amo ikaw adton gintatahod gudman,
: didto han konsilyo han mga baraan;
: ikaw amo'n dako ngan makalilisang,
: nga angay gud kahadlokan han ngatanan.
8: O Dyos nga Makagarahum han Ngatanan,
: waray gud masugad ha im' kagamhanan;
: dida hadton mga butang gud ngatanan,
: O Ginoo matinumanon ka gudman.
9: Im' ginhahadian dagat nga gamhanan,
: im' ginpalinaw rumpat han kabaloran.
10: Rahab nga higante hadton kadagatan,
: imo ini ginpatay gindugmok gudman.
: Pinaagi han im' kusog nga gamhanan,
: mga kaaway mo ginpirde mo gudman.
11: Imo inin tuna pati kalangitan,
: tanan butang hini imo hinimoan.
12: Im' buhat an amihanan ug timogan,
: Tabor, Hermon malipay 'kaw kakantahan.
13: Hin pagkamakagarahum nimo gudman!
: Hin pagkadako gud han im' pagkakusgan.
14: Igintitindog an imo ginhadian, dida han hustisya ngan han katadongan;
: an pagkamatinumanon ngan gugma man,
: ha ngatanan nga buhat mo hinkikit-an.
15: Hin pagkamalipayon han mga tawo,
: nga nagkakaranta pagsingba ha imo;
: adto hira nga aada pagpupuyo,
: dida han kalamrag han pagkalooy mo!
16: Tungod ha imo hira nagmamalipayon,
: ha bug-os gud nga takna han kaadlawon;
: ngan ira ka pirme nga pagdadayawon,
: tungod hadton imo pagkamaupayon.
17: Kami amo an imo ginhahatagan,
: hin dagko nimo nga mga pagdarag-an;
: imo kami ginhihimo nga daogan,
: dida hadton imo paghigugma gudman.
18: Ikaw, O Ginoo , amo an nagpili,
: hin mananalipod tinagan mo kami;
: an Baraan nga Dyos han Israel ngani,
: amo an naghatag ha amon hin hadi.
19: Siring mo ha dugay na nga panan-awon,
: ha matinumanon mo nga surugoon,
: Usa ka tawo an akon ginbuligan,
: usa hiya nga sondalo nga bantogan.
: Han trono amo h'ya an akon gintagan,
: akon ginpili h'ya tikang han katawhan.
20: Akon surugoon David ginpili ko,
: ngan h'ya an ginhimo ko nga hadi niyo.
21: Akon kusog pirme mag-upod ha iya,
: akon gahom magin kusog pa gud niya.
22: Di' mag-uswag ha iya'n iya pangontra,
: han mga magroat di' mapirde hiya.
23: Iya mga kaaway ak' dudugmokon,
: an nagdumot ha iya pagpapatayon.
24: Ha iya ak' mahigugma ngan maunong,
: akon hiya dayuday pagpapadag-on.
25: Ak' paaabotan iya ginhadian,
: tikang ha Eufrates nga't han kadagatan.
26: Ikaw akon amay, sidngon ako niya,
: Akon Dyos, panalipod, magtaralwas pa.
27: Suhag nga ak' anak h'ya ak' hihimoon,
: tanan kahadian hiya'n palalabwon.
28: Saad ko ha iya pirme tutumanon,
: ak' ginsaaran ha iya magpadayon.
29: Panimalay niya kanan kahadian,
: magdadayon sugad hadton kalangitan;
: dida hadton iya mga katulinan,
: pirme may'da usa nga maghahadi man.
30: Kundi kon an iya mga katulinan,
: han akon balaod diri na magtuman;
: ngan kon diri nagud hira nga magpuyo,
: sumala han akon mga iginsugo,
31: kon ak' mga tugon di' na pagbalihon,
: ngan ak' kasugoanan di' na tumanon;
32: niyan akon hira pagkakastigohon,
: tungod hadton ira pagkamasal-anon.
: Akon hira pagpapaantoson gudman,
: tungod hadton ira mga kasaypanan;
33: Kundi gugma ko ha iya di' maundang,
: saad ko ha iya diri makakawang.
34: Di' ko pag-uutdon o pagsusupakon,
: adton ginsaaran mga ginbuhat namon;
: ngan diri ko manta nga pagbabakwion,
: bisan usa hadton ginsaaran namon.
35: Makausa ngan para han kadayonan,
: nagsaad ak' ha baraan ko nga ngaran;
: diri ko hi David pagbibinuwaan,
36: pirme manta hiya may'da katulinan.
: Ngan ak' babantayan iya ginhadian,
: samtang aada pa an adlaw nasirang.
37: Magpapadayon it' sugad hadton bulan,
: ngan tangkod nga saksi dit' ha kalangitan.
38: Kundi pili mo nga hadi im' nangalsan,
: ngan im' hiya ginsikway ngan ginbayaan.
39: Imo iginsikway iyo ginsaaran,
: korona n'ya ginlahog ha kahugawan.
40: Imo ginrumpag an iya kapaderan,
: ginwakay an iya mga arayopan.
41: Hiya han lumalabay ginkakawatan,
: han 'ya kahigrani gintitinawaan.
42: Iya mga kaaway im' ginpadaog,
: hira gud ngatanan imo ginlipay gud.
43: Im' ginwaray pulos iya hinganiban,
: ngan ginpapirde mo dit' ha pag-awayan.
44: Han iya sitro im' hiya ginkuhaan,
: an iya trono ha tuna im' ginpukan.
45: Ha di' pa panahon im' h'ya gintigurang,
: ngan imo pa hiya ginpakaalohan.
46: Padayon ba'n pagtago mo, O Ginoo ?
: Tubtob san-o'n paglaga han kasina mo?
47: Dumdoma halipot la'n kinabuhi ko,
: tanan mamaratyon an imo ginhimo!
48: Hin-o'n mabubuhi nga di' gud mapatay?
: Uunanhon han lubnganan makalikay?
49: O Ginoo , hain naman adton una
: nga mga pruyba han imo paghigugma?
: Hain naman adton mga ginsaaran
: nga ngadto kan David imo ginsumpaan?
50: Ayaw hingalimti kon inuunan-o
: an pagyubit ha ak' nga surugoon mo.
: Kon gin-uunan-o an pagpailob ko,
: han ngatanan nga pagtamay han pagano.
51: Ginyuyubit gud han mga kaaway mo,
: an im' ginpili nga hadi, O Ginoo !
: Ira gudman hiya nga gin-iinsulto,
: ha bis' diin nga dapit h'ya napakadto.
52: Pagdayawon la gihapon an Ginoo
: hin kadayonan.
: Amen! Unta mahimo!