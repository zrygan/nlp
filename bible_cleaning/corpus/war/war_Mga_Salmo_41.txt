1: Pagkapalaran gud hadton mga tawo nga may'da pagpaid hadton mga pobre;
: kay bubuligan man hira han Ginoo
: ha takna nga hira amo na'n magkuri.
2: Pananalipdan gud han Ginoo
: hira ngan titipigan an kinabuhi nira,
: pagpapakaupayon dinhe ha tuna,
: kahulog ha ira kaaway diri na.
3: Han Ginoo hira manta bubuligan
: ha takna nga may'da ira balatian;
: ira mga sakit iya tatambalon,
: maupay panlawas pahiuulion.
4: Siring ko, Ginoo , ako nakasala,
: malooy ka ha ak' ngan ako tambala.
5: Mga kaaway ko ak' ginyuyubitan.
: Buot nira ak' mamatay, hingalimtan.
6: Diri tangkod adton naduaw ha akon,
: pagtirok la hin ha akon igsususon.
: Katapos nalakat ngan igsinumaton
: ha tanan nga dapit hin waray paghunong.
7: Naghuhoringhoring hiunong ha akon an tanan nga ha akon madinumtanon;
: ira ginlalarang, ginpapamalandong
: an giraraoti nga para ha akon.
8: Siring nira, Hiya grabi masakiton,
: ha iya higdaan diri na mabangon.
9: Suok gud nga sangkay kinmontra ha akon,
: an ak' sinarigan, saro ha pagkaon.
10: Kalooyi gadman ako, O Ginoo ,
: pabalika maupay nga panlawas ko.
: Pabalika basi ako makahimo,
: hin pagbulos hadton mga kaaway ko.
11: Kalipay mo ha ak' ako masasayod,
: kay ha akon diri hira madadaog.
12: Im' ak' bubuligan kay ako matadong.
: Im' pagbantay ha akon magpapadayon.
13: Sanglit an Ginoo amo'n pagdayawon,
: hiya nga Dyos han Israel ha gihapon!
: Pagdayawon hiya yana nga panahon,
: ngan ha kadayonan unta pagtumanon!