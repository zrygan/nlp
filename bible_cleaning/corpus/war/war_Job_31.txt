1: Nagsumpa ako hin diri na gud pagsiplat hin daraga tungod hin kaipa.
2: Ano an ginbubuhat ha aton han Dyos nga Labi Kamakagarahum?
: Gin-uunan-o niya hin pagbalos han mga buhat han tawo?
3: Nagpapadara hiya hin karat-an ngan kabungkagan ngadto han mga nagbubuhat hin maraot.
4: Maaram an Dyos han ngatanan nga akon ginbubuhat;
: nakita hiya han tagsa nakon nga pagpitad.
5: Nagsusumpa ako nga waray gud ako makabalot hin maraot,
: ngan waray gud ako maglimbong han iba nga mga tawo.
6: Mahihimo nga ibutang ako han Dyos dida hin tuptop nga mga timbangan,
: ngan makita hiya nga waray ako sala.
7: Kon sinmimang ako han matadong nga dalan,
: o nagpalukmay ako han maraot,
: kon nahugawan hin sala an akon mga kamot,
8: niyan puoha an akon mga abot,
: o ipakaon hin iba an akon mga tanom.
9: Kon naipa ako han asawa han akon amyaw,
: ngan naghulat ako nga natago ha gawas han iya porta,
10: niyan mahimo nga an akon asawa magluto hin pagkaon para hin lain nga tawo
: ngan mahimo nga dumirig hiya hin lain nga tawo.
11: Angay pagkastigohon hin kamatayon in sugad nga karat-an.
12: Masusugad ini hin makaburungkag nga kalayo ha impyerno
: nga mag-uugtang han ngatanan nga akon mga butang.
13: Kon nangurutob kontra ha akon in usa han akon mga surugoon,
: pinamamatian ko hiya ngan inuupay ko an akon pagdara ha iya.
14: Kon waray ko ini pagbuhata, uunanhon ko hin pakaatubang han Dyos?
: Ano an akon isisiring kon kumanhi na an Dyos hin paghukom ha akon?
15: An Dyos nga nagtuha ha akon amo ngahaw an nagtuha han akon mga surugoon.
16: Waray gud ako dumiri hin pagbulig han mga kablas;
: waray gud ako tumugot nga magturaw ha ira kinabuhi an mga balo nga kababayen-an,
17: o tumugot nga gutomon an mga ilo samtang nakaon ako.
18: Ginmangnoan ko hira ha bug-os ko nga kinabuhi.
19: Kon hin-agian ko in usa nga makalolooy,
: nga makuri makapalit hin panapton,
20: tinatagan ko hiya hin bado nga delana nga hinimo han barahibo han kalugaringon ko nga panon hin mga karnero.
: Ngan gindadayaw ako niya ha bug-os nga kasingkasing.
21: Kon nakalimbong ako hin ilo,
: tungod kay maaram ako nga makakadaog ako didto ha hukmanan,
22: niyan mabari unta an akon mga butkon;
: matangtang unta ini ha akon mga sugbong.
23: Tungod nga nahahadlok ako han kastigo han Dyos,
: diri gud ako makakagbuhat hin sugad nga butang.
24: Waray gud ako sumarig han karikohan,
25: o pumarayaw han akon manggad.
26: Waray gud ako magsingba han adlaw dida han iya kamapawa,
: o han bulan dida han iya bug-os nga kamatahom.
27: Waray ako mahugay hin pagpasidungog ha ira pinaagi hin pagharok han akon kamot hin pagpakita han akon pagsingba ha ira.
28: Angay pagkastigohon hin kamatayon in sugad nga sala;
: usa ini nga paglinong han Dyos nga Labi Kamakagarahum.
29: Waray gud ako malipay han pag-antos han akon mga kaaway,
: o malipay han pahingadto hira ha karat-an;
30: waray gud ako makasala pinaagi hin pag-ampo nga mamatay hira.
31: Maaram an ngatanan nga mga tawo nga nagtrabaho para ha akon
: nga dayuday ginkarawat ko an mga diri kinikilala nga tawo.
32: Gindapit ko ngadto han akon balay an mga naglalakaton,
: ngan waray ko gud hira tugoti nga kumaturog dida han kakalsadahan.
33: An iba nga mga tawo nagtatago han ira mga sala,
: kundi waray ko gud ini pagbuhata.
34: Waray gud ako mahadlok han igsisiring han mga tawo hiunong ha akon;
: waray gud ako maghilom o mag-inukoy la ha sulod han balay,
: kay diri ako nahahadlok han ira pagtamay.
35: Waray ba mamamati han akon iginyayakan?
: Nagsusumpa ako nga matuod an tagsa nga pulong.
: Pabatona ha akon an Dyos nga Labi Kamakagarahum.
: Kon an mga sumbong nga ginsalawad han akon kaaway kontra ha akon iginsurat la basi mabasa ko ini,
36: ipaparayaw ko ini dida han akon sugbong,
: ngan isusul-ot ko ini ha akon ulo sugad hin korona.
37: Igsusumat ko ha Dyos an ngatanan nga akon ginbuhat,
: ngan matindog ako hin waray kahadlok ha iya atubangan.
38: Kon kinawat ko an tuna nga akon gin-uuma ngan inagaw ko ini han mga matuod nga tag-iya hini
39: kon kinmaon ako han pagkaon nga gintanom didto,
: kundi pinagutoman ko an mga parauma nga nagpatubo hini
40: niyan tumurok unta in kabanwaan ngan katungkan nga liwan han gintanom nga trigo ug sebada.
: Natapos an mga pulong ni Job.