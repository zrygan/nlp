1: Andam na ako, O Dyos;
: Andam na gud ako!
: Magkakanta ngan magdadayaw ako ha imo!
: Pagmata, O kalag ko!
2: Pagmata, akon arpa ngan lira nga sugad hin sista.
: Pupukawon ko an kaagahon!
3: Magpapasalamat ako ha imo, O Ginoo , ha butnga han mga nasod,
: Magdadayaw ako ha imo ha butnga han mga tawo!
4: Nalapos han kalangitan an imo dayuday nga paghigugma,
: tubtob ha panganuron an imo kamatinumanon.
5: O Dyos, ipahayag ha langit an imo pagkadako,
: ngan ha bug-os nga tuna an imo gahom!
6: Talwasa kami pinaagi han imo kusog;
: batona an akon pag-ampo,
: basi mabawi unta an katawhan nga imo hinihigugma.
7: Nagsiring an Dyos dida han iya baraan nga arampoan,
: Ha pagdarag-an pagbabahinon ko an Siquem,
: ngan ipanhahatag ha akon katawhan an Kahamub-an han Sucot.
8: Akon an Galaad, ngan sugad man an Manases;
: akon helmet an Efraim,
: ngan akon hadianon nga tungkod an Juda.
9: Kundi gagamiton ko sugad hin palanggana an Moab
: ngan sugad hin butangan hin sapatos an Edumea.
: Magoliat ako hin pagdarag-an an kontra han Filistia.
10: Hin-o in magdadara ha akon, O Dyos,
: ngadto han ginparig-on nga syudad?
: Hin-o in magdadara ha akon ha Edumea?
11: Iginsikway mo na ba kami hin tinuod?
: Diri ka na ba maupod han amon kasondalohan?
12: Buligi kami pakiasdang han kaaway,
: kay kawang la an tambulig hin tawo!
13: Magdadaog kita, kon maugop ha aton an Dyos,
: pipirdehon niya an aton mga kaaway.