1: O Ginoo , ayaw ako siroti ha imo kasina,
: o kastigoha ha imo kapungot.
2: Ginsamad mo ako han imo mga pana;
: ginbunalan mo ako.
3: Tungod han imo kasina, sinasakitan gud ako;
: masakit gud an akon bug-os nga lawas tungod han akon mga sala.
4: Nalulumos ako han akon mga pagtalapas;
: usa hira nga paras-anon nga mabug-at pagdad-on.
5: Tungod han akon kalurongan naninimaho ngan nagdudunot an akon mga kasamdan.
6: Nahirugmok na gud ako hin duro;
: nagmamabidoon ako ha bug-os nga adlaw.
7: Hitaas hin duro an akon hiranat
: ngan waray gud kaupayan ha akon lawas.
8: Kinakapoy na gud ako ngan nahirugmok na;
: masakit an akon kasingkasing ngan nag-aaraba ako hin kamaol-ol.
9: O Ginoo , maaram ka han akon inuungara;
: hinbabatian mo an ngatanan ko nga pag-araba.
10: Makusog an pagputok han akon kasingkasing, nawara na an akon kusog,
: ngan nawad-an na hin kapawa an akon mga mata.
11: Diri na napahirani an akon kasangkayan ngan mga kaamyaw,
: tungod han akon mga kasamdan;
: bisan an akon panimalay napahirayo ha akon.
12: Adton nag-iiparatay ha akon nagbubutang hin mga bitik para ha akon,
: ngan adton karuyag magsamad ha akon, nagtatarhog pagpukan ha akon;
: diri gud hira nahunong hin pagbudhi ha akon.
13: Sugad ako hin bungol ngan diri nakakabati,
: sugad hin ngula ngan diri nakakayakan.
14: Sugad ako hin tawo nga diri nabaton,
: kay diri hiya nakakabati.
15: Kundi nasarig ako ha imo, O Ginoo ;
: ngan ikaw, O Ginoo nga akon Dyos, an mabaton ha akon.
16: Ayaw papaglipaya na akon mga kaaway kon mahitalindas ako;
: ayaw hira papaghamboga han akon pagkapukan!
17: Harapit na gud ako mapukan
: ngan dayuday ako sinasakitan.
18: Akon ginkukumpisal an akon mga sala;
: nasasamok ako tungod ha ira.
19: An akon mga kaaway
: mag-upay an lawas ngan magkusog
: damo an nagdudumot ha akon hin waray la hinungdan.
20: Adton nabalos hin maraot tungod hin maupay
: nakontra ha akon kay nagtitingoha ako pagbuhat hin matadong.
21: Ayaw ako pagpabay-i, O Ginoo ;
: ayaw pagpahirayo ha akon, O akon Dyos!
22: Buligi na ako, O Ginoo, nga akon magtaralwas!