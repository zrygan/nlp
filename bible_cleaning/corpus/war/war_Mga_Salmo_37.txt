1: Ayaw kabaraka tungod han magraot;
: ayaw kaawa hadton nagbubuhat hin sayop.
2: Mawawara hira dayon sugad hin banwa;
: mamamatay hira sugad hin mga tanom nga nalalaya.
3: Sarig han Ginoo ngan pagbuhat hin maupay;
: pag-ukoy ha tuna ngan pagpahimulos nga waray kahadlok.
4: Pamilnga an imo kalipayan dida ha Ginoo ,
: ngan tatagan ka niya han ungara han imo kasingkasing.
5: Ihatag han Ginoo an imo kalugaringon;
: sarig ha iya ngan bubuligan ka;
6: hihimoon niya an imo pagkamatadong nga sumirang sugad han naudtohan nga adlaw.
7: Paghilom ha atubangan han Ginoo ; ngan paghulat hin mapailubon ha iya;
: ayaw kabaraka mahitungod hadton mga mainuswagon,
: o hadton nagpapadayon han ira magraot nga mga plano.
8: Diri ka masina ngan ayaw kabaraka;
: kasamokan la an dadangatan hini.
9: Adton nasarig han Ginoo magtatag-iya han tuna,
: kundi an mga magraot paiiwason niya.
10: Diri maiha mawawara an mga magraot;
: mamimiling ka ha ira kundi diri mo hira hiaagian;
11: kundi an mga mapinaubsanon an magtatag-iya han tuna,
: ngan magpapahimulos hin kauswagan ngan kalinaw.
12: Naglalarang an maraot kontra han maupay nga tawo
: ngan natutuk ha iya upod an kapungot.
13: Kundi gintataw-an la han Ginoo an mga magraot,
: kay maaram hiya nga diri maiha mawawara hira.
14: An mga magraot nahulbot han ira mga espada ngan binabawag an ira mga pana
: pagpatay han mga kablas ngan mga nagkikinahanglan,
: panmatay han mga nagbubuhat han matadong;
15: kundi pamamatayon hira han ira kalugaringon nga espada,
: ngan magrurugtab an ira mga pana.
16: An gutiay nga gintatag-iya hin maupay nga tawo
: labaw pa han manggad
: han ngatanan nga magraot,
17: kay kukuhaon han Ginoo an kusog han mga magraot,
: kundi panananalipdan niya adton mga magtadong.
18: Nagmamangno an Ginoo hadton mga nagsusugot ha iya,
: ngan maiira hin kadayonan an tuna.
19: Diri hira mag-aantos kon makuri an panahon;
: mahuhura hira ha panahon hin katgutom.
20: Kundi magkakamatay an mga magraot;
: mawawara an mga kaaway han Ginoo
: sugad han mga bukad ha kagurangan,
: mapapara hira sugad hin aso.
21: Nautang an maraot ngan diri na gud nabayad,
: kundi mahinatagon an tawo nga maupay.
22: Magtatag-iya han tuna adto nga ginpakaupay han Ginoo ,
: kundi pagtatabugon adton mga ginpanhimaraot niya.
23: Nagmamando an Ginoo han dalan nga pag-aagian hin usa ka tawo
: ngan nananalipod hadton mga nakakalipay ha iya.
24: Kon matumba hira, diri madadayon an ira pagkatumba,
: kay babangonon hira han Ginoo .
25: Batan-on ako hadto,
: ngan yana tigurang na
: kundi waray pa gud ako kumita
: hin maupay nga tawo nga iginsikway han Ginoo
: o an iya mga anak nga magpakilimos hin pagkaon.
26: Ha ngatanan nga panahon hiya mahinatagon ngan napautang ha iba,
: ngan nagigin kaupayan an iya mga anak.
27: Bayai an maraot ngan buhata an maupay,
: ngan an imo mga tulin pirme mag-uokoy ha tuna;
28: kay an Ginoo nahigugma han matadong ngan diri nagsisikway han iya mga tawo nga matinumanon.
: Pinananalipdan niya hira hin dayon,
: kundi an mga tulin han mga magraot iya paiiwason.
29: An magtadong magtatag-iya han tuna ngan mag-uokoy dida hini han kadayonan.
30: Makinaadmanon an mga pulong hin maupay nga tawo,
: ngan dayuday hiya nagyayakan hin matadong.
31: Tinitipigan niya an balaod han Dyos ha iya kasingkasing
: ngan diri gud niya ini binabayaan.
32: An maraot nga tawo nagbabantay hin tawo nga maupay
: ngan nag-iiparatay ha iya;
33: kundi diri hiya itutubyan han Ginoo ngadto han gahom han iya kaaway,
: o pasisirotan hiya kon hiya pagdad-on ha hukmanan.
34: Paglaomi an Ginoo ngan sugta an iya mga sugo;
: pasisidunggan ka niya pinaagi han imo pagtag-iya han tuna,
: ngan hikikit-an mo nga paiiwason an mga magraot.
35: Hinkilal-an ko in maraot nga tawo nga maraogdaog;
: nalabaw hiya pareho hin sedro ha Libano;
36: kundi han paglabay ko liwat, waray na hiya didto;
: ginbiling ko hiya kundi waray ko na hiya hikit-i.
37: Tigamni an maupay nga tawo, ngan kitaa an matadong;
: kay an tawo nga murayaw may-ada gud mga tulin,
38: kundi pagbubungkagon gud an mga makasasala,
: ngan pagpupuohon an ira mga tulin.
39: An Ginoo nagtatalwas han mga magtadong
: ngan nananalipod ha ira ha panahon hin kakurian.
40: Binubuligan niya hira ngan tinatalwas hira;
: tinatalwas niya hira tikang han mga magraot;
: kay nadangop man hira ha iya basi panalipdan.