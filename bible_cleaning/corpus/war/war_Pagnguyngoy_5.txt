1: Hinumdomi, O Ginoo , an nahinabo ha amon.
: Tan-awa kami, ngan kitaa an pagpakaalohi ha amon.
2: Iginhatag ha mga lumalangyaw an amon mga hiagi.
: Mga lumalangyaw an nag-uokoy didto han amon mga tuna.
3: Pinanmatay han kaaway an amon mga amay;
: ngan yana mga balo na an amon mga iroy.
4: Kinahanglan pagbaydan namon an tubig nga amon iniinom.
: Kinahanglan paliton namon an kahoy nga amon isurungo.
5: Ginpataksan kami hin trabaho sugad hin mga asno o mga kamelyo.
: Kinakapoy kami, ngan waray namon pagpahuway.
6: Basi la kami mabuhi, namiling kami hin igo nga pagkaon,
: kinmadto kami hin pakilimos ha Ehipto ug Asiria.
7: Mga patay na an amon nakasala nga mga ginikanan,
: ngan nag-aantos kami tungod han ira mga sala.
8: Ginhahadian kami hin mga oripon,
: ngan waray makakatabang ha amon tikang han ira gahom.
9: Nagsusudoy ha kaumhan in mga magraogdaog.
: Diri kami murayaw hin pagmiling hin pagkaon.
10: Hinirantan kami tungod hin gutom,
: uraura hin kapaso han amon lawas sugad hin binangga nga hudno.
11: Pinanlugos an amon mga asawa didto ha Bukid Sion.
: Ug an amon mga anak nga kababayen-an didto han mga bungto han Juda.
12: Gindakop ngan ginbitay an amon mga pangulo;
: diri na tinatahod an amon mga tigurang.
13: Ginpugos hin pagdara han gilingan an amon mga batan-on nga kalalaken-an,
: hin pagpas-an han mabug-at nga kahoy an amon mga kabataan nga kalalaken-an.
14: Diri na nalingkod dida han ganghaan han syudad, an mga kalagasan.
: Ngan diri na nagtotokar an mga batan-on.
15: Binmaya na an kalipayan tikang han amon kinabuhi.
: Kabidoan an sinmaliwan han amon mga sarayaw.
16: Waray nahibilin han ngatanan nga amon ipinaparayaw.
: Nakasala kami, ngan makalolooy na kami yana.
17: Unob ha kasingkasing an kasakit namon,
: ngan haros diri kami makakita tungod han amon mga luha,
18: kay kamingawan na ngan nag-uusaan an Bukid Sion,
: ngan ihalas nga mga lubo an naglalakatlakat didto.
19: Kundi hadi ka ha kadayonan, O Ginoo ,
: ngan maghahadi ka ha dayon nga mga katuigan.
20: Kay ano nga ginpasibay-an mo kami hin maiha?
: Manunumdom ka pa ba ha amon?
21: Pabalika kami ha imo, O Ginoo ! Pabalika kami!
: Igpahiuli an kadaan namon nga himaya.
22: O ginsalikway mo na ba kami ha kadayonan?
: Waray ba katubtoban an imo kasina?