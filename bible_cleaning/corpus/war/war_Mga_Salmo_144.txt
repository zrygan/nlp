1: An Ginoo amo gud an darayawon,
: kay amo man hiya'n panalipod nakon.
: Ha pag-awayan h'ya'n natutdo ha akon ngan nag-aandam ha akon hin pagsulong.
2: Hiya'n akon panalipod ngan depensa,
: akon arayopan ngan magtaralwas pa,
: bas' masiguro nasarig ak' ha iya,
: sakop kong' katawhan gindadaog niya.
3: Ano manggud inin tawo, O Ginoo ,
: nga imo man hiya pinanginginano?
: Tawo man la unta kay ano gud ito
: nga pinaninimangno gud hiya nimo?
4: Hiya, inin tawo, iya kapareho,
: daw usa la nga pagginhawa hin tawo.
: Mga adlaw niya halipot hin duro,
: sugad la hin lambong nga nalabay ito.
5: Hiliga, O Ginoo , an kalangitan,
: kadi ngan lumusad ka ha katunaan.
: Ngan imo kamkamon adton kabukiran,
: ngan hira man-uusbok hin kaasuhan.
6: Mga kikidlat imo na paidlapon,
: mga kaaway mo hira pasarangon.
: Imo mga pana imo palatoson,
: ngan imo na hira papagdadlaganon.
7: Unata'n im' kamot tikang kahitas-an,
: ngan talwasa ak' tikang han katubigan;
: Bawia ako tikang han kagamhanan
: hadton mga langyaw nga mga katawhan.
8: Kanay mga baba sigi'n pagbinuwa,
: diri gud nasumat hin matuod hira;
: Nagbubuwa inupdan pa hin panumpa,
: nabatasan nira iton pagbinuwa.
9: Bag-o nga kanta, Dyos, ikaw kakantahan,
: makanta ako hin arpa dinuyogan.
10: Kahadian tinagan mo'n pagdarag-an,
: surugoon David tagi'n katalwasan.
11: Han magbangis nga kaaway ak' talwasa,
: gahom han mga langyaw ako bawia.
: Diri gud nasumat hin matuod hira,
: nagbubuwa inupdan pa hin panumpa.
12: An pagkabatan-on mga anak namon masugad unta hin magrampag nga tanom.
: Am' kadaragan-an harigi magtahom,
: nga kanan palasyo mga dikorasyon.
13: Mga kurob namon mapuno na unta
: han tagsa kalain hadton mga bunga.
: Mga karnero han mga kaumhan ta
: magyinukot-yukot mga anak nira.
14: Mag-anak hin damo an am' kabakahan,
: waray kapunitan o bisan kawad-an.
: Mawaray unta ha at' kakalsadahan
: magnguyngoy tungod hin mga kakurian!
15: Palaran gudman in sugad nga katawhan,
: an nasod nga may sugad nga kaupayan.
: Palaran gudman in sugad nga katawhan,
: kanay Dyos amo gud adton Ginoo man!