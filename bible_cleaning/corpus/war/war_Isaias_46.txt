1: Amo ini an kataposan para han kadiyosan han Babilonia!
: Ginsingba hadto anay nira hi Bel ug Nebo,
: kundi yana ginkarga na la hira ha mga asno,
: usa nga mabug-at nga darad-on para han mga taludtod hin kinakapoy nga mga mananap!
2: Diri makakatalwas ha ira ngahaw an mga diyosdiyos;
: ginbihag ngan gin-agaw hira.
: Amo ini an kataposan han kadiyosan han Babilonia!
3: Pamati ha akon, kamo nga mga tulin ni Jacob,
: an ngatanan nga nahisalin han akon mga tawo.
: Ginmangnoan ko kamo tikang han iyo katawo.
4: Ako an iyo Dyos, ngan mamangnoan ko kamo
: tubtob han iyo kalagas ngan pag-ubana ha iyo.
: Ginhimo ko kamo ngan mamangnoan ko kamo;
: bubuligan ngan tatalwason ko kamo.
5: Kan kanay ako niyo itatanding? nasiring an Ginoo ,
: May-ada pa ba iba nga sugad ha akon?
6: Binubuksan hin mga tawo an ira mga pitaka ngan hinuhuwad in bulawan;
: tinitimbang nira in salapi.
: Nagsusuhol hira hin platero para hin paghimo hin diyos;
: katapos yinuyukboan nira ngan ginsisingba ini nira!
7: Pinapas-an ngan gindadara nira ini;
: iginpapahimutang ini nira ngan didto natindog ini,
: ngan nahadong la ha iya binubutangan.
: Kon may nag-aampo ngada hini, diri ini nakakabaton,
: o diri nakakatalwas ha iya tikang hin kakurian.
8: Hinumdomi ini niyo nga mga makasasala;
: painoinoha an akon ginbuhat.
9: Hinumdomi an nahinabo hin maiha na;
: kilalaha nga ako gudla amo an Dyos
: ngan waray na gud iba nga sugad ha akon.
10: Tikang ha tinikangan pa gintagna ko na an dadangatan;
: hadto pa gud iginsumat ko na ngadaan an mahinanabo.
: Nagsiring ako nga diri gud mapapakyas an akon mga larang;
: nga pagtutumanon ko gud an ngatanan nga ginlarang ko hin pagbuhata.
11: Gintawag ko in tawo hin pagkanhi tikang ha sinirangan;
: mahugdon hiya sugad hin banog,
: ngan pagtutumanon niya an akon ginlarang.
: Iginyakan ko ini ngan pagtutumanon gud ini.
12: Pamati ha akon, kamo nga mga tawo nga magtig-a an ulo,
: nga naghuhunahuna nga hirayo hin duro an pagdarag-an.
13: Hiraniay na ha iyo an adlaw han pagdarag-an
: diri gud ini hirayo hin duro.
: Diri malalangan an akon pagtalwas.
: Tatalwason ko an Jerusalem
: ngan pagpapasidunggan didto an Israel.