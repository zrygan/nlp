1: Paglabay hin mga usa ka bulan ginpangulohan ni Hadi Nahas han Amon an iya kasondalohan hin pagsulong han bungto han Jabes didto han katunaan han Galaad ngan ira ini ginpalibotan. Nagsiring an mga tawo han Jabes kan Nahas, Pakigsabot ha amon, ngan mag-aalagad kami ha imo.
2: Binmaton hi Nahas, Maghihimo ako hin usa nga ginsaaran ha iyo dida hin usa nga kondisyon: lulukaton ko an ngatanan nga tuo nga mata niyo, basi pagpakaalohan ko an bug-os nga Israel.
3: Nagsiring an mga pangulo han Jabes, Tagi kami hin pito ka adlaw hin pagpadara hin mga surugoon pagpasabot han bug-os nga tuna han Israel. Kon waray magtalwas ha amon, ma-ampo na la kami ha imo.
4: Inmabot an mga surugoon ha Gabaa diin nag-ukoy hi Saul. Han pagsumati nira han mga tawo hiunong han nahinabo, nagtangis hira tungod hin kahulop.
5: Naabot pa gud la hi Saul tikang ha uma dara an iya kabakahan, ngan nagpakiana hiya, Ano ini? Kay ano nga nananangis man an mga tawo? Ira ginsumatan hiya han iginsumat han mga surugoon nga tikang ha Jabes.
6: Han pakabati hini ni Saul, napakada ha iya an espiritu han Dyos, ngan duro gud an iya kasina.
7: Kinmuha hiya hin duha nga baka nga iya gin-ihaw ngan gin-atado. Ginpadara hin mga surugoon ini nga mga inatado ngadto han bug-os nga tuna han Israel upod ini nga pahimatngon: An diri bumunyog kan Saul ug Samuel ngadto ha pag-awayan, susugaron hini an pag-atado han iya kabakahan!
: Nahadlok an mga tawo han Israel han pagbubuhaton han Ginoo , ngan nagkagawas hira ngatanan.
8: Gintirok hira ni Saul didto ha Bezek: may-ada 300,000 tikang ha Israel ngan 30,000 tikang ha Juda.
9: Ginsiring nira an mga sinugo tikang ha Jabes, Sumati an iyo mga tawo nga diri pa maudto buwas matatalwas na hira. Han pakakarawat han mga tawo han Jabes han mensahe nalipay gud hira,
10: ngan nagsiring hira kan Nahas, Buwas matubyan kami ha imo, ngan buhata an imo karuyag ha amon.
11: Pagkabuwas han aga ginbahin ni Saul an iya mga tawo hin tulo ka hugpo, ngan han maagahon pa nagdagmit nira ngadto han kampo han kaaway, ngan ginsulong nira an mga Amonitanhon. Han pagkaudto pinamatay na nira an ira mga kaaway. Nagsarang an nanhibilin nga buhi ngan may hindadlagan na la an kada usa.
12: Niyan nagsiring an mga tawo han Israel kan Samuel, Hain na an mga tawo nga nagsiring nga diri angay maghadi ha aton hi Saul? Igtubyan hira ha amon ngan pamamatayon namon hira.
13: Kundi nagsiring hi Saul, Waray tawo nga papatayon yana nga adlaw, kay amo ini an adlaw nga gintalwas han Ginoo an Israel.
14: Ngan nagsiring ha ira hi Samuel, Pakadto kita ngatanan ha Gilgal ngan hin makausa pa igsangyaw ta hi Saul nga aton hadi.
15: Sanglit kinmadto hira ngatanan ha Gilgal, ngan didto han baraan nga dapit iginsangyaw nira hi Saul nga hadi. Naghalad hira hin mga halad hin pagdait, ngan ginsaurog nga malipayon hira Saul ngan an ngatanan nga mga tawo han Israel.