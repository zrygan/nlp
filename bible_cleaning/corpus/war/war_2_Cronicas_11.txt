1: Han pag-abot ni Hadi Roboam ha Jerusalem, gintirok niya in 180,000 han iya gimamaupayi nga mga sondalo han mga tribo han Benjamin ug Juda. Nakahunahuna hiya hin paki-away basi mahibalik ngada ha iya pagdumara an amihanan nga mga tribo han Israel.
2: Kundi ginsiring han Dyos hi manaragna Semaias
3: nga pahibaroon hi Hadi Roboam han Juda ngan an ngatanan nga mga tawo han mga tribo han Juda ug Benjamin nga nasiring an Ginoo ,
4: Ayaw pagsulonga an iyo igkasi mga Israelita. Pangoli kamo ngatanan, kay akon ini pagbuot nga nahinabo. Ginsugot nira ngatanan an sugo han Ginoo ngan waray hira makig-away kan Jeroboam.
5: Nagpabilin ha Jerusalem hi Roboam ngan ginpalibotan niya hin mga pader an masunod nga mga syudad han Juda ug Benjamin
6: an Betlehem, Etam, Tecoa,
7: Betsur, Soko, Adulam,
8: Gat, Maresa, Sif,
9: Adoram, Laquis, Aseka,
10: Sora, Ayalon, ug Hebron.
11: Ginpaderan niya hin maupay ini nga mga syudad ngan nagtudlok hiya hin kapitan para han kada usa hini, ngan ginbutangan niya an kada usa hin mga pagkaon, lana hin olibo, ug bino,
12: ngan mga taming ug mga bangkaw liwat. Sanglit ginpadayon niya hin pagdumara han Juda ug Benjamin.
13: Tikang han ngatanan nga katunaan han Israel nagkaabot ha timogan ngadto ha Juda in kapadian ngan mga Levita.
14: Binayaan han mga Levita an ira mga panabsaban ngan iba nga tuna ngan binmalhin hira ngadto ha Juda ug Jerusalem, kay waray hira himoa nga mga padi ha pag-alagad han Ginoo ni Hadi Jeroboam han Israel ngan han iya mga sumurunod.
15: Gintudlok ni Jeroboam in iya kalugaringon nga kapadian hin pag-alagad ha mga pagano nga mga dapit hin pagsingba ngan pagsingba hin mga yawa ngan han mga diyosdiyos nga iya ginhimo ha dagway hin mga baka.
16: Ginsunod an mga Levita ngadto ha Jerusalem hin mga tawo tikang ha ngatanan nga mga tribo han Israel nga karuyag magsingba hin kinasingkasing han Ginoo nga Dyos han Israel, basi makaghalad hira hin mga hayop nga tutuboron ngadto han Ginoo nga Dyos han ira kaapoy-apoyan.
17: Nakagparig-on ini han ginhadian han Juda, ngan ginbuligan nira hin tulo ka tuig hi Roboam nga anak ni Solomon ngan nag-ukoy hira sugad han ira pag-alagad hadto kan Hadi David ug Hadi Solomon.
18: Pinangasawa ni Roboam hi Mahalat nga anak ni Jerimot nga anak ni David, ngan an iroy niya amo hi Abihail nga anak ni Eliab ngan apo nga babaye ni Isai.
19: May tulo nira nga mga anak nga kalalaken-an: hira Jeus, Semarias, ug Saham.
20: Niyan pinangasawa niya hi Maaca nga anak ni Absalom, ngan may-ada nira upat nga mga anak nga kalalaken-an: hira Abias, Etai, Sisa, ug Selomit.
21: May 18 nga kaasaw-an ngan 60 nga mga aruasawa ngatanan hi Roboam, ngan nagin amay hiya hin 28 nga mga anak nga kalalaken-an ug 60 nga kababayen-an. Ginhigugma niya hi Maaca labaw han ngatanan niya nga kaasaw-an ngan mga aruasawa,
22: ngan ginpalabi niya hi Abias nga anak nga lalake ni Maaca labaw han ngatanan niya nga mga anak, ngan ginpili niya nga amo an masaliwan ha iya hin pagkahadi.
23: Tinagan ni Roboam hin mga katungdanan an iya mga anak nga kalalaken-an ngan iginbutang hira ha pinaderan nga mga syudad ha bug-os nga Juda ug Benjamin. Gintagan niya hira hin damo nga mga pagkaon ngan iginbiling liwat hira hin damo nga mga asawa.