1: Makakawil mo ba an Lebiatan,
: o mahihigtan mo hin pisi an iya dila?
2: Matutuhog mo ba hin pisi an iya simod,
: o makakaw-itan mo ba an iya sulang?
3: Maghahangyo ba hiya ha imo nga buhian mo hiya?
: Makikimalooy ba hiya ha imo?
4: Makikigsabot ba hiya ha imo ngan magsasaad ba hiya hin pag-alagad ha imo ha kadayonan?
5: Hihigtan mo la ini sugad hin hinuptan nga tamsi,
: sugad hin usa nga butang nga magliliaw han imo mga surugoon nga kababayen-an?
6: Mag-aaragaw ba an mga mangirisda hin pagpalit ha iya?
: Pag-aatadohon ba ini han mga negosyante hin pagbaligya?
7: Maluluob mo ba an iya panit hin pagtusoktusoka han ipangirisda nga mga bangkaw,
: o madudultan mo hin pana an iya ulo?
8: Pag-onggita hiya hin makausa ngan magmamaan ka gud;
: diri mo na gud hingangalimtan an away!
9: Bisan hin-o nga nakakakita kan Lebiatan nagmamatalaw ngan nahihiraptay ha tuna.
10: Mapintas hiya kon inuunggit;
: waray magpapasipara hin pag-ato ha iya.
11: Hin-o in makakaaway hini ngan diri hiya maaano?
: Waray gud makakahimo hini ha bug-os nga kalibutan.
12: Tugoti ako hin pagsumat ha imo hiunong han mga bitiis ni Lebiatan,
: ngan hin pagsaysay han kadako ngan kakusog niya.
13: Waray makakariksi han iya panit,
: o makakatahos han bado nga puthaw nga iginsusul-ot hini.
14: Hin-o an makakapanganga han iya baba,
: nga may-ada makangingirhat nga mga ngipon?
15: Hinimo an iya bungkog hin mga rumbay nga mga taming nga ginturotugkop,
: ngan matig-a sugad hin bato.
16: Igintugkop an kada usa ngadto han sunod hin sigo gud,
: ngan diri ngani makakaagi bisan in hangin.
17: Maupay gud an pagkaturogkop hini ngatanan ngan waray gud makakagburublag hini.
18: Naidlap in kapawa kon ginsusunga hiya,
: ngan nasilaw an mga mata hini sugad han nasirang nga adlaw.
19: Naulyab in mga laga tikang han iya baba,
: ngan nagkakalupad in mga sispa.
20: Nag-uusbok hin aso tikang han iya irong sugad hin aso hin mga banwa nga ginharing ha ilarom hin usa nga daba.
21: Nakakasunog an iya ginhawa;
: naulyab in mga laga tikang han iya baba.
22: Kusgan an iya liog nga nahahadlok an ngatanan nga iginkakatapo ha iya.
23: Waray maluya nga bahin ha iya panit;
: matig-a ngan madig-on ini sugad hin puthaw.
24: Kublan an iya kasingkasing sugad hin bato;
: matig-a sugad hin gilingan nga bato.
25: Kon nabangon hiya, nahahadlok bisan an gikukusogi;
: makalolooy hira tungod hin kahadlok.
26: Waray espada nga makakasamad ha iya waray bangkaw o pana o sugob nga makakamatay ha iya.
27: Para ha iya malubay an puthaw sugad la hin uhot,
: ngan malumo an bronse sugad la hin gabok nga kahoy.
28: Waray pana nga makakapadalagan ha iya,
: sugad la hin mga uhot kagaanay an mga bato nga ilinalabay ngadto hini.
29: Para ha iya an iturubal sugad la hin uhot hin kahumok,
: ngan nagtitinawa la hiya kon binabangkaw hiya han mga tawo.
30: An iya tiyan sugad hin magtarom nga mga buong nga daba;
: ginpupusok hini an lapokon nga tuna sugad hin usa nga pakaras.
31: Ginkukutaw niya an dagat sugad hin nagkakaladkad nga tubig,
: ngan pinapabura ini sugad hin linaso nga lana nga na bukal ha daba.
32: Ibinibilin niya in mahamis nga dalan ha iya luyo,
: ngan nabalod ngan nabora an dagat nga iya inaagian.
33: Waray gud bisan ano ha tuna nga makakatanding ha iya;
: usa ini nga binuhat nga waray pagkahadlok.
34: Ubos gud ha iya pagkit-on bisan an labi ka magpinahitas-on nga mga mananap;
: hadi hiya han ngatanan nga ihalas nga kamanampan.