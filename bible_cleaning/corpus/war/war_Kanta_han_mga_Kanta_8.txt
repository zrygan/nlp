1: Hingyap ko nga bugto ka unta nakon nga lalake,
: nga ginpasuso ha dughan han akon iroy.
: Basi kon magkatapo kita ha kalsada,
: makaharok ako ha imo hin waray manginginlabot ha aton.
2: Dadad-on ko ikaw ngadto ha balay han akon iroy,
: diin makakatutdo ka ha akon hin paghigugma.
: Tatagan ko ikaw hin pinahamotan nga bino,
: ngan paiimnon ta ikaw han akon bino nga granada.
3: Inuunlan ko an imo wala nga kamot,
: ngan nahapuhap ha akon an tuo mo nga kamot.
4: Kababayen-an han Jerusalem, saari ako niyo
: nga diri niyo pagsasamokon an amon paghigugma.
5: Hin-o ini nga naabot tikang ha kamingawan,
: nga nag-aagbayay ngan han iya hinigugma?
: Ginpukaw ko ikaw ha sirong han kahoy nga mansanas,
: ha dapit nga imo natawhan.
6: Sadhi an imo kasingkasing ha ngatanan nga paghigugma labot ha akon,
: ayaw na paggakos hin iba labot ha akon.
: Sugad kagamhanan han kamatayon an paghigugma;
: sugad kamapintas han kamatayon an pag-abugho.
: Naglalarab ini ngan naglalaga sugad hin naglalahinggab nga kalayo.
7: Waray tubig nga makakaparong;
: waray baha nga makakasubo hini.
: Kundi kon may-ada magtinguha hin pagpalit hin gugma pinaagi han iya manggad,
: pagtamay la an iya maaangkon.
8: May namon batan-on nga bugto nga babaye,
: ngan gudtiay pa an iya mga suso.
: Ano an amon bubuhaton para ha iya kon umabot in ulitawo nga mangulitawo ha iya?
9: Kon usa hiya nga pader,
: pananalipdan namon hiya hin torre nga salapi.
: Kundi kon usa hiya nga ganghaan,
: pananalipdan namon hiya hin sidro nga mga tabla.
10: Usa ako nga pader ngan an mga torre hini amo an akon mga suso.
: Maaram an akon higugmaon nga kon upod ako ha iya,
: hiaagian ko an kahimyang ug kamurayaw.
11: May-ada urubasan hi Solomon didto hin dapit nga ginngaranan Baal Hamon.
: Ngan ginpahuram ini niya ngadto hin mag-uruma;
: nabayad an kada usa hin usa ka yukot nga salapi.
12: Hipusa, Solomon, an imo usa ka yukot nga salapi,
: ngan babahinan ko hin duha ka gatos nga salapi an mga mag-uruma.
: May-ada ko kalugaringon nga urubasan.
13: Pabatia ako han imo tingog tikang ha tanaman, akon hinigugma;
: naghuhulat an akon mga kaurusa hin pamati han imo mga pulong.
14: Kadi ha akon, akon higugmaon,
: sugad hin malaksi nga bugsok,
: sugad hin bugsok nga lalaki ha kabukiran nga naturok in mga maghamot nga tanom.