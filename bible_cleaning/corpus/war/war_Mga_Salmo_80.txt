1: Pamatii kami, O Magmarangno han Israel;
: dungga kami, pangulo han imo panon.
: O ikaw nga nalingkod han imo trono dida han kerubim,
2: ipadayag an imo gugma han mga tribo ni Efraim, Benjamin, ug Manases!
: Ipakita ha amon an imo kusog;
: kadi ngan talwasa kami!
3: Pabalika kami, O Dyos!
: Ipakita ha amon an imo gugma ngan matatalwas kami!
4: Tubtob san-o pa, O Ginoo nga Dyos nga Labi Kamakagarahum
: an kasina mo han mga pag-ampo han imo mga tawo?
5: Ginpakaon mo kami hin mga luha,
: ginpainom hin dako nga kupa hin mga luha.
6: Pinapag-aragway mo an higrani nga mga nasod tungod han amon tuna,
: ngan nag-iintrimis ha amon an amon mga kaaway.
7: Pabalika kami, O Dyos nga Labi Kamakagarahum!
: Ipakita ha amon an imo gugma ngan matatalwas kami!
8: Gindara mo tikang ha Ehipto in balagon hin ubas;
: gintabog mo in iba nga mga nasod
: ngan igintanom ito ha ira tuna.
9: Ginhawanan mo an lugar nga tinutudkan hito;
: nanggamot ito hin hilarom, ngan nagsarang ha bug-os nga tuna.
10: Natahoban an kabungtoran han lindong hito,
: an dagko hin duro nga mga sidro, upod an mga sanga hito.
11: Inmabot an iya mga sanga ngadto han Dagat Mediteraneo,
: ngan hasta pa ngadto han Salog Eufrates.
12: Kay ano nga ginruba mo an mga pader palibot hito?
: Makakapangawat na yana han ubas
: hito an bisan hin-o nga nalabay,
13: yinayatakan ito hin ihalas nga kababoyan,
: ngan kinakaon ito han ngatanan nga ihalas nga kamanampan.
14: Lingia kami, O Dyos nga Labi Kamakagarahum!
: Tamdi kami tikang ha langit;
: kadi ngan panimangnoa an imo balagon hin ubas!
15: Kadi ngan panimangnoa ini nga balagon nga ikaw ngahaw an nagtanom,
: ini nga luyat nga balagon nga imo ginpakusog hin duro!
16: Ginsunog ngan ginpulod ito han amon mga kaaway;
: tan-awa hira ha kasina ngan laglaga hira!
17: Panalipdi ngan bantayi an katawhan nga imo ginpili,
: an nasod nga imo ginpakusog hin duro!
18: Diri na gud kami matalikod ha imo;
: buhia kami, ngan pagdadayawon ka namon.
19: Pabalika kami, O Ginoo nga Dyos nga Labi Kamakagarahum!
: Ipakita ha amon an imo gugma, ngan matatalwas kami!