12: Kay ano nga ginsasakit ako niyo pinaagi hin mga pulong?
3: Diri kamo nahunong hin pagtamay ha akon ngan diri kamo naaawod han iyo pagraogdaog ha akon.
4: Kon nakasayop ako,
: akon la ini, waray niyo hini labot.
5: Naghuhunahuna kamo nga mauruupay kamo ha akon,
: ngan gin-iisip niyo an akon mga kakurian nga nagpapamatuod nga salaan ako.
6: Diri ba kamo maaram nga an Dyos amo an nagbuhat hini?
: Iginbutang niya in bitik hin pagdakop ha akon.
7: Nariwa ako han iya pagraogdaog,
: kundi waray man namamati;
: waray namamati han akon pagtawag hin katadongan.
8: Gin-ulang han Dyos an akon dalan, ngan diri ako nakakaagi;
: masirom hin duro ug diri ako nakakatoltol han akon dalan.
9: Ginkuha niya an ngatanan ko nga manggad,
: ngan gindaot niya an akon dungog.
10: Ginhampak niya an akon bug-os nga lawas.
: Ginggabot niya an akon paglaom ngan binayaan ako niya basi malaya ngan mamatay.
11: Nasisina ngan napupungot gud ha akon an Dyos;
: gindudumara ako niya sugad han iya labi nga gindudumtan nga kaaway.
12: Ginsusugo niya an iya kasondalohan hin pagsulong ha akon;
: nag-uukab hira hin tuna hin paghimo hin mga trinsera ngan ginpapalibotan nira an akon tulda.
13: Itinugot han Dyos nga igsikway ako han akon kabugtoan nga kalalaken-an;
: ngan diri na ngani nakilala ha akon an akon hadto kasangkayan;
14: waray na an akon kauropdan ngan kasangkayan.
15: Hinngalimtan na ako hadton mga gindapit ngadto han akon balay;
: gin-iisip ako han akon mga surugoon nga kababayen-an sugad hin lumalangyaw ug diri kinikilala nga tawo.
16: Kon natawag ako hin usa nakon nga surugoon, diri hiya nabaton,
: bisan kon hinahangyo ko hiya hin pagbulig ha akon.
17: Diri nailob an akon asawa han baho han akon ginhawa,
: ngan diri napahirani ha akon an akon kalugaringon nga kabugtoan nga kalalaken-an.
18: Gintatamay ngan gintatawaan ako han kabataan kon nakita hira ha akon.
19: Ginkakadiri ako han akon gisusuoki nga kasangkayan;
: ginkontra na ako hadton akon minahal nga mga hinigugma.
20: Nahukal an akon panit ha akon mga tul-an;
: haros na ako mamatay.
21: Akon kamo kasangkayan! Kaluoyi gad ako niyo!
: Ginhampak ako han kamot han Dyos.
22: Kay ano nga pagpapakurian man ako niyo sugad han pagpakurii ha akon han Dyos?
: Diri pa ba igo an pagsakita niyo ha akon?
23: Karuyag ko unta nga may-ada manumdom han akon mga pulong ngan igsurat ini dida hin basahan!
24: O pinaagi hin tigib iguhit an akon mga pulong dida hin bato,
: ngan igsurat ini basi diri hingalimtan ha kadayunan.
25: Kundi maaram ako nga may-ada usa didto ha langit nga maabot ha kataposan hin pagpanalipod ha akon.
26: Bisan kon ginkaon na hin sakit an akon panit,
: samtang aanhi pa ako hini nga lawas makita ako han Dyos.
27: Makita ako ha iya pinaagi han akon kalugaringon nga mga mata,
: ngan diri na hiya usa nga diri kinikilala.
: Waray na an akon kadasig kay nagsiring kamo,
28: Uunanhon man namon hin pagsakit ha iya?
: Namiling kamo hin pasangil hin pagsulong ha akon.
29: Kundi yana, kahadloki niyo an espada
: an espada nga nagdadara han kanan Dyos kapungot han sala,
: basi hibaroan niyo nga may-ada usa nga naghuhukom.