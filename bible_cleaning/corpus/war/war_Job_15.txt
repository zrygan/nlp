12: Waray hinungdan nga mga pulong, Job! Waray hinungdan nga mga pulong!
3: Waray makinaadmananon nga tawo nga magyayakan sugad han imo pagyakan,
: o mananalipod ha iya ngahaw pinaagi hin mga pulong nga waray hinungdan.
4: Kon pataksan ka la han imo karuyag, waray gud mahahadlok han Dyos;
: waray gud mag-aampo ha iya.
5: An imo kamaraogdaog hinsasabotan dida han imo mga pulong;
: karuyag ka tumago ha luyo hin listo nga mga pulong.
6: Waray na kinahanglan nga maghukom pa ako ha imo;
: ginhuhukman ka na han tagsa nga pulong nga imo ginhihimangraw.
7: Naghuhunahuna ka ba nga ikaw an syahan nga tawo nga natawo?
: Nakadto ka ba han paghimoa han Dyos han kabukiran?
8: Hinbatian mo ba an mga iginlarang han Dyos?
: Ikaw la ba an tag-iya han kinaadman han tawo?
9: Waray nimo hinbabaroan nga diri namon hinbabaroan.
10: Hinbaroan namon an amon kinaadman tikang hin ubanon na nga mga tawo
: mga tawo nga una pa matawo kan imo tatay.
11: Tinatagan ka han Dyos hin pahalibyaw; kay ano nga waray mo ini karawta?
: Naghimangraw kami tungod ha iya hin maglumo nga mga pulong.
12: Kundi kinalasan ka ngan tinutokan mo kami hin kasina.
13: Kay ano nga nasina ka han Dyos ngan ginpakaraot mo hiya?
14: May-ada ba tinuod nga putli nga tawo?
: May-ada ba tinuod nga matadong ha atubangan han Dyos?
15: Kitaa daw, diri ngani an Dyos nasarig han iya mga anghel;
: bisan ngani ini hira diri mga putli ha iya pagtan-aw.
16: An tawo pa ba nga sugad la hin tubig an iya pag-inom hin karat-an?
: Tinuod, maraot ngan waray gud pulos an tawo.
17: Pamatii daw, Job, an akon hinbabaroan.
18: Gintutdoan ako han makinaadmananon nga mga tawo hin mga kamaturoran,
: nga ira hinbaroan tikang han ira mga ginikanan,
: ngan waray nira gintago nga mga sekreto.
19: Waray nag-ukoy ha ira tuna nga mga lumalangyaw;
: waray ha ira nagtutdo hin pagsalikway han Dyos.
20: An maraot nga tawo nga nagtatalumpigos hin iba
: mag-aantos samtang buhi pa hiya.
21: Hibabatian niya in magpakaharadlok nga mga tingog,
: ngan susulongon hiya hin mga tikasan ha takna nga naghuhunahuna hiya nga waray maglalabot ha iya.
22: Waray niya paglaom hin pakalikay tikang han kasisidman,
: kay naghuhulat in usa nga espada hin pagpatay ha iya,
23: ngan naghuhulat in mga manaol hin pagkaon han iya lawas.
: Maaram hiya nga masirom an iya kabubwason;
24: An karat-an gamhanan sugad hin hadi,
: andam hin pagsulong ha iya.
25: Amo ito an dadangatan han tawo
: nga naalsa han iya kamauo kontra han Dyos,
: ngan naato han Labi Kamakagarahum.
2627: Mapinahitas-on ngan masupilon ito nga tawo;
: kinakaptan niya an iya taming
: ngan nadangkulos hiya hin pakiaway han Dyos.
28: Amo ito an tawo nga nagpukan hin mga syudad,
: ngan nag-agaw hin mga balay kanay mga tag-iya nanngalagiw,
: kundi an araway an magbubungkag hito nga mga syudad ngan mga balay.
29: Diri mag-iiha an iya pagkariko;
: waray mga hiagi niya nga magpapadayon.
: Mapapara bisan ngani an iya lambong,
30: ngan diri hiya makakalikay han kasisidman.
: Masusugad hiya hin kahoy
: kanay mga sanga gintutubod hin kalayo,
: kanay mga bukad ginpapalid han hangin.
31: Kon lurong hiya nga asay niya sinasarigan an karat-an,
: karat-an man an igbabalos ha iya.
32: Malalaya hiya nga diri pa naabot an iya panahon,
: malalaya sugad hin sanga ngan diri na gud mananaringsing.
33: Masusugad hiya hin mga ubas nga natataktak an hilaw nga mga bunga;
: sugad hin mga olibo nga nararapdag an mga bukad.
34: Mawawaray mga tulin an mga tawo nga diri nakilala hin dyos,
: ngan kalayo an magbubungkag han mga balay nga gintindog pinaagi hin mga hukip.
35: Amo ini an mga tawo nga naglalarang hin kasamokan ngan nagbubuhat hin maraot;
: an ira mga kasingkasing dayuday puno hin paglimbong.