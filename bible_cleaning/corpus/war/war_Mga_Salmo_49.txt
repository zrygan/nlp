1: Pamatii ini niyo ngatanan!
: Pamati, ngatanan nga katawhan ha ngatanan nga dapit,
2: an dagko ngan sugad man an gudti,
: sugad man an riko ngan an pobre.
3: Mamamalandong ako hin maligdong nga mga panhunahuna;
: magyayakan ako hin mga pulong han kinaadman.
4: Paiinuinohon ko in tirigohon
: ngan igsasaysay ko an kahulogan hito samtang nagtutukar ako han arpa.
5: Diri ako nahahadlok ha mga panahon hin kataragman,
: kon ginlilibotan ako hin yawan-on nga mga kaaway,
6: hin mga tawo nga nasarig han ira mga manggad,
: nga naghahambog han ira dagko nga karikohan.
7: Diri gud makakatubos an tawo ha iya ngahaw;
: diri hiya makakabayad ha Dyos han prisyo han iya kinabuhi,
8: kay mahal hin duro an bayad han kinabuhi hin tawo.
: Diri manta hiya makakabayad hin igo
9: pagtalwas ha iya tikang han lubnganan,
: basi mabuhi hiya hin kadayonan.
10: Kinikita niya nga namamatay bisan pa an mga tawo nga makinaadmananon,
: sugad man an lurong ngan buang nga mga tawo.
: Ibinibilin nira ngatanan ha ira mga kaliwat an ira mga manggad.
11: An ira mga lubnganan an dayon nira nga mga puroy-anan;
: nagpupuyo hira didto ha ngatanan nga panahon,
: bisan kon hadto anay, may nira mga tuna nga ira kalugaringon.
12: Diri makakatalwas tikang han kamatayon an pagkaharangdon hin tawo,
: mamamatay hiya sugad han kamanampan.
13: Kitaa daw an nahinanabo hadton nasarig han ira kalugaringon
: an kapalaran hadton mga nakukontento la han ira manggad
14: gintalaan hira nga mamatay sugad hin karnero,
: ngan magigin magmarangno nira an kamatayon.
: Ha kaagahon magdadaog ha ira an mga magtadong,
: samtang nadudunot an ira mga lawas ha tuna han mga patay,
: hirayo han ira mga puroy-anan.
15: Kundi tatalwason ako han Dyos;
: kukuhaon ako niya tikang han gahom han kamatayon.
16: Ayaw kahadlok kon nagririko in tawo,
: kon nagtitikadako an iya manggad;
17: diri hiya makakadara hito kon napatay hiya;
: diri maupod ha iya ha lubnganan an iya manggad.
18: Bisan kon natunga hini nga kinabuhi in usa ka tawo,
: ngan gindadayaw hiya kay mainuswagon,
19: matampo hiya han ngatanan niya
: nga kaapoy-apoyan ha kamatayon,
: diin nagpapabilin hin kadayonan an kasisidman.
20: Diri makakatalwas tikang han kamatayon an pagkaharangdon hin tawo;
: mamamatay hiya sugad han kamanampan.