1: Pinapagkanta ako han Ginoo hini nga kanta hin kabidoan para hin duha nga mga prinsipe han Israel
2: Usa nga babayi nga liyon an iroy niyo! Ginmangnoan niya an iya mga nati tampo han magpintas nga lalaki nga mga liyon.
3: Ginmangnoan niya in usa nga nati ngan gintutdoan ini hiya hin panganop;
: nahimo hiya nga parakaon hin tawo.
4: Nakabati an mga tawo hiunong ha iya ngan ginbitik hiya dida hin luong.
: Pinaagi hin mga kaw-it gindanas hiya nira ngadto ha Ehipto.
5: Naghulat hiya ngada han paghikit-i niya nga waray na gud hiya paglaom.
: Niyan ginmangnoan niya in lain niya nga nati
: ngan tinmubo hiya nga usa nga mapintas nga liyon.
6: Han hamtong na hiya,
: nagsinudoysudoy hiya tampo han iba nga mga liyon
: hin pamiling hin kakaonon.
: Nahibaro liwat hiya hin panganop ngan nahimo nga parakaon hin tawo.
7: Pinanrungkab niya in magrig-on nga mga balwarte pinanruba niya in mga bungto.
: Nagkakahahadlok gud an mga tawo han tuna ha kada pagngungurob niya.
8: Nagtitirok an mga tawo hin pakig-away ha iya;
: nagkaabot an mga tawo tikang han ngatanan nga dapit.
: Ginbitad nira an ira ipangaranop nga mga pukot
: ngan nadakop hiya dida han ira bitik.
9: Iginsulod hiya nira dida hin tangkal ngan gindara hiya ngadto han hadi han Babilonia.
: Ginbantayan hiya nira,
: basi diri na gud hibatian an iya pagngurob didto han kabukiran han Israel.
10: Sugad an iroy niyo hin puno hin ubas
: nga igintanom ha ligid hin usa nga sapa.
: Tungod kay damo an tubig,
: naluob an puno hin mga dahon ngan mga bunga.
11: Magdig-on an mga sanga hini, ngan nahimo nga hadianon nga mga tungkod.
: Tinmubo hin maupay an puno hin ubas nga inmabot ini ngadto han mga dampog;
: hinkit-an han ngatanan an kamarampag ngan kahitaas hini.
12: Kundi ginggabot ini hin maisog nga mga kamot ngan iginlabog ini ngada ha tuna.
: Gin-uga an mga bunga hini han hangin nga kabunghan.
: Nagkababanggi an mga sanga hini;
: nagkauuga ini ngan nasunog.
13: Yana igintanom na ini didto han kamingawan,
: didto hin mamara ngan waray tubig nga tuna.
14: Nasunog an lawas han puno hin ubas;
: ginsunog han kalayo an mga sanga ug bunga hini.
: Diri na gud magmamadig-on an mga sanga,
: diri na gud mahihimo nga hadianon nga mga tungkod.
: Usa ini nga kanta hin kabidoan; ginbabalikbalik ini hin pagkantaha.