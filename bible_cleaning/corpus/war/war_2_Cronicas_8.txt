1: Inmabot hin 20 ka tuig an pagtindog ni Solomon han Templo ngan han iya palasyo.
2: Gin-ayad niya liwat an mga syudad nga iginhatag ha iya ni Hadi Hiram, ngan ginpadara niya in mga Israelita hin pag-ukoy hini nga mga syudad.
3: Ginbihag niya an katunaan han Hamat ug Soba
4: ngan ginpaderan an syudad han Tadmor ha kamingawan. Gin-ayad niya an ngatanan nga hirimosan nga mga syudad han Hamat.
5: Gin-ayad liwat ni Solomon an nasunod nga mga syudad: an Iraya nga Betoron ug an Ilawod nga Betoron mga pinaderan nga mga syudad nga may-ada mga aragian nga katratrangkahan,
6: an syudad han Baalat, an ngatanan nga mga hirimosan nga syudad, ngan an mga syudad nga ginbutangan niya han iya mga kabayo ngan mga karuwahe. Gintuman niya an iya mga plano hin pagtindog ha Jerusalem, ha Libano, ngan ha ngatanan nga katunaan nga ginhahadian niya.
78: Ginpirit hin pagpatrabaho ni Solomon an ngatanan nga mga tulin han mga tawo han Canaan nga waray pagpataya han mga Israelita han ira kaagaw han tuna. Lakip hini an mga Hiteohanon, mga Amoreohanon, mga Pereseohanon, mga Hiveohanon, ngan mga Jebuseohanon, kanay mga tulin nagpapabilin nga mga oripon ngada yana nga panahon.
9: Waray ikadto an mga Israelita hin pinugos nga pagtrabaho, kundi ikinadto hira hin pagkasondalo, mga opisyal, mga kapitan hin mga karuwahe ngan mga sondalo nga dikabayo.
10: May 250 nga mga opisyal nga mga tinaporan han pinugos nga pagtrabaho han magkalainlain nga mga buruhaton hin pagtindog hin balay.
11: Ginbalhin ni Solomon an iya asawa nga anak han hadi han Ehipto, tikang ha Syudad ni David ngadto hin balay nga gintindog niya para ha iya. Nagsiring hiya, Kinahanglan diri hiya umukoy ha palasyo ni Hadi David han Israel, kay baraan an bisan ano nga dapit nga hinmutangan han Kahon han Ginsaaran.
12: Ginhalad ni Solomon ngadto han Ginoo in mga hayop nga tutuboron ha altar nga iya gintindog ha atubangan han Templo.
13: Gindara niya ngadto ha altar in mga halad nga tinubod sumala han mga ginkikinahanglan han Balaod ni Moises ha kada baraan nga adlaw: mga Adlaw nga Iparahuway, mga Pyesta hin Bag-o nga Subang han Bulan, ngan an tutulo nga ikinatuig nga mga pyestaan Pyesta han Tinapay nga Waray Patubo, an Pyesta han Pag-ani, ngan an Pyesta han mga Sirongan.
14: Ha pagtuman han mga sugo nga iginpahamtang ni David nga iya amay, gintukod niya an ikinaadlaw nga buruhaton han kapadian ngan han mga Levita nga nabulig han kapadian bahin han mga karantahon ngan han mga buruhaton ha Templo. Ginhurohugpo liwat niya an mga gwardya han Templo basi magtuman han ira ikinaadlaw nga mga katungdanan ha kada ganghaan, sumala han mga sugo ni David nga tawo han Dyos.
15: Gintuman gud hin maupay an mga tugon nga iginhatag ni David han kapadian ngan han mga Levita mahitungod han hirimosan nga mga balay ngan han iba pa nga mga butang.
16: Hini nga panahon nahuman na gud an ngatanan nga mga buruhaton ni Solomon. Nagmainuswagon an ngatanan nga buruhaton tikang han pagpahimutang han patukoranan han Templo han Ginoo ngadto han kahuman han Templo.
17: Niyan kinmadto hi Solomon ha Asiongaber ug Elat nga mga duruongan ha baybayon han Dagat Aqaba didto han tuna han Edumea.
18: Ginpadad-an hiya ni Hadi Hiram hin mga barko ha ubos han pagmando han iya kalugaringon nga mga opisyal nga gindudumara hin batid nga mga tripulante. Nagsakay hira kaupod han mga opisyal ni Solomon ngadto ha tuna han Ofir ngan iginbalik kan Solomon in mga 16,000 ka kilo nga bulawan.