1: Pamakpak na kamo nga may kalipayan,
: kamo ngatanan gud nga mga katawhan;
: hin pagdayaw an Dyos iyo goliatan,
: hin dagko nga tingog iyo pagkantahan.
2: An Ginoo angay niyo kahadlokan,
: an Dyos nga Gilalabawi han Ngatanan.
: Hiya amo an hadi nga dako gudman,
: nga nagkahadi han bug-os kalibutan.
3: Iya kita gintagan hin pagdarag-an,
: kontra hin damo gud nga mga katawhan;
: ngan iya ha aton nga ginpahadian,
: adton damo hin duro nga kanasoran.
4: Hiya an nagpili hin para ha aton,
: hadton tuna nga aton gud panurundon;
: ini an tuna nga pagtatag-iyahon,
: hadton katawhan nga iya higugmaon.
5: Napakadto na an Dyos han iya trono,
: may mga gogliat hin kalipay didto,
: ngan may-ada mga pagtrompeta'n dagko,
: samtang nasaka na adto nga Ginoo .
6: Pagkanta ngadto ha Dyos hin malipayon,
: pagkanta hin pagdayaw ha hadi naton.
7: Hadi'n Dyos han tanan nga kalibutanon,
: pagdayawa hiya'n mga karantahon!
8: Nalingkod adton Dyos nga amo'n Ginoo ,
: didto hadton iya baraan nga trono;
: ngan iya ginhahadian tikang didto,
: an ngatanan nga kanasoran hin tawo.
9: Natim-os kahadian han kanasoran,
: upod han katawhan han Dyos ni Abraham.
: Labaw kagamhanan han kasondalohan,
: naghahadi hiya labaw han ngatanan.