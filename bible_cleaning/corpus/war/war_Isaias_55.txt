1: Nagsiring an Ginoo ,
: Kadi, kamo ngatanan nga inuuhaw
: aadi in tubig!
: Kadi, kamo nga mga waray kwarta
: palit kamo ngan kaon!
: Kadi, palit kamo hin bino ug gatas
: diri ini pababaydan ha iyo!
2: Kay ano nga ginagasto niyo in kwarta dida hin diri nakakabusog?
: Kay ano nga ginagasto niyo an iyo mga suhol ngan ginugutom la kamo gihapon?
: Pamati kamo ha akon ngan buhata niyo an akon igsisiring,
: ngan magpapahimulos kamo han gimamaupayi nga pagkaon.
3: Pamati yana, mga tawo ko, ngan daop kamo ha akon;
: daop ha akon ngan mabubuhi kamo!
: Hihimoon ko ha iyo in dayon nga ginsabotan,
: ngan ihahatag ko ha iyo an mga kaupayan nga akon iginsaad kan David.
4: Ginhimo ko hiya nga pangulo ngan gilalabawi nga kapitan hin mga nasod,
: ngan pinaagi ha iya iginpakita ko ha ira an akon gahom.
5: Yana tatawagon niyo in langyaw nga mga nasod;
: ha usa ka panahon waray hira kumilala ha iyo,
: kundi yana madalagan hira hin pagtapo ha iyo!
: Ako nga Ginoo nga iyo Dyos, an baraan nga Dyos han Israel,
: amo an magtatalinguha nga mahinabo ini ngatanan;
: pagpapasidunggan ngan paghihimayaon ko kamo.
6: Balik kamo ngadto han Ginoo ngan pag-ampo kamo ha iya yana nga hirani hiya.
7: Sidnga an mga magraot nga bayaan nira an ira maraot nga pagkinabuhi,
: ngan balhinon na nira an ira maraot nga panhunahuna.
: Pabalika hira ngadto han Ginoo nga aton Dyos;
: malolooyon hiya ngan madagmit magpasaylo.
8: Nasiring an Ginoo , Diri sugad han iyo panhunahuna an akon panhunahuna,
: ngan lain han iyo mga paagi an akon mga paagi.
9: Sugad nga hitaas an kalangitan ha igbaw han tuna,
: hitaas man han iyo mga paagi ngan panhunahuna an akon mga paagi ngan panhunahuna.
10: Sugad an akon pulong han esno ug han uran,
: nga nahuhulog tikang ha langit hin pagtubig han tuna.
: Pinapatubo hini an mga tanom
: nga nahatag hin binhe para han parauma, hin pagtanom ngan hin pagkaon para han mga tawo.
11: Sanglit amo man an pulong nga akon ginyayakan
: magtutuman manta han akon ipinapagbuhat;
: pagbubuhaton gud hini an ngatanan nga diri gud mapapakyas.
12: Babayaan niyo nga malipayon kamo an Babilonia;
: dadad-on kamo nga malinawon ha paggawas niyo han syudad.
: Magkakaranta an kabukiran ngan kapungtoran,
: ngan maggogoliat an kakahoyan tungod hin kalipay!
13: Maturok in mga kahoy nga sipres dida han tinutudkan yana hin mga sapinit;
: matubo in mga kahoy nga mirtol nga liwan han katungkan.
: Usa nga tigaman ini nga diri magpapapas,
: usa nga hinumdoman han ginbuhat ko, an Ginoo .