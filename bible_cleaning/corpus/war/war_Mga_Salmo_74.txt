1: Kay ano, O Dyos, nga ginpapabay-an mo kami?
: han imo mga tawo masisina ka ba hin pirme?
2: Panumdom gad han ginpili mo nga katawhan,
: nga imo gin-angkon na hadto pa nga katuigan;
: nga imo ginlukat han pagkaoripon,
: ngan ginhimo nga imo tribo nga kalugaringon.
: Dumdoma an Bukid Sion nga imo gin-ukyan.
3: Kadi, pagsudoy ha bug-os nga kabungkagan;
: an amon mga kaaway amo an nagpukan,
: ha sulod han Templo ginpuo an ngatanan.
4: An mga kaaway sinmulod han Templo,
: nagoliat nga madinaogon kontra ha imo;
: ug didto an ira bandera ira ginbutang,
: tigaman han ira pagdarag-an.
5: Sugad hin paragkahoy nga mga tawo,
: nga namumulod hadton kahoy nga damo.
6: Tabla nga mga bungbong ira ginmaso,
: han ira mga parakol ug martilyo.
7: Ginsuritan nira adton imo Templo,
: ginhugawan an siringbahan ha imo.
: Ira ginwakay, ginbungkag an ngatanan.
8: An pagpirde ha amon ira na ginlarang.
: Ira ginsuritan ngan ira gin-ugtang,
: ha tuna an mga dapit nga baraan.
9: Waray na an baraan nga pangilal'an,
: bisan an mga manaragna ngatanan;
: ngan waray gud bisan usa nga maaram,
: kon tubtob san-o ini nga kahimtang.
10: Tubtob san-o, Dyos, kami pagtitinawaan,
: han amon mga kaaway pagdidinurugasan?
: Padayon ba ini, waray kataposan,
: nga pagyinubit nira han imo ngaran?
11: Kay ano nga imo kami ginpabay-an,
: ngan dinmiri ka man ha amon pagtabang?
: Kay ano nga diri kami nimo buligan,
: mga kamot nimo imo ginhahawiran?
12: Kundi hadi an Dyos ha tinikangan pa,
: nga nagmadinaogon dinhe ha tuna.
13: Tungod han gahom mo, imo ginbuhag an dagat,
: ulo han mananap ha dagat imo ginpusak.
14: Ginpusak mo an ulo ni Lebiatan,
: ug gintubong mo ha ihalas nga kamanampam.
15: Imo ginpaawas mga burabod ug tuboran,
: imo ginpamara an dagko nga kasapaan.
16: An adlaw ug gab-i gintuha nimo,
: an adlaw ug bulan ginpahimutang mo.
17: Tinagan mo an tuna hin pag-ultan,
: an kathagkot ug katsirak imo iginbutang.
18: Kundi hinumdomi ini, Ginoo ,
: imo kaaway nag-iinintrimis ha imo.
: Diri ha imo hira nakilala,
: ngan nagyuyubit, nagtatamay pa hira.
19: Ayaw hira, O Dyos, isalikway,
: ngadto ha mga magbangis nga kaaway.
: An imo makalolooy nga katawhan,
: an ginpakaraot, diri mo hingalimtan.
20: Hinumdomi adto nga ginkasarabotan,
: ginhimo mo ha amon, imo mga katawhan.
: Kay ha mga dapit nga may kasisidman,
: an mga pagraogdaog hiaagian.
21: Diri unta adton mga ginraogdaog,
: ha kaarawdan hira mahulog;
: kundi hira nga aada ha kakablasan,
: papagdayawa na han imo ngaran!
22: Bangon na gad, O Dyos, ngan imo ugopan,
: panalipdi an imo mga katuyoanan;
: adton diri diyosnon imo hinumdoman,
: nga nag-iinintrimis ha imo adlaw ngatanan.
23: Ayaw hingalimti mga kaaway nimo,
: nga ha ira kapungot nagoliat hin dagko;
: adton aringasa ira ginhihimo,
: waray hunong nga samok han mga kontra nimo.