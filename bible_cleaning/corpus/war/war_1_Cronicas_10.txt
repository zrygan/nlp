1: Nakig-away an mga Filisteohanon kontra han mga Israelita didto ha bukid han Gilboa. Damo nga mga Israelita in pinamatay didto, ngan nangalagiw an iba ha ira, lakip hi Hadi Saul ngan an iya mga anak nga kalalaken-an.
2: Kundi hin-abotan hira han mga Filisteohanon ngan ginpatay hira Jonatan, Abinadab, ug Malquisua an tulo nga mga anak ni Saul.
3: Naalikosan hi Saul han iya mga kaaway ngan naigo hiya hin mga pana ngan grabe an iya mga samad.
4: Ginsiring niya an batan-on nga paradara han iya hinganiban, Hulbota an imo espada ngan pataya ako, basi diri ako pagduyagan la hini nga diri nakilala hin dyos nga mga Filisteohanon. Kundi nahadlok hin duro an batan-on hin pagbuhat hini. Sanglit hinulbot ni Saul an iya kalugaringon nga espada ngan nag-unay hiya.
5: Hinkit-an han batan-on nga patay na hi Saul, sanglit nag-unay liwat hiya han iya kalugaringon nga espada ngan namatay hiya.
6: Nag-urungan kamatay hi Saul ug an iya tulo nga mga anak ngan waray ini hira bilin nga mga tulin nga maliwan hin pagkahadi han ira amay.
7: Han paghibaro han mga Israelita nga nag-uokoy didto han kahamub-an han Jezrael nga nangalag-iw na an mga sondalo han Israel ngan ginpatay na hira Saul ngan an iya mga anak nga kalalaken-an, binayaan nira an ira mga bungto ngan nangalag-iw hira. Niyan nagkaabot an mga Filisteohanon ngan ginrikopohan nira an mga bungto.
8: Han pagkabuwas kahuman han araway, kinmadto an mga Filisteohanon hin pagtikas han mga patay, ngan ira hin-agian an mga lawas nira Saul ngan han iya tulo nga mga anak nga kalalaken-an nga nalunay didto ha Bukid Gilboa.
9: Ginpugotan nira hi Saul, ginhukas an iya mga hinganiban, ngan ginpadara ini hin mga magsarangyaw ngadto han bug-os nga Filistia hin pagsumat han ira mga diyosdiyos ngan han ira mga tawo.
10: Niyan iginbutang nira an mga hinganiban ni Saul didto hin usa han ira mga templo ngan ginbitay an ulo ni Saul didto han templo ni Dagon, an ira dyos.
11: Han paghibaro han mga tawo han Jabes didto ha Galaad han ginbuhat han mga Filisteohanon kan Saul,
12: nagkagawas an duro ka mag-isog nga mga tawo ngan kinmadto hira hin pagkuha han mga lawas nira Saul ug han iya mga anak ngan ira ini gindara ngadto ha Jabes. Ira iginlubong an mga lawas didto ha Jabes ha puno hin kahoy nga tuog ngan nagpuasa hira hin pito ka adlaw.
13: Namatay hi Saul tungod kay diri hiya matinumanon ha Ginoo . Waray hiya pagsugot han mga sugo han Ginoo ; asay lugod niya pinangaroan hin sagdon an mga espiritu han mga minatay.
14: Sanglit ginpatay hiya han Ginoo ngan iginhatag an pagdumara han ginhadian ngadto kan David nga anak ni Isai.