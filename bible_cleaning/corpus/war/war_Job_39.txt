1: Maaram ka ba han takna nga igin-aanak han mga kanding ha bukid?
: Nakakita ka na ba hin nag-aanak nga ihalas nga bugsok?
2: Maaram ka ba han kaiha han ira pagburod?
: Maaram ka ba han panahon han ira pag-anak?
3: Maaram ka ba kon san-o hira maluob hin pag-anak?
4: Didto han kagurangan nagmamakusog an mga nati;
: nabaya ini ngan diri na nabalik.
5: Hin-o an naghatag han ihalas nga mga asno hin layaw nga kinabuhi?
: Hin-o an nagbuhi ngan nagpalayaw ha ira?
6: Iginhatag ko an kamingawan nga ira urokyan,
: ngan ginpaukoy ini didto han kapatagan nga maasin.
7: Napahirayo hira han maaringasa nga mga syudad,
: ngan waray makakagpaanad ngan makakagpirit ha ira hin pagbuhat.
8: An kabukiran amo an mga toril nga ira pananabsaban,
: diin nangingita hira hin bisan ano nga lapyo nga banwa nga sadang makaon.
9: Magtratrabaho ba para ha imo in simaron nga baka?
: Naruruyag ba ini hin pagluob didto han imo kamalig kon gab-i na?
10: Mahihigtan mo ba ini hin pisi ngan makakapaarado ka ba ha iya?
: O magagamit mo ba ini hin pagpakaros han imo kaumhan?
11: Makakatapod ka ba han iya kakusgan,
: basi buhaton niya an imo mabug-at nga trabaho?
12: Naglalaom ka ba nga makakagamit ka ha iya hin paghakot han imo inani,
: ngan pagdara han giniok ngadto han imo kamalig?
13: Hinkamalaksi pumalapaka an mga pako hin duong nga tamsi!
: Kundi waray duong nga makakalupad sugad hin talabong.
14: Binabayaan han duong an iya mga bunay dida ha tuna,
: basi ini pagpasoan han alisngaw han tuna.
15: Diri ini maaram nga bangin tamakan an iya mga bunay
: o buongon hin ihalas nga mananap.
16: Sugadsugad nga diri iya an mga bunay,
: ngan diri ini nababaraka nga nakarag la an iya mga pagkabudlay.
17: Amo ako an naghimo ha iya nga lurong ngan waray ko tagi hiya hin kinaadman.
18: Kundi kon natikang na hiya hin pagdalagan,
: gintataw-an la niya an bisan ano nga kabayo ngan sumarakay.
19: Ikaw ba, Job, an naghatag hin kusog han mga kabayo,
: ngan naghatag ha ira han hilawig nga mga bungday?
20: Ginpalukso mo ba ini sugad hin mga duron,
: ngan ginhadlok mo an mga tawo pinaagi han ira hirihiri?
21: Ginkokotkot nira an tuna didto han kahamub-an;
: nadasmag hira ngadto ha pag-awayan ha bug-os nira nga kusog.
22: Diri ini maaram kon ano an kahadlok,
: ngan waray espada nga nakakapaisol ha ira.
23: An mga hinganiban nga gindadara han mga nangangabayo ha ira nangangaradol ngan nag-iidlap.
24: Tungod hin kasindak nabungkalas an kakabayohan;
: diri gud hira nahahawiran kon magpatunog na han trompeta.
25: Naghihirihiri ini ha kada pagtutunog han trompeta;
: nakakabaho ini hin away nga hirayo pa,
: ngan nakakabati hira han goliat kon nasugo an mga opisyal.
26: Ikaw ba an nagtutdo han banog hin paglupad?
: kon binubuklad tipatimogan an iya mga pako?
27: Nahulat ba han imo sugo in usa nga agila hin paghimo han salag didto ha pungkay han kabukiran?
28: Nagsasalag hiya didto han gihahagtaasi nga mga bato,
: ngan hinihimo niya nga marig-on nga arayopan an mga tais nga talimpungayan.
29: Tikang didto nagbabantay hiya ha hirani ngan ha hirayo hin sadang niya patayon ngan kaonon.
30: Maglulupadlupad an mga agila harani han patay nga mga lawas,
: ngan nainom han dugo an piso pa nga mga agila.