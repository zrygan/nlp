1: Pagtrompeta; patungga an pahimatngon
: didto ha Sion, an baraan nga pungtod han Dyos.
: Pangurog, mga tawo han Juda!
: Maabot na an adlaw han Ginoo .
2: Masirom ngan madulom ini nga adlaw,
: maitom ngan madampog nga adlaw.
: Nasulong an dako nga kabalay hin mga duron,
: sugad hin kasisidman nga nakakalukop ha igbaw han kabukiran.
: Waray pa gud sugad hini hadto
: ngan waray na gud masusugad hini.
3: Sugad hin kalayo kinukotkot nira an mga tanom.
: Kon diri pa hira nahugdon, an tuna sugad han Tanaman han Eden,
: kundi ha pagbaya nira, usa na la ini nga kamingawan.
: Waray gud nakakalikay ha ira.
4: Sugad hira hin mga kabayo pagkit-on;
: nadalagan hira sugad hin mga kabayo nga ig-araway.
5: Kon nalukso hira ha mga sampaw han kabukiran,
: nagkakaradol hira sugad hin mga karuwahe.
: Nagbibitibiti hira sugad hin uga nga mga banwa nga ginsaritan.
: Nalaray hira sugad hin damo nga kasondalohan nga andam hin pakig-away.
6: Kon nasulong hira, nahahadlok gud an ngatanan;
: ginduduas an tagsa nga bayhon.
7: Nadasmag hira sugad hin mga paraaway;
: nagsasaka hira han mga pader sugad hin mga sondalo.
: Nagmamartsa hira ngatanan hin tadong
: ngan diri hira nasimang,
8: o naggigipaulang-ulang han ira mga agian.
: Nadasmag hira hin mga panalipdanan,
: ngan waray gud nakakapugong ha ira.
9: Dinadasdas nira an syudad;
: linulukso nira an mga pader;
: sinasaka nira an kabablayan,
: ngan nasulod hira dida han mga bintana sugad hin mga kawatan.
10: Nababay-og an tuna kon nasulong hira;
: nangungurog an langit.
: Nagsisirom an adlaw ngan an bulan,
: ngan diri na nasilaw an mga bitoon.
11: Nagoliat an Ginoo ha pagsugo han iya kasondalohan.
: Damo ngan gamhanan an mga kasondalohan nga nagsusugot ha iya.
: Hin kamakalilisang han adlaw han Ginoo !
: Hin-o in mahisasalin nga buhi?
12: Kundi bisan pa yana, nasiring an Ginoo ,
: pagbasol hin kinasingkasing ngan balik ngadi ha akon
: upod in pagpuasa, pagtangis, ngan pagmasulob-on.
13: Ipakita an iyo kabido pinaagi han iyo masulob-on nga kasingkasing;
: diri igo an paggisi han iyo mga panapton.
: Balik kamo ngadto han Ginoo nga iyo Dyos.
: Mahigugmaon nga maloloy-on gud hiya;
: mapailubon hiya ngan nagtutuman han iya saad.
: Dayuday andam hiya hin pagpasaylo ngan diri hin pagkastigo.
14: Bangin magliwat han iya hunahuna an Ginoo nga iyo Dyos
: ngan pagpakaupayon kamo hin hura nga mga abot.
: Niyan makakaghalad kamo ha iya hin pagkaon ug bino.
15: Pagtrompeta didto han Bukid Sion;
: pagsugo hin pagpuasa ngan pagtawag hin katirok!
16: Tiroka an mga tawo;
: andama hira para hin baraan nga katirok;
: dad-a an kalagasan;
: tiroka an kabataan
: pati an mga minasus-an.
: Bisan an bag-o nga mga kinasal
: kinahanglan bumaya han ira mga urokyan ngan tumampo hira.
17: An kapadian nga nag-aalagad han Ginoo
: ha butnga han altar ngan han aragian han Templo,
: kinahanglan magtangis ngan mag-ampo
: Kalooyi an imo mga tawo, O Ginoo .
: Ayaw itugot nga pagtamayon ngan pagyubiton kami han iba nga mga nasod
: hin pagsiring, Hain na an iyo Dyos?
18: Niyan iginpakita han Ginoo an iya pagpanimangno han iya tuna.
: Nalooy hiya han iya mga tawo.
19: Ginbaton niya hira
: Yana tatagan ko kamo
: hin pagkaon ug bino ngan lana hin olibo,
: ngan matunga gud kamo.
: Diri na kamo pagtatamayon han iba nga mga nasod.
20: Paiiwason ko an kabalay hin mga duron nga kinmanhi tikang ha amihanan,
: ngan tatabogon ko ngadto ha kamingawan an iba ha ira.
: Tatabogon ngadto han Dagat nga Patay an mga nauuna ha ira,
: ngan ngadto han Mediteraneo an mga nauorhe.
: Magbabaho an ira patay nga mga lawas.
: Pupuohon ko hira tungod han ngatanan nga ira ginbuhat ngada ha iyo.
21: Kaumhan, ayaw kahadlok,
: kundi pagmalipayon ngan pagrayhak
: tungod han ngatanan nga ginbuhat ha iyo han Ginoo .
22: Kamanampan, ayaw kahadlok.
: May banwa na an mga panibsiban;
: nanmunga na an kakahoyan,
: ngan damo na an mga igos ngan mga ubas.
23: Pagmalipayon, mga tawo han Sion,
: pagrayhak tungod han ginbuhat ha iyo han Ginoo nga iyo Dyos.
: Gintagan kamo niya han igo nga kadamo nga uran han pagtikang han kathagkot.
: Ginbuhos niya para ha iyo an uran han kathagkot
: ngan an uran han pagtikang han katsirak sugad han hadto.
24: Mapupuno hin mga trigo an mga giriokan.
: Mag-aawas hin bino ug lana hin olibo an mga luong ha sapit han mga piriihan.
25: Ig-uuli ko ha iyo an iyo nawara
: hadto nga mga tuig nga ginkaon hin kabalay nga mga duron an iyo mga abot.
: Ako an nagpadara hini nga kabalay kontra ha iyo.
26: Yana mahuhura na kamo hin pagkaon ngan mabubusog kamo.
: Pagdadayawon niyo an Ginoo nga iyo Dyos
: nga nagbuhat hin mga urosahon nga mga butang para ha iyo.
: Diri na pagtatamayon an akon mga tawo.
27: Niyan, Israel, mahibabaroan niyo nga aada ako ha iyo
: ngan ako nga Ginoo amo an iyo Dyos
: ngan waray na gud iba.
: Diri na gud pagtatamayon an akon mga tawo.
28: Katapos hini iipison ko an akon espiritu ngada han ngatanan nga mga tawo
: magsasangyaw han akon mensahe an iyo mga anak nga kalalaken-an ug kababayen-an;
: mag-iinop an iyo mga lagas nga kalalaken-an,
: ngan makakakita hin mga panan-awon an iyo batan-on nga kalalaken-an.
29: Hito nga panahon iipison ko an akon espiritu
: bisan ngada hin mga surugoon nga kalalaken-an ug kababayen-an.
30: Hito nga adlaw mahatag ako hin mga pahimatngon
: didto ha langit ngan dinhe ha tuna.
: Magkakamay-ada dugo, kalayo, ngan mga harigi nga aso.
31: Magmamasirom an adlaw,
: ngan magmamapula an bulan sugad hin dugo
: ha diri pa maabot an makarit ngan makalilisang nga adlaw han Ginoo .
32: Kundi matatalwas an ngatanan nga makibulig han Ginoo .
: Sumala han iginsiring han Ginoo ,
: Makakalikay in pira didto ha Jerusalem;
: mahisasalin nga buhi adton akon pagpilion.