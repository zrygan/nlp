1: Naghimangraw na liwat hi Job.
2: Maupay unta kon mahibalik pa an akon kinabuhi sugad hadto nga kahimtang nga ginbabantayan pa ako han Dyos.
3: Dayuday kaupod ko an Dyos hadto,
: ngan naghatag hiya ha akon hin kapawa ha paglatas ko han kasisidman.
4: Amo adto an mga adlaw nga mainuswagon ako,
: ngan an pakigsangkay han Dyos nakapanalipod han akon panimalay.
5: Kaupod ko hadto an Dyos nga Labi Kamakagarahum,
: ngan kalungon ha akon an akon mga anak.
6: Hinmatag an akon mga baka ngan mga kanding hin damo nga gatas,
: ngan tinmurok an akon mga olibo didto han uraura kabatoon nga mga tuna.
7: Kon may-ada katirok an mga katigurangan han syudad,
: ngan nalingkod ako tampo ha ira,
8: napiliw dayon an batan-on nga kalalaken-an kon nakita hira ha akon,
: ngan natindog an mga kalagsan hin pagtahod ha akon.
9: Naukoy pagyakan an mga pangulo han mga tawo;
10: nahilom bisan pa an labi ka dumagko nga mga tawo.
11: An ngatanan nga nakita ha akon ngan nabati hiunong ha akon,
: may mag-upay nga mga sumat hiunong han akon nabuhat.
12: Kon natawag an mga kablas, nabulig ako ha ira;
: ginbuligan ko an mga ilo nga waray dinadangpan.
13: Gindayaw ako hin mga tawo nga makalolooy hin duro,
: ngan ginbuligan ko in mga balo nga kababayen-an basi hiagian nira in kahimyangan.
14: Dayuday matadong ngan maupay an akon panggawi.
15: Mga mata ako para han mga buta,
: ngan mga tiil ako para han mga piay.
16: Sugad ako hin amay para han mga kablas ngan inugopan ko an mga diri kinikilala nga nagkukuri.
17: Ginbungkag ko an gahom hin magtalumpigos nga mga tawo
: ngan gintabangan ko an ira mga ginraogdaog.
18: Dayuday naglalaom ako nga mahilawig an akon kinabuhi,
: ngan aadto ako ha balay mapatay nga murayaw an akon panhunahuna.
19: Sugad ako hin usa nga kahoy kanay mga gamot dayuday natatagan hin tubig,
: ngan kanay mga sanga nahuhumog hin tun-og.
20: Dayuday hadto gindadayaw ako han ngatanan,
: ngan waray gud ako lumuya.
21: Kon nasagdon ako, nahilom an mga tawo
: ngan namamati hira hin maupay han akon ginyayakan;
22: waray na hira sadang igdugang kon human na ako pagyakan.
: Nasalupsop an akon mga pulong sugad hin mga turo hin uran;
23: kinakarawat ini han ngatanan,
: sugad han pagkarawat han mga parauma hin uran nga diri pa naabot an katsirak.
24: Nahiyom ako ha ira kon nawad-an na hira hin pagtapod;
: nakapadasig ha ira an mahiyomhiyom ko nga bayhon.
25: Nangulo ako ngan ako ngahaw an naghimo han mga kaladnganan;
: gindumara ko hira sugad han hadi nga nagdudumara han iya mga kasondalohan,
: ngan ginliaw ko hira dida han ira kabidoan.