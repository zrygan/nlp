1: Ha pagsugo han Ginoo , kinmadto ha Betel in usa nga manaragna nga taga-Juda, ngan inmabot hiya didto samtang naghahalad ha altar hi Jeroboam.
2: Ha pagtuman han sugo han Ginoo , ginpanhimaraot han manaragna an altar: O altar, altar, amo ini an siring han Ginoo Matatawo ha panimalay ni David in usa nga bata nga Josias an ngaran. Iya pangingihawon ha bawbaw nimo an kapadian nga nag-aalagad didto han pagano nga mga altar, nga naghahalad ha bawbaw nimo hin mga hayop nga tutuboron, ngan susunogon niya ha bawbaw nimo in mga tul-an hin mga tawo!
3: Ngan nagpadayon hin pagsiring an manaragna, Mabubungkag ini nga altar, ngan magsasarang an mga agbon dida hini. Niyan mahibabaroan mo nga naghimangraw ha akon an Ginoo .
4: Han pakabati la hini ni Hadi Jeroboam, iya gintudlok an manaragna ngan nagsugo, Dakpa ito nga tawo! Dida dayon tinmikig an butkon han hadi sanglit waray na ini niya mabutong hin pagbalik.
5: Dida dayon narumpag an altar ngan nahuwad ha tuna an mga agbon, sumala han igintagna han manaragna ha ngaran han Ginoo .
6: Nagsiring ha manaragna hi Hadi Jeroboam, Ig-ampo gad ako ngadto han Ginoo nga imo Dyos, ngan hangyoa hiya nga tambalon an akon butkon!
: Nag-ampo han Ginoo an manaragna ngan naupay an butkon han hadi.
7: Niyan nagsiring ha manaragna an hadi, Upod ha akon hin pag-uli ngan kaon anay. Babaloson ko ikaw tungod han imo ginbuhat.
8: Binmaton an manaragna, Bisan kon ighatag mo ha akon an katunga han imo manggad, diri ako maupod ha imo, o makaon o mainom hin bisan ano upod ha imo.
9: Nagsugo ha akon an Ginoo nga diri ako kumaon o uminom hin bisan ano, ngan diri umuli ha amo ngahaw nga dalan nga akon inagian hin pagkanhi.
10: Sanglit ha iya pagbalik waray hiya umagi ha amo ngahaw nga dalan nga iya inagian, kundi pinaagi hin lain na nga dalan.
11: Hito nga panahon may-ada lagas nga manaragna nga nag-uokoy didto ha Betel. Inmabot an iya mga anak nga kalalaken-an ngan ginsumatan hiya han ginbuhat han manaragna nga taga-Juda hito nga adlaw, ngan han iya iginsiring kan Hadi Jeroboam.
12: Hain man nga dalan an iya inagian han paglakat niya? nagpakiana ha ira an lagas nga manaragna. Ginpakita nira ha iya an dalan,
13: ngan ginpamonturahan niya ha ira an iya asno. Sinmakay hiya
14: hin paglanat han manaragna nga taga-Juda, ngan iya hin-agian hiya nga nalingkod ha sirong hin kahoy nga tuog. Nagpakiana hiya, Ikaw ba an manaragna nga taga-Juda?
: Amo ako, binmaton an tawo.
15: Upod ha akon hin pag-uli ngan kaon anay upod ha akon, nagsiring hiya.
16: Kundi binmaton an manaragna nga taga-Juda, Diri ako makakaupod ha imo hin pag-uli o makakakarawat han imo pag-abiabi. Ngan diri ako makaon o mainom hin bisan ano upod ha imo dinhe,
17: kay nagsugo ha akon an Ginoo hin diri pagkaon o pag-inom hin bisan ano, ngan hin diri pag-uli ha amo ngahaw nga dalan nga akon inagian han akon pagkanhi.
18: Niyan nagsiring ha iya an lagas nga manaragna nga taga-Betel, Manaragna liwat ako sugad ha imo, ngan ha pagsugo han Ginoo ginsiring ako hin usa nga anghel nga paupdon ka ha akon hin pag-uli ngan pag-abiabihon ko ikaw. Kundi nagbuwa la an lagas nga manaragna.
19: Sanglit inmupod hin pag-uli han lagas nga manaragna an taga-Juda nga manaragna ngan kinmaon upod ha iya.
20: Han natangka pa hira ha lamesa inmabot ngada han lagas nga manaragna an pulong, han Ginoo ,
21: ngan ginmoliat hiya ngadto han manaragna nga taga-Juda, Nasiring an Ginoo nga sinmupak ka ha iya ngan waray mo pagbuhata an iya iginsugo ha imo.
22: Binmalik ka lugod ngan kinmaon didto hin dapit nga igindiri niya ha imo. Tungod hini pagpapatayon ka ngan diri iglulubong an imo lawas ha lubnganan han imo panimalay.
23: Katapos nira mangaon, ginmonturahan han lagas nga manaragna an asno para han manaragna nga taga-Juda,
24: ngan sinmakay hiya. Dida ha dalan gintapo hiya hin liyon ngan ginpatay hiya. Linmunay ha dalan an iya lawas, ngan tinmindog sapit ha iya an asno ngan an liyon.
25: Linmabay in pira nga mga tawo ngan hinkit-an an lawas dida ha dalan, pati an liyon nga natindog sapit ha iya. Nagpadayon hira ha Betel ngan iginsumat an ira hinkit-an.
26: Han pakabati han lagas nga manaragna hiunong hini, nagsiring hiya, Amo ito an manaragna nga sinmupak han sugo han Ginoo ! Sanglit nagsugo an Ginoo hin usa nga liyon hin pagdasmag ngan pagpatay ha iya, sumala han iginsiring han Ginoo .
27: Niyan, ginsiring niya an iya mga anak nga kalalaken-an, Igmontura ako han akon asno.
28: Sinmakay hiya ngan hin-agian niya an lawas han manaragna nga nalunay ha dalan, nga natukdaw sapit han lawas an asno ngan an liyon. Waray kaona han liyon an lawas o dasmagi an asno.
29: Gin-alsa han lagas nga manaragna an lawas, iginkarga ini dida han asno, ngan iginbalik ini ha Betel, basi magtaguminatay ngan iglubong.
30: Iya iginlubong ha iya kalugaringon nga lubnganan han iya panimalay, ngan nagmabidoon hiya ngan an iya mga anak, nga nasiring, O bugto ko, akon bugto!
31: Katapos han paglubong nagsiring ha iya mga anak an lagas nga manaragna, Kon mamatay ako, dinhe ako iglubong hini nga lubnganan, ngan itupad ha iya an akon lawas.
32: Matutuman manta an mga pulong nga iya iginyakan ha pagsugo han Ginoo kontra han altar ha Betel ngan kontra han ngatanan nga mga dapit hin pagsingba ha mga bungto han Samaria.
33: Waray gihapon bumaya hi Hadi Jeroboam han iya magraot nga mga paagi, kundi nagpadayon hin pagpili hin kapadian nga diri mga Levita hin pag-alagad ha mga altar nga iya gintindog. Gin-ordinahan niya hin padi an bisan hin-o nga karuyag hin pagkapadi.
34: Amo ini nga sala an nakabungkag ngan nakapuo han iya hadianon nga panimalay.