1: Pagkadako han akon gugma ha imo,
: kay ikaw an panalipod ko, Ginoo !
2: An Ginoo an naalinsakob ha akon,
: makusog nga arayopan ngan madig-on.
: An Dyos an akon sinasalirongan,
: kon upod ha iya waray kahadlokan.
: Sukad hin taming iya ako sinasalipdan,
: ngan dida ha iya waray kabarak-an.
3: Dayawon an Ginoo nga gintawag nakon,
: kay ha mga kaaway ako tatalwason.
4: Nag-aalirong ha akon an kamatayon;
: balod han kapukan linmapwas ha akon.
5: An pagkamatay aanhi man ha akon;
: han lubnganan hi ako kakarawaton.
6: Ha kakurian, gintawag ko an Ginoo ;
: ginsangpit ko hiya nga buligan ako.
: Didto ha templo iya ako ginbaton, namati hiya han pakibulig nakon.
7: Nabay-og ug nangurog an katunaan,
: ngan an patukoranan han kabukiran.
: Nangutak, nag-abogabog an ngatanan
: tungod kay an Dyos may-ada nasinahan.
8: Ha iya irong imalisbok an aso,
: ha baba, bangga nga baga ug kalayo.
9: Linmusad hiya han kabuksi han langit;
: lukop an tiil hin dampog nga mangitngit.
10: Pakoan nga binuhat iya ginsakyan,
: hinmanoy hiya ha pako han kahanginan.
11: Natahoban hiya han kasisidman;
: tubigon nga dampog hiya ginlibotan.
12: Ha iya atubangan kikidlat tinmikang,
: hin dagko nga bato hin yelo sinundan.
: Hin mga lamrag hin kalayo inopdan,
: inmagi ha madakmol nga kadampogan.
13: An Ginoo ha langit an dinmalogdog,
: hinsabtan kanan Gilalabawi tingog.
14: Iya pinamana, kaaway ginsarang,
: tungod han kikidlat hira nanadlagan.
15: Nahidayag an salad han kadagatan,
: ngan patukoranan han tuna nabuksan;
: ha pagsaway han kaaway mo, Ginoo ,
: ngan tungod hin kasina ginnguroban mo.
16: An Ginoo tikang ha mga kahitas-an,
: tinmamod hiya ngan iya ako kinaptan;
: ngan iya ako ginbutong hin paggawad,
: tikang kanan tubig hilarom nga salad.
17: Hiya an nagtalwas, nagbawi ha akon,
: ha mga gamhanan nga kaaway gahom;
: ug ha ngatanan nga akon kasina, para ha akon mga kusgan gud hira.
18: Sinmulong hira ha akon kakurian,
: kundi han Ginoo ako ginsalipdan.
19: Gintalwas ako niya ha kataragman,
: tungod kay hiya an akon ginlipayan.
20: Mabalos an Ginoo han akon kamatadong,
: kay waray sala, iya ako dadayawon.
21: An balaod han Ginoo akon ginsugot,
: han akon Dyos waray ako tumalikod.
22: An ngatanan nga balaod akon gintuman,
: sugad man an iya mga pagturon-an;
23: Nga waray ako sala, hiya maaram,
: ug an sayop akon binabayaan.
24: Matadong ko nga buhat binabalos niya,
: kay maaram hiya waray ako sala.
25: Matinumanon ka hadton nagtutuman,
: hadton mga hingpit hatag mo kaupayan.
26: Malinis ka para han mga maglinis,
: kundi maisog ka para han maglaris;
27: Gintatalwas mo an mapinaubsanon,
: ginpapaubos an mapinahitas-on.
28: Hin kalamrag imo ako tinatagan,
: ginkukuha mo an akon kasisidman;
29: Kusog hin pagsulong imo akon tinatagan,
: ngan gahom pagbungkag han salipdanan.
30: Pagkahingpit han kanan Dyos binuhatan;
: an iya mga pulong katataporan!
: Usa nga taming itatanding ha iya,
: hadton iya panalipod nangingita.
31: An Ginoo gud la an Dyos, waray iba,
: an Dyos gud la amo an panalipod ta.
32: Hiya an Dyos nga ha akon nagpadig-on,
: ug nagbabantay ha akon paglakaton.
33: Ginpadig-on ako daw tiil hin bugsok,
: ha kabukiran waray ko kahadlok.
34: Pakig-away gintutdoan ako niya,
: basi magamit ko an madig-on nga pana.
35: Ikaw an nasalipod ha akon, Ginoo ,
: ngan nagtatalwas ha akon hin tutoo;
: nakapakusog ha akon an panimangno,
: ug pagbantay ha akon han gahom nimo.
36: Waray mo itugot nga ako hidakpan,
: ngan hin kapukan, diri ako maaram;
37: Akon mga kaaway akon ginbukod;
: waray ako hunong tubtob nga madaog.
38: Hira ginhahanpak ko ngan nagkatumba,
: ha atubangan ko nadaog ko hira.
39: Nahatag ka hin kusog ha pag-awayan,
: kon han kaaway ko, an pagdarag-an.
40: Mga kaaway ko tinatabog nimo,
: an magdumot ha akon imo ginpupuo.
41: Nagsasangpit hira nga imo buligan,
: kundi waray ihatag an katalwasan;
: an Ginoo an ira gintitinawag,
: kundi waray gud ha ira gumagad.
42: Akon hira gindudugmok gud hin pino,
: sugad han ginpapalid nga tapotapo;
: ngan akon hira gintatamaktamakan,
: pareho hin lapok ha kakalsadahan.
43: Tikang hin masupilon gud nga katawhan,
: imo ako gindid-an hin katalwasan;
: pinapaghadi mo ako hin katawhan,
: hin diri kilala ko nga ginsakopan.
44: Mga lumalangyaw ha akon atubangan,
: nayukbo ug nasugot han akon yakan;
45: Han ira kaisog hira nawawad-an,
: nakurog tikang ha ira salipdanan.
46: Ginoo nga Dyos mabuhi ka hin dayon,
: akon panalipod hiya pagdayawon;
: Igsasangyaw gud an iya kagamhanan,
: an naghatag ha akon hin katalwasan.
47: Iya ako gintatagan hin pagdarag-an,
: supak han nakontra ha akon ngatanan;
: iya ginsasakop an akon kanasoran,
48: Gintalwas ako ha akon kaaway man.
: Imo ako ginpadaog, O Ginoo ,
: Kontra gud hadton mga kaaway ko;
: ngan ginpanalipdan pa gud ako nimo,
: tikang hadton magpintas nga mga tawo.
49: Sanglit ako man nagdadayaw ha imo,
: dida ha butnga hini nga mga tawo;
: ngan akon ta kamo pagkakantahan,
: mga kanta hin pagdayaw han imo ngaran.
50: Ginpadaog gud han Dyos an iya hadi,
: ginpakita in gugma han iya ginpili;
: ngadto kan David nga iya gindihogan,
: ngan ha iya tulin ha kadayonan.