1: Naghimangraw ha akon an Ginoo .
2: Nagsiring hiya, Anak hin tawo, panhimaraota an mga manaragna han Israel nga naghihimohimo han ira kalugaringon nga mga panagna. Sidnga hira hin pagpamati han pulong han Ginoo .
3: Amo ini an igyayakan han Ginoo nga Dyos Maghihikaraot ini nga lurong nga mga manaragna! Tikang la ha ira ngahaw an ira kadasig ngan hira la an naghihimohimo han ira kalugaringon nga mga panan-awon.
4: Mga tawo han Israel, waray la gamit an iyo mga manaragna; sugad la hira hin mga miro nga nag-uokoy dida han mga nagkaruruba nga mga balay han syudad.
5: Diri nira ginbabantayan an mga dapit diin narumpag an mga pader, o diri hiya nag-aayad han mga pader, sanglit diri kapapanalipdan an Israel kon umabot na an araway dida han adlaw han Ginoo .
6: Diri matuod an ira mga panan-awon ngan mga buwa an ira mga panagna. Nasiring hira nga naghihimangraw hira han akon mensahe, kundi waray ko hira pagsugoa. Kundi nagpapaabot hira nga matutuman an ira mga pulong!
7: Susumatan ko hira: Diri matuod ito nga mga panan-awon nga iyo hinkikit-an, ngan mga buwa an mga panagna nga iyo ginhihimohimo. Nasiring kamo nga akon ini mga pulong, kundi waray ako maghimangraw ha iyo!
8: Sanglit nasiring ha ira an Ginoo nga Dyos , Diri matuod an iyo mga pulong ngan mga buwa an iyo mga panan-awon. Nasupak ako ha iyo.
9: Tuyo ko hin pagkastigo ha iyo nga mga manaragna nga may mga panan-awon nga diri matuod ngan naghihimohimo hin malimbongon nga mga panagna. Diri kamo mahitatampo kon magtitirok na an akon mga tawo hin paghimo hin mga kaladnganan; diri mahilalakip an iyo mga ngaran dida han lista han mga tuminungnong han Israel; diri gud kamo mahibabalik ngadto han iyo tuna. Niyan makilala kamo nga ako amo an Ginoo nga Dyos .
10: Ginlilimbongan han mga manaragna an akon mga tawo pinaagi hin pagsiring nira nga waray na kataragman. Ha pagkatinuod, may-ada pa gud kataragman! Nagtindog an akon mga tawo hin pader nga ginturutungbaw la nga mga bato. Nagkaabot an mga manaragna ngan ira ini gintahoban hin tinunaw nga apog.
11: Sidnga an mga manaragna nga marurumpag an ira pader. Magpapadara ako hin uran nga makusog. Magkakataktak ngada hini nga pader in mga magtig-a nga yelo, ngan paghahampakon ini hin makusog nga alipuros.
12: Marurumpag an pader, ngan pakikianhan kamo han ngatanan kon ano nga kaupayan an nahimo han tinunaw nga apog.
13: Niyan amo ini an igyayakan han Ginoo nga Dyos Ha akon kapungot magpapadara ako hin makusog nga alipuros, hin uranos, ngan mga magtig-a nga yelo para hin pagbungkag han pader.
14: Naglalarang ako hin pagbungkag han pader nga ira tinahoban hin tinunaw nga apog, hin pagpanas hini, basi waray mahisalin nga bato labot han patukoranan nga mga bato. Marurumpag ini ngan pamamatayon kamo ngatanan. Niyan makilala an ngatanan nga ako amo an Ginoo .
15: Maabat han kusog han akon kapungot an pader ngan adton mga nagtahob hini hin tinunaw nga apog. Unina pagsusumatan ko kamo nga napanas na an pader, ngan napuo na adton mga nagpabusag hini
16: adton mga manaragna nga nagpatapod han Jerusalem nga waray na kataragman, kundi may-ada pa man ngay-an kataragman! An Ginoo nga Dyos an nagyakan.
17: Nagsiring an Ginoo , Yana, anak hin tawo, tan-awa an kababayen-an dida han iyo mga tawo nga naghihimohimo hin mga panagna. Panhimaraota hira,
18: ngan sumati hira han igyayakan ha ira han Ginoo nga Dyos
: Maghihikaraot kamo nga kababayen-an! Nagtatahi kamo hin para pagdiwata nga mga butok ha butkon para han ngatanan, ngan naghihimo hin para pagdiwata nga mga panyo para han ngatanan, nga igsusul-ot dida han ira mga ulo, basi magkamay-ada nira gahom kontra han kinabuhi han iba nga mga tawo. Karuyag niyo magtag-iya han gahom hin kinabuhi ug kamatayon kontra han akon mga tawo, ngan maggamit hini para han iyo kalugaringon nga kaupayan.
19: Ginpapakaalohan ako niyo ha atubangan han akon mga tawo basi la makakuha kamo hin pira ka harop nga sebada ngan hin pira ka bug-os nga tinapay. Pinapatay niyo in mga tawo nga diri angay mamatay, ngan binubuhi niyo an diri angay mabuhi. Sanglit ginbibinuwaan niyo an akon mga tawo, ngan natuod hira ha iyo.
20: Yana amo ini an igyayakan han Ginoo nga Dyos Napupungot ako han mga butok ha butkon nga ginagamit niyo dida han iyo tinguha hin pakakapot hin gahom han kinabuhi ug kamatayon. Ririksion ko ini tikang han iyo mga butkon ngan bubuhian ko an mga tawo nga iyo hinkakaptan.
21: Gigision ko an iyo mga panyo ngan pakakalagiwon ko an akon mga tawo tikang han iyo gahom ngan diri na hira magagad ha iyo. Niyan makilala kamo nga ako amo an Ginoo .
22: Pinaagi han iyo mga buwa, ginhuhulop niyo an mag-upay nga mga tawo nga diri ko karuyag pagdaoton. Pinupugngan niyo an magraot nga mga tawo hin pagbaya han maraot ngan pagtalwas han ira mga kinabuhi.
23: Sanglit yana, natapos na an iyo diri matuod nga mga panan-awon ngan malimbongon nga mga panagna. Gintatalwas ko an akon mga tawo tikang han iyo gahom basi kumilala kamo nga ako amo an Ginoo .