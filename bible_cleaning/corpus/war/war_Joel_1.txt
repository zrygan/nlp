1: Amo ini an mensahe han Ginoo ngadto kan Joel nga anak ni Petuel.
2: Pamati, kamo nga larolagas nga mga tawo;
: pamati, kamo ngatanan ha Juda.
: May-ada na ba nahinabo nga sugad hini
: yana nga panahon o ha panahon han iyo mga ginikanan?
3: Sumati hini an iyo mga anak;
: susumatan nira an ira mga anak
: nga magsusumat liwat han nasunod ha ira nga katulinan.
4: Hinmugdon dida han mga abot
: in sunodsunod nga kabalay hin mga duron.
: An nahisalin han mga duron gin-ubos pagkaona han mga lukton.
5: Pagmata ngan pagtangis, kamo nga mga parahubog.
: Pagnguyngoy, kamo nga mga parainom hin bino;
: kay naubos na an mga ubas nga hirimoon nga bag-o nga bino.
6: Ginhugpaan an aton tuna hin kabalay hin mga duron.
: Gamhanan hira nga diri gud maiihap;
: sugad hin kanan liyon kamagtarom an ira mga ngipon.
7: Gin-ubos nira pagkaona an aton mga tanom nga ubas
: ngan ginkitkit an aton mga kahoy nga igos.
: Ginkitkit hin maupay an mga panit han igos
: nga mabusag na an mga sanga.
8: Pagnguyngoy, kamo nga mga tawo, sugad hin daraga nga masulob-on
: tungod han kamatay han lalake nga mangarasawa ha iya.
9: Waray na pagkaon o bino nga ighahalad didto han Templo;
: nagmamabidoon an kapadian kay waray nira mga halad para han Ginoo .
10: Waray na tanom an kaumhan.
: Nagmamabidoon an tuna
: kay nadaot an mga aranihon,
: nagkauuga an mga ubas,
: ngan nagkalalaya an mga olibo.
11: Pagmabidoon, kamo nga mga parauma.
: Pagnguyngoy, kamo nga mga magmarangno han mga urubasan,
: kay waray na gamit an trigo, an sebada,
: ngan an ngatanan nga mga abot.
12: Nagkalalaya na an mga ubas ngan an mga igos;
: sugad man an ngatanan nga mga nabunga nga kahoy.
: Waray na an kalipay han mga tawo.
13: Pagbado hin sako ngan pagnguyngoy,
: kamo nga kapadian nga nag-aalagad dida han altar!
: Sulod ngadto han Templo ngan pagmasulob-on ha bug-os nga gab-i!
: Waray na pagkaon o bino nga ighahalad ngadto han iyo Dyos.
14: Pagsugo hin pagpuasa;
: pagtawag hin katirok!
: Tiroka an mga pangulo
: ngan an ngatanan nga mga tawo han Juda
: ngadto han Templo han Ginoo nga iyo Dyos
: ngan pagsangpit kamo ngadto ha iya!
15: Hirani na an adlaw han Ginoo ,
: an adlaw nga magdadara hin kabungkagan an Labi Kamakagarahum.
: Hin kamakaharadlok han mahinanabo hito nga adlaw!
16: Waray naton nahihimo kundi an pagkinita la samtang ginbubungkag an aton mga abot.
: Waray na gud kalipay didto han Templo han aton Dyos.
17: Waray manurok an mga binhe nga ginpugas dida han mamara nga tuna.
: Waray na pagkaon nga paghihimoson,
: sanglit mga ruba na an waray sulod nga mga kamalig.
18: Nag-iinga ha ira kalisang an kabakahan
: kay waray na nira panibsiban;
: nag-aantos liwat an mga panon hin kakarnerohan.
19: Nagtatawag ako ha imo, O Ginoo ,
: kay nagkauuga na an mga panibsiban ngan kakahoyan,
: sugad hin ginsunog ini hin kalayo.
20: Bisan an magpintas nga kamanampan nagtatawag ha imo
: kay nagmara na an mga sapa.