1: O Ginoo , ikaw Dyos nga nakastigo,
: ipadayag na gud an pagkasina mo!
2: Maghurukom ka han ngatanan nga tawo,
: mga palabihon balosi hin igo.
3: An kalipay han magraot tubtob san-o?
: Magpapadayon ba hira, O Ginoo ?
4: Tubtob san-o'n ira kamapahitas-on?
: Ngan mga sala nira paghinambogon?
5: Katawhan mo dinudugmok, O Ginoo ,
: ginsasakit nira ngatanan nga imo.
6: Ginpapatay nira mga ilo, balo,
: ngan mga langyaw nga dinhe pagpupuyo.
7: Ngan amo man ini'n ginyayakan nira,
: An Ginoo diri ha aton nakita;
: an Dyos han Israel, diri manta hiya
: nga makakasabot han ginbubuhat ta!
8: Katawhan ko, ano hin katapang niyo?
: San-o pa ba kamo nga mahibabaro?
9: Dyos an naghimo han mata ug talinga;
: diri ba mabati hiya ngan makita?
10: Hadton mga nasod hiya magmarangno,
: di' ba hiya ha ira magkakastigo?
: Hiya magturutdo han tanan nga tawo,
: sanglit di' ba hiya an mahibabaro?
11: Maaram gud an Ginoo han ngatanan,
: bisan pa han ira ginhunahunaan;
: maaram gud hiya bis' han kalurongan
: han ira paagi hin pangatadongan.
12: Palaran an tinutdoan mo, Ginoo ,
: an tinututdoan han balaod nimo.
13: Ha mga kasamok ginpapahuway mo,
: tubtob an magraot mahilubong nimo.
14: Bunyog an Ginoo han iya katawhan,
: mga sakop niya diri bubulagan.
15: Magmamatadong na liwat an hukmanan,
: ngatanan magtadong ito uogopan.
16: Hin-o ha iyo in inmugop ha akon,
: supak han magbangis ngan diri magtadong?
17: Kon di' pa'n Ginoo'n binmulig ha akon,
: binmaya na ako, ha tuna ginlubong.
18: Han pagsiring ko, Nahuhulog na ako,
: naghawid, Ginoo , an dayon'g gugma mo.
19: Kon nababaraka, nagugupong ako,
: ginliliaw ngan ginlilipay ak' nimo.
20: Waray ka labot han magraot nga hukom,
: nga ginagamit an balaod panlimbong;
21: nga nagsasarabot kontra han magtadong,
: ngan ginsisirotan hira'n kamatayon.
22: Kundi han Ginoo Dyos ak' sinalipdan.
23: Tungod han ira karat-an sisirotan;
: pupuohon tungod ira kasal-anan,
: Ginoo nga Dyos ta ha ira mapukan.