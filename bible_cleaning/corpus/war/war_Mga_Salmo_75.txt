1: O Dyos, ikaw am' ginpapasalamatan!
: An im' pagkadako amon ginsasangyaw;
: ngan am' iginsusumat an mga butang
: nga urosahon nga imo binuhatan!
2: Nagsisiring an Dyos, Ako nagtalaan hin panahon nga para na han hukmanan;
: diin akon paghuhukman an ngatanan,
: hin paghukom nga waray gud inugopan.
3: Bisan pa mangurog inin kalibutan,
: ngan an mga umurukoy hit' ngatanan;
: bisan pa mabay-og adton katunaan,
: ak' paririg-onon an patukoranan.
4: Ginsisiring ko adton mga yawan-on
: nga diri na hira magpinahitas-on;
5: akon ginsisiring hira nga humunong
: adton ira duro nga paghinambogon.
6: Di' tikang ha sinirangan o katundan,
: o tikang ha amihanan o timogan.
7: An paghukom, kundi Dyos an naglalarang,
: may ginsisirotan, may ginbubuhian.
8: Kay may-ada kinakaptan an Ginoo ,
: nga daw usa nga tagayan nga ginpuno;
: puno hin bag-o ngan mapintas nga bino,
: nga bino han iya kasina nga duro.
: Ngan iya man ini nga pag-iipison,
: ngan mainom hini an mga yawan-on;
: ngan ira gud ini nga pagtutungkason,
: ngan kataposan nga turo uuboson.
9: Kundi di' gud ako gihapon mahunong,
: an kan Jacob Dyos ak' paghihimangrawon;
: ngan akon man liwat pagkikinantahon,
: mga pagdayaw ha iya hin padayon.
10: Iya pag-uutdon ngan pagbubungkagon,
: adton mga sungay, gahom han yawan-on;
: kundi iya manta nga patutuboon
: an pagkagamhanan han mga magtadong.