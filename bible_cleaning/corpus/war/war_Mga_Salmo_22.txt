1: Dyos ko, Dyos ko, kay ano nga ginpabay-an mo ako?
: Nagtawag ako hin waray hunong nga pakibulig kundi waray gudla gihapon umabot ini ha akon.
2: Ha adlaw natawag ako ha imo, O Dyos ko,
: kundi diri ako nakakapahuway.
3: Ginpasidunggan ka nga amo an Baraan,
: an gindadayaw han Israel.
4: Ginsasarigan ka han amon kaapoy-apoyan;
: ginsarigan ka nira, ngan gintalwas mo hira.
5: Gintawag ka nira ngan nakalikay hira hin kataragman.
: Ginsarigan ka nira ngan waray hira magbasol.
6: Kundi diri ako tawo, ulod la ako,
: tinamay ngan yinubit han ngatanan!
7: Gintataw-an ako han ngatanan nga nakita ha akon;
: nanyayam-id hira ngan naglilingolingo.
8: Tinmapod ka han Ginoo , nasiring hira.
: Kay ano nga diri ka tinatalwas niya?
: Kon kinaruruyag ka han Ginoo ,
: kay ano nga diri ka niya binubuligan?
9: Ikaw an nagtalwas ha akon
: dida han akon katawo,
: ngan pinanalipdan mo han
: minasus-an pa ako.
10: Tinmapod ako ha imo tikang pa han akon katawo,
: ngan ikaw gud an akon Dyos tikang pa hadto.
11: Ayaw pahirayo ha akon!
: Kay hirani an kasamokan
: ngan waray gud iba nga mabangon ha akon.
12: Damo nga mga kaaway an naglilibot ha akon pareho hin todo nga mga baka,
: aada hira naglilibot ha akon,
: pareho hin magpintas nga mga todo tikang han tuna ha Basan.
13: Nanganga an ira baba pareho hin mga liyon,
: nga nagngungurob pag-ibaranghag ha akon.
14: Nawara na an akon kusog,
: sugad hin tubig nga nahuwad ha tuna.
: Nanhilisa an ngatanan ko nga tul-an;
: sugad hin tunaw nga sibo an akon kasingkasing.
15: Sugad kamamara hin tapotapo an akon but-ol,
: ngan nadukot an akon dila ha langag-langag han akon baba.
: Ginbayaan mo ako sugad hin patay dida ha tapotapo han tuna.
16: Ginlilibotan ako hin hugpo nga mga yawan-on;
: ginduduok ako nira pareho hin kaayaman;
: ginkakagat nira an akon mga kamot ngan mga tiil.
17: Nakikita an ngatanan ko nga mga tul-an.
: Natutok ngan namumudlat ha akon an akon mga kaaway.
18: Ginriripahan nira an akon mga panapton
: ngan hira la ngahaw an nagbahinbahin.
19: O Ginoo , ayaw ako pagbayai!
: Kadi dayon pagtalwas ha akon!
20: Talwasa ako tikang han espada;
: talwasa ako tikang hini nga kaayaman.
21: Bawia ako tikang hini nga mga liyon;
: waray ko gud mahihimo hini nga ihalas nga mga todo.
22: Susumatan ko an akon mga tawo han imo nabuhat,
: pagdadayawon ko ikaw ha ira katirok
23: Pagdayawa hiya, kamo nga mga surugoon han Ginoo !
: Pasidunggi hiya, kamo nga mga tulin ni Jacob!
: Pagsingbaha hiya, kamo nga mga tawo han Israel!
24: Diri niya ginpapabay-an an mga kablas o ginlilimot an ira pag-antos;
: diri niya hira binabayaan
: kundi binabaton niya kon natawag hira hin pakibulig.
25: Dida han dako nga katirok pagdadayawon ko ikaw tungod han imo nabuhat;
: ha atubangan hadton nagsisingba ha imo
: maghahalad ako hin mga halad nga akon iginsaad.
26: Makaon an mga kablas ngan mabubusog;
: magdadayaw ha iya adton makada han Ginoo .
: Magmainuswagon unta hira ha kadayonan!
27: An ngatanan nga mga nasod manunumdom han Ginoo .
: Mapakadto hira ha iya tikang ha ngatanan nga mga dapit han tuna;
: magsisingba ha iya an ngatanan nga katawhan.
28: Hadi an Ginoo ,
: ngan naghahadi hiya han kanasoran.
29: Mayukbo ha iya an ngatanan nga magpinahitas-on;
: mayukbo ha iya atubangan an ngatanan nga mamaratyon.
30: Mag-aalagad ha iya an umaabot nga mga katulinan;
: an mga tawo maghihimangraw han Ginoo ngadto han tiarabot nga katulinan.
31: Pagsusumatan an mga tawo nga waray pa matawo
: Gintalwas han Ginoo an iya mga tawo.