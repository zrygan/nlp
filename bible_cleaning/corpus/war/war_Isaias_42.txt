1: Nasiring an Ginoo ,
: Iini an akon surugoon nga akon ginpakusog
: an akon pinili nga nakakalipay ha akon.
: Ginpuno ko hiya han akon espiritu,
: ngan dadad-on niya in katadongan ngadto han tagsa nga nasod.
2: Diri hiya magoliat o masinggit,
: o diri dako an iya tingog kon mamulong hiya didto han kakalsadahan.
3: Diri hiya magbabari hin nabawog nga tangbo,
: o magpaparong hin tikapaparong na nga suga.
: Dadad-an niya an ngatanan hin katadongan nga waray pagkatapos.
4: Diri hiya mawawad-an hin paglaom o kadasig;
: paririg-on niya an katadongan dinhe ha tuna.
: Naghuhulat han iya pagturon-an an higrayo nga katunaan.
5: Gintuha han Dyos an kalangitan ngan ginbitad niya ini;
: ginporma niya an tuna ngan an ngatanan nga nag-uokoy dida hini,
: gintagan niya hin kinabuhi ug ginhawa an ngatanan nga katawhan hini.
: Ngan yana nasiring an Ginoo nga Dyos ngadto han iya surugoon,
6: Ako nga Ginoo an nagtawag ha imo ngan naghatag ha imo hin gahom,
: basi talinguhaon mo nga pagbuhaton an katadongan dinhe ha tuna.
: Pinaagi ha imo hihimoon ko in ginsaaran ha ngatanan nga mga tawo;
: pinaagi ha imo pagdadad-an ko hin kapawa an mga nasod.
7: Bubuksan mo an mga mata han mga buta,
: ngan pagagawson mo adton aadto ha magsirom nga mga prisohan.
8: Ako gudla an Ginoo nga imo Diyos.
: Waray iba nga diyos nga maangbit han akon kadungganan;
: diri ko paaangbiton an mga diyosdiyos han pagdayaw ha akon.
9: Natuman na an mga butang nga akon gintagna.
: Yana pagsusumatan ko ikaw hin bag-o nga mga butang,
: nga diri pa ini mahinanabo.
10: Pagkanta ngadto han Ginoo hin bag-o nga kanta;
: kantaha an pagdayaw ha iya, bug-os nga kalibutan!
: Pagdayawa hiya, kamo nga nagsasakay ha dagat;
: pagdayawa hiya, kamo ngatanan nga mga binuhat dida ha dagat!
: Pagkanta, higrayo nga katunaan ngan an ngatanan nga nag-uokoy didto!
11: Magdayaw han Dyos an kamingawan ngan an mga bungto hini,
: magdayaw ha iya an mga tawo han Kedar!
: Goliat tungod hin kalipay tikang han mga sampaw han kabukiran
: adton mga nag-uokoy didto han syudad han Sela!
12: Magdayaw ngan magpasidungog han Ginoo
: adton mga nag-uokoy didto hin higrayo nga katunaan!
13: Nagawas an Ginoo hin pakiaway sugad hin paraaway
: nga andam ngan may karuyag tinguha gud hin pakiaway.
: Nagoliat hiya hin araway, an goliat ha pag-awayan;
: ipinapakita niya an iya gahom kontra han iya mga kaaway.
14: Nagsiring an Dyos,
: Hinmilom ako sulod hin maiha nga panahon;
: waray ko pamatii an akon mga tawo.
: Kundi inmabot na an panahon hin pagkilos;
: nagoliat ako sugad hin babaye nga tipag-aranak.
15: Pagbubungkagon ko an kapungtoran ngan kabukiran,
: ngan uugahon ko an kabanwaan ngan kakahoyan.
: Hihimoon ko nga mga kamingawan an mga kahamub-an ha ligid hin salog,
: ngan pamamad-on ko an mga linaw hin tubig.
16: Pagtutugwayan ko an akon buta nga mga tawo
: dida hin mga dalan nga waray pa nira pag-agii.
: Hihimoon ko nga kapawa an ira kasisidman,
: ngan paghahamison ko an sagkahon nga tuna ha ira atubangan.
: Amo ini an akon mga saad,
: ngan pagtutumanon ko gud ini hin waray pagkapakyas.
17: Pagpapaubson ngan pagpapakaalohan
: an ngatanan nga nasarig dida hin mga diyosdiyos,
: nga nagtatawag han mga ladawan nga ira kadiyosan.
18: Nasiring an Ginoo ,
: Pamati kamo, bungol nga mga tawo!
: Tan-aw hin maupay, kamo nga mga buta!
19: May-ada pa ba burubuta kay han akon surugoon,
: ngan burubungol kay han magsarangyaw nga akon sinusugo?
20: Israel, damo na gud an imo hinkit-an,
: kundi ano man an kahulogan hini para ha imo?
: May-ada mo mga durunggan nga ipamarati,
: kundi ano gud an imo hinbatian?
21: An Ginoo amo in usa nga Dyos nga nagtitinguha hin pagtalwas,
: sanglit ginpasidunggan niya an iya mga balaod ngan mga pagturon-an,
: ngan karuyag niya nga pagpasidunggan man ini han iya mga tawo.
22: Kundi yana gintikasan na an iya mga tawo;
: ginsadhan hira didto hin mga prisohan nga lungib
: ngan gintago didto hin mga bilanggoan.
: Gintikasan ngan ginpangawatan hira,
: ngan waray gud nagtatalwas ha ira.
23: May-ada ba ha iyo mamamati hini?
: Tikang yana mamamati ba kamo hin maupay?
24: Hin-o an nagtubyan han Israel ngadto han mga tikasan?
: An Ginoo ngahaw adto nga aton ginsal-an!
: Kanay balaod waray naton pagtumana,
: Diri kita nagkikinabuhi sugad han iya karuyag,
: o waray magsugot han mga pagturun-an nga iginhatag niya ha aton.
25: Sanglit ginpaabat kita niya han kusog han iya kasina,
: ngan ginpaantos kita han kapintas han araway.
: Sugad hin kalayo naglaga an iya kasina ha bug-os nga Israel,
: kundi waray kita makatagam; napaso kita;
: ngan waray la kita pakaalantad.