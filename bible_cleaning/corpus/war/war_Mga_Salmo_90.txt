1: Pirme ka, Ginoo, nga amon puroy-anan.
2: Han waray pa nimo himoa an kabukiran,
: han waray pa mahimugso an kalibutan,
: Dyos ka, waray tinikangan ug ha kadayonan.
3: Imo ginsugo pagpabalik an mga tawo,
: ha daan niya nga kahimtang nga tapotapo.
4: Yukot nga mga tuig ha imo pagtan-aw,
: sugad la hira hin usa ka adlaw.
: Sugad hin kakulop nga linmabay na,
: sugad hin takna ha gab-i nga pag-agma.
5: Imo mga tawo dinhe kinukuha,
: gin-aanod kami sugad la hin baha;
: kinabuhi namon diri nag-iiha,
: sugad la hin inop kon naaga na.
: Sugad la kami hadton mga banwa,
: nga natumos dida hiton aga.
6: Natubo, nabuswak, ngan nabukad hira,
: ha pagkagab-i narapdag, nalalaya.
7: Napupuo kami han imo kasina,
: nalilisang kami kon napupungot ka.
8: Ha imo atubangan aada an amon mga sala,
: waray natatago, imo ngatanan kinikita.
9: Halipot an amon kinabuhi tungod han imo kasina,
: sugad hin huring, nagpapapas dayon, nawawara.
10: Sitenta ka tuig amon aabuton,
: bangin otsenta kon may kusog pa namon;
: kundi puno ini hin kasamok, kagul-anan,
: niyan natatapos, waray na hinkikit-an.
11: Hin-o an sayod han imo kasina?
: Kon an kahadlok nga iya madadara?
12: Itutdo nga lumalabay la an kinabuhi,
: basi mamay-ada kinaadman kami.
13: Tubtob san-o an imo kasina ha amon, Ginoo ,
: kalooyi an mga surugoon nimo.
14: Kada aga pun-a kami han imo gugma,
: basi kami ha imo dayuday magkanta.
15: Tagi kami yana hin mga kalipayan,
: nga sukol han amon mga kabidoan;
: han naglabay nga mga katuigan.
16: Pakitaa kami, imo mga surugoon,
: hadton mga buhat mo nga urosahon;
: amon katulinan imo pakitaon,
: hadton imo dako nga pagkaharangdon.
17: Ginoo , amon Dyos, ibilin an imo bendisyon,
: basi an amon mga buhat magmainuswagon.