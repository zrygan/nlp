1: Tikang ha sakob han tiyan han isda nag-ampo hi Jonas han Ginoo nga iya Dyos
2: Dida han akon kakurian, O Ginoo , nagtawag ako ha imo,
: ngan ginbaton mo ako.
: Tikang ha kahiladman didto han tuna han mga patay
: nagtawag ako hin pakibulig ngan pinamatian mo ako.
3: Ilinabog mo ako ngadto ha kahiladman,
: ngadto ha salad gud han dagat
: diin ginpalibotan ako han katubigan,
: ngan natahoban ako han dagko nga mga balod.
4: Naghunahuna ako nga ginpaiwas na ako tikang ha imo atubangan,
: ngan diri na gud makakakita han imo baraan nga Templo.
5: Linmapwas ha akon an tubig ngan ginlumos ako;
: naputos gud ako han dagat,
: ngan ginsangburan an akon ulo hin mga lusay ha dagat.
6: Linmusad ako ngadto gud ha kahiladman han kabukiran,
: ngadto han tuna kanay mga ganghaan trinangkahan gud ha kadayonan.
: Kundi iginbalik mo ako nga buhi, O Ginoo nga akon Dyos,
: tikang ha kahiladman.
7: Han pag-abat ko nga nagtitikaluya na ako,
: nag-ampo ako ha imo, O Ginoo ,
: ngan hinbatian mo ako didto han imo baraan nga Templo.
8: Adton mga nagsisingba hin waray pulos nga mga diyosdiyos
: waray na magmaunongon ha imo.
9: Kundi magkakanta ako hin mga pagdayaw ha imo;
: paghahalaran ko ikaw hin halad nga tinubod,
: ngan pagtutumanon ko an akon iginsaad.
: Natikang ha Ginoo an katalwasan!
10: Niyan ginsugo han Ginoo an isda nga isuka hi Jonas didto ha baybayon, ngan gintuman ini han isda.