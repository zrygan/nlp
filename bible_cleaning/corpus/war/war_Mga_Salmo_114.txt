1: Han pagbaya han Israel nga katawhan tikang
: dit' han Ehipto nga katunaan,
: han pag-iwas han kan Jacob kaliwatan tikang han tuna nga langyaw an yinaknan.
2: Nahimo an Juda nga amo'n katawhan nga kanan Ginoo nasod nga baraan;
: ngan nahimo an Israel nga iya man
: kalugaringon niya nga ginsakopan.
3: Tinman-aw an dagat dayon dumalagan,
: hinmunong pag-awas an Salog Jordan.
4: Linmukso daw kanding adton kabukiran,
: ngan daw nati' nga karnero'n kapungtoran.
5: Ano ini, Dagat, nga dinmalagan ka?
: Ngan ikaw man, Jordan, waray umawas na?
6: Ano, kabukiran, daw kanding naglukso?
: Ngan kapungtoran daw nati nga karnero?
7: Kurog, tuna, ha pag-abot han Ginoo,
: dit' ha atubangan han Dyos ni Jacob;
8: ngan naghimo'n katubigan hadton bato,
: ngan mga burabod han umpas nga sigo.