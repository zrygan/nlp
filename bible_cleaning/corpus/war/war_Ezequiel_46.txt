1: Nasiring an Ginoo nga Dyos , Kinahanglan sadhan an sinirangan nga ganghaan ngadto han sakob nga bungsaran dida han unom ka adlaw nga igtratrabaho, kundi aabrehan ini dida han Adlaw nga Iparahuway ngan dida han Pyesta han Subang nga Bulan.
2: Tikang han gawas nga bungsaran masulod an nangungulo nga prinsipe ngadto han dako nga kwarto didto han ganghaan ngan matindog hiya ha ligid han mga harigi han ganghaan samtang an kapadian magtutubod han iya mga halad ngan maghahalad liwat para han pagkaurosa. Didto kinahanglan magsingba hiya dida han ganghaan, ngan katapos, magawas hiya. Kinahanglan diri pagsadhan an ganghaan ngada han pagkagab-i.
3: Ha Adlaw nga Iparahuway ngan ha kada Pyesta han Subang nga Bulan, mayukbo ngan magsisingba liwat han Ginoo an ngatanan nga mga tawo ha atubangan han ganghaan.
4: Dida han Adlaw nga Iparahuway magdadara an prinsipe hin mga halad nga pagtutuboron hin bug-os ngadto han Ginoo unom nga mga nati nga karnero ngan usa nga karnero nga lalaki nga waray gud mga karat-an an ngatanan.
5: Upod han kada karnero nga lalaki, magdadara hiya hin 17 12 ka litro nga halad nga pagkaon, ngan upod han kada nati nga karnero, magdadara hiya han iya la karuyag ihatag. Para han kada 17 12 ka litro nga pagkaon nga halad, magdadara hiya hin mga tulo ka litro nga lana hin olibo.
6: Dida han Pyesta han Subang nga Bulan, maghahalad hiya hin usa nga nati nga baka nga lalaki, unom nga mga nati nga karnero, ngan usa nga karnero nga lalaki, nga waray gud mga karat-an an ngatanan.
7: Upod han kada baka nga lalaki ngan kada karnero nga lalaki, magigin 17 12 ka litro nga pagkaon an halad, ngan upod han kada nati nga karnero, an karuyag la ihatag nga halad han prinsipe. Mga tulo ka litro nga lana hin olibo an ihahalad upod han kada 17 12 ka litro nga pagkaon.
8: Kinahanglan bumaya an prinsipe han dako nga kwarto han ganghaan ngan gumawas hiya pinaagi han amo manta nga aragian nga iya sinudlan.
9: Kon napakanhi an mga tawo hin pagsingba han Ginoo ha bisan ano nga pyesta, kahuman nira pagsingba magawas hira pinaagi han timogan nga ganghaan adton mga nasulod pinaagi han amihanan nga ganghaan, ngan magawas pinaagi han amihanan nga ganghaan adton mga nasulod pinaagi han timogan nga ganghaan. Waray tawo nga magawas pinaagi han amo manta nga aragian nga iya sinudlan, kundi kinahanglan gumawas hiya pinaagi han tugbang nga ganghaan.
10: Masulod an prinsipe kon nasulod an mga tawo, ngan magawas hiya kon nagawas hira.
11: Dida han mga adlaw han pyesta ngan ha mga linain nga mga pyesta, magigin 17 12 ka litro nga pagkaon an halad nga upod han kada usa nga baka nga lalaki o kada usa nga karnero nga lalaki, ngan an karuyag la ihatag nga halad hanmagsiringba upod han kada usa nga nati nga karnero. Mga tulo ka litro nga lana hin olibo an ihahalad upod han kada 17 12 ka litro nga pagkaon.
12: Kon maghihimo an nangungulo nga prinsipe hin iya karuyag nga paghalad ngadto han Ginoo , magin halad ini nga pagtutuboron hin bug-os, o halad para hin pagkaurosa, aabrehan para ha iya an sinirangan nga ganghaan ngadto an sakob nga bungsaran. Hihimoon niya an paghalad ha amo manta nga paagi nga iya ginbubuhat dida han Adlaw nga Iparahuway, ngan sasadhan an ganghaan katapos niya gumawas.
13: Nasiring an Ginoo , Kada aga pagtutuboron hin bug-os in usa nga nati nga karnero nga usa ka tuig an panuigon ngan waray gud mga karatan sugad nga halad ngadto han Ginoo . Kinahanglan pagbuhaton ini nga paghalad ha kada adlaw.
14: Ihahalad liwat ha kada aga in mga duha ka kilo nga harina, upod in usa ka litro nga lana hin olibo nga isarakot han harina. Tutumanon gud ha kadayonan an mga lagda hini nga paghalad ngadto han Ginoo .
15: Ihahalad ha kadayonan ngadto han Ginoo ha kada aga an nati nga karnero, an harina, ngan an lana hin olibo.
16: Kon humatag an prinsipe hin tuna nga iya gintatag-iya sugad nga usa nga regalo ngadto hin usa han iya mga anak nga kalalaken-an, pagtatag-iyahon ini hito nga anak sugad nga bahin han hiagi han iya panimalay.
17: Kundi kon humatag han iya tuna an nangungulo nga prinsipe ngadto hin bisan hin-o nga nag-aalagad ha iya, mahihimo liwat ini nga hiagi han prinsipe kon umabot na an Tuig hin Pagpahiuli. Iya ini, ngan hiya la ngan an iya mga anak nga kalalaken-an an makakagtag-iya hini ha kadayonan.
18: Kinahanglan diri kuhaon han nangungulo nga prinsipe an bisan ano nga hiagi nga kanan mga tawo. An tuna nga iya ihahatag ngadto han iya mga anak nga kalalaken-an kinahanglan kuhaon niya tikang han tuna nga malon niya basi diri niya pagraogdaogon an bisan hin-o han akon mga tawo pinaagi hin pagkuha han ira tuna.
19: Niyan gindara ako han tawo ngadto han aragian han mga kwarto nga naatubang ha amihanan ha hirani han ganghaan didto han timogan han sakob nga bungsaran. Amo ini an baraan nga mga kwarto para han kapadian. Igintudlok niya in usa nga dapit didto han katundan han mga kwarto
20: ngan nagsiring, Amo ini an dapit nga ginlalagaan han kapadian han karne nga iginhahalad sugad nga mga halad para hin paglukat, ngan ginhuhudnoan han mga halad nga harina, basi waray baraan nga butang nga madara ngadto ha gawas nga bungsaran, kay bangin makadarahig ini han mga tawo.
2122: Niyan gindara ako niya ngadto ha gawas nga bungsaran ngan iginpakita ha akon nga dida han kada usa nga mga kanto hini may-ada usa nga haligot nga bungsaran, nga 20 ka metros an kahilaba ngan 15 ka metros an kahiluag.
23: Libot hin pader nga bato an kada usa hini, nga may mga abo nga tugkop han pader.
24: Ginsiring ako han tawo, Amo ini an mga kusina nga ginagamit han mga surugoon han Templo hin paglaga han mga halad nga dara han mga tawo.