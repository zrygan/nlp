1: Ginoo , pamatii an akon mga pag-ampo,
: ngan dungga an pakibulig ko ha imo.
2: Ayaw gad intawon talikdi ako,
: kon han kasamokan ako mapupuno.
: Pamatii ngan ha gilayon batona ako.
3: Naaanaw ako sugad hin aso,
: nauugtang an akon lawas ha kalayo.
4: Naturaw na ako daw banwa nga uga,
: ha akon pagkaon waray na ako gana.
5: Dako hin duro an akon pangaraba,
: magasa na gud ako, panit, tul-an na la.
6: Daw tamsi nga layaw didto ha kamingawan,
: daw bukaw didto hin rinuba nga binayaan.
7: Ha akon paghigda, waray ko pagpiyong,
: daw nag-uusaan nga tamsi ha atop han bobong.
8: Ha bug-os nga adlaw diri gud nahunong,
: an mga kaaway pagyubit ha akon;
: hira ha akon magbibiaybiay
: an akon ngaran ginamit hin pagtamay.
9: Mga agbon amo an akon pagkaon,
: sinaktan hin luha an akon irinmon.
10: Tungod han kapungot mo ug kasinahon,
: ginpurot mo ako ngan ginlabog dayon.
11: Daw lambong ha gab-i an kinabuhi nakon,
: sugad ako hin banwa nga uga an mga dahon.
12: Kundi ikaw, Ginoo , hadi nga dayon,
: mga katulinan ha imo manunumdom.
13: Ikaw mabangon ngan napaid han Sion,
: kay inmabot gihapon ini nga panahon;
: hin paghatag han imo kalooy ha iya,
: amo na gud ini an igo nga takna.
14: Minahal hiya han mga surugoon nimo,
: bisan kon human na hiya mapuo;
: maloloy-on hira gihapon ha iya,
: bisan kon ginbayaan hiya nga guba.
15: Mahahadlok han Ginoo an kanasoran,
: ngan han iya gahom adton kahadian.
16: Kon tindogon na an Sion nga bungto,
: ipapadayag an iya pagkadako.
17: Iya na gud nga pamamatian,
: adton ginpabay-an nga iya katawhan.
: Diri na gud niya pagpapakabungolan,
: adton ira mga pag-ampo ngatanan.
18: Isurat kanan Ginoo binuhatan,
: para han tiarabot nga katulinan;
: basi an waray pa matawo nga katawhan,
: ha iya man liwat magdayaw ngatanan.
19: An tuna han Ginoo gintinangboan,
: tikang hadton dapit niya nga baraan;
: tikang didto dayuday niya ginkikinitaan,
: an tuna ha ubos han mga katawhan.
20: Tungod nga karuyag niya hibatian,
: mga araba didto ha bilanggoan;
: pagtalwas gud hadton mga sinirotan,
: han kamatayon nga ira dadangatan.
21: Ipasangyaw ha Sion an ngaran han Ginoo ,
: magdayaw ha Jerusalem an mga tawo.
22: Kon an mga nasod ug ginhadian magtampo,
: ngan magsingba na gud hira han Ginoo .
23: Ginpaluya ako ha akon pagkabatan-on,
: ginpahalipot niya an kinabuhi nakon.
24: Ayaw anay, Dyos ko, ako pagkuhaa,
: samtang nga an akon panuigon bata pa.
: O Ginoo , buhi ka ha kadayonan,
25: ginhimo an tuna ha kamaihaan;
: ngan pinaagi han mga kamot nimo,
: imo pa an kalangitan ginhimo.
26: Ngatanan maaanaw kundi magpapadayon ka,
: sugad hin panapton madudumog hira;
: sugad hin dugnit imo liliwanan,
: mauubos manta kawara ngatanan.
27: Kundi amo ka gihapon, waray kataposan.
28: Murayaw an kahimtang han amon kabataan;
: mag-uokoy dayuday ira katulinan,
: ha ubos han imo panalipdanan.