1: Nadangop ako ha imo, Ginoo , hin pagpanalipod;
: ayaw gud itugot nga pagdag-on ako.
: Dyos ka nga matadong,
: talwasa ako, ako nag-aampo!
2: Pamatii ako! Talwasa ako yana!
: Magin akon ka darangpanan hin pagpanalipod ha akon;
: akon panalipod hin pagtalwas ha akon.
3: Ikaw an akon arayopan ngan akon panalipod;
: mandoi ngan pag-unhi ako sugad han imo iginsaad.
4: Talwasa ako han bitik nga gin-andam ha akon;
: kay ikaw an akon darangpanan.
5: Ha imo kamot itinutubyan ko an akon espiritu.
: Tatalwason mo ako, Ginoo ;
: matinumanon ka nga Dyos.
6: Napupungot ka hadton nagsisingba hin buwa nga kadiyosan,
: kundi nasarig ako ha imo.
7: Marayhak ako ngan malilipay
: tungod han imo dayuday nga paghigugma.
: Nakita ka han akon pag-antos;
: maaram ka han akon kakurian.
8: Waray mo ako ipabihag han akon mga kaaway;
: tinagan mo ako hin kagawasan pagkadto bisan diin nga akon karuyag.
9: Kalooyi ako, O Ginoo ,
: kay aada ako ha kakurian;
: kapoy na an akon mga mata hin duro nga pagtinangis;
: bug-os ko nga lawas guol na kaupay.
10: Natutugob na gud ako hin kabidoan,
: ngan an pagtinangis nagpahalipot han akon kinabuhi.
: Maluya na ako tungod han akon mga kagul-anan,
: nagngungotngot bisan an akon mga tul-an.
11: An ngatanan ko nga kaaway ngan mga kaamyaw,
: nagyuyubit ha akon;
: adton akon mga kakilala nahahadlok ha akon;
: kon hinkikit-an nira ako ha kalsada nalikay hira.
12: Hinkalimtan ako han ngatanan, daw sugad hin patay na ako;
: sugad nala ako hin ipirilak nga butang.
13: Nabati ako hin damo nga kaaway nga naghuhuringhuring;
: naglilibot ha akon in dako nga kahadlok.
: Naglalarang hira pagsupil ha akon,
: pagkuha han akon kinabuhi.
14: Kundi an akon pagsarig aada ha imo, O Ginoo ;
: ikaw an akon Dyos.
15: Dayuday ginmamangnoan mo ako;
: talwasa ako han akon mga kaaway,
: hadton mga nagtitimaraot ha akon.
16: Kalooyi an imo surugoon;
: talwasa ako ha imo dayuday nga paghigugma.
17: Nagtatawag ako ha imo, O Ginoo ;
: ayaw gad ako pagpakaalohi.
: Pagpakaalohan unta an mga yawan-on;
: mahingadto unta hira hin hilom ha kalibutan han mga patay.
18: Pahiluma ito nga mga buwaon,
: an ngatanan nga magpinahitas-on ug maglabyaw
: nga nagpapakaraot han mga magtadong.
19: Hin pagkaorosahon han mag-upay nga mga butang
: nga imo gin-aandam para hadton nagpapasidungog ha imo!
: Maaram an ngatanan han imo pagkamaupay sinasalipdan mo hin madig-on adton nasarig ha imo.
20: Tinatago mo hira hin waray pagkahadlok ha imo atubangan,
: tikang han mabudhion nga mga larang han mga tawo;
: hin waray kakulba nga sirongan gintatago mo hira
: tikang han mga pagtamay han ira mga kaaway.
21: Pagdayawa an Ginoo !
: Hin kaorosahan han iya iginpakita nga gugma ha akon
: han pagpaliboti ngan pagsulonga ha akon!
22: Nahadlok ako ngan naghunahuna
: nga gintabog na ako niya tikang ha iya atubangan.
: Kundi binmati hiya han akon pangaraba,
: han pagtawaga ko ha iya hin pakibulig.
23: Higugmaa an Ginoo , kamo ngatanan nga iya katawhan.
: Pinananalipdan han Ginoo an mga matinumanon,
: kundi kinakastigo an magpinahitas-on sugad han angay ha ira.
24: Magmakusog ngan magmaisog
: kamo ngatanan nga malaomon ha Ginoo .