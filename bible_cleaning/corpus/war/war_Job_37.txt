1: An bagyo nakakapakusog han putok han akon kasingkasing.
2: Pamati, kamo ngatanan, han tingog han Dyos,
: han dalugdog nga tikang han iya baba.
3: Pinapaidlap niya an kikidlat nga natarap han langit;
: tikang ha usa nga sidsid han tuna ngadto ha luyo.
4: Niyan hinbabatian an aningal han iya tingog,
: an makusog nga hugan-ob hin dalugdog,
: samtang nag-iiroidlap an kikidlat.
5: Ha pagsugo han Dyos nahinanabo in makatitingala nga mga butang,
: urosahon nga mga butang nga makuri naton hisabutan.
6: Sinusugo niya an yelo nga mahulog ha tuna,
: ngan nagpapadara hiya hin makusog nga uran.
7: Ginpapaukoy niya an trabaho han mga tawo;
: iya pinapakita hira han iya mahihimo.
8: Napakadto han ira mga luoban an ihalas nga kamanampan.
9: Tikang ha timogan an alipuros,
: ngan tikang ha amihanan an makalilisang nga kamahagkot.
10: Nakakabagtik han katubigan an ginhawa han Dyos,
: ngan nahihimo ini nga bug-os nga yelo.
11: Nag-iidlap an kikidlat tikang han mga dampog,
12: samtang nag-aanod-anod an mga dampog ha pagbuot han Dyos.
: Gintutuman an ngatanan nga pinapagbuhat han Dyos ha ira,
: ha ngatanan nga dapit ha bug-os nga kalibutan.
13: Pinapadara han Dyos an uran hin pagtubig han tuna;
: mahihimo ipadara ini niya hin pagkastigo hin mga tawo,
: o pagpakita ha ira han iya paghigugma.
14: Hunong hin madaliay, Job, ngan pamati;
: pagpainoinoha an urosahon nga mga butang nga binubuhat han Dyos.
15: Maaram ka ba kon inuunan-o han Dyos hin pagsugo
: basi makaidlap an kikidlat tikang han mga dampog?
16: Maaram ka ba kon inuunan-o han mga dampog basi hira maglutawlutaw didto ha langit,
: nga buhat han kahiburongan nga gahom han Dyos?
17: Job diri ka makakasabot hini, mag-aantos ka la han kapaso kon manggutak an tuna hin pagmara tungod han hangin nga timog.
18: Makakabulig ka ba han Dyos hin pagbitad han langit
: ngan hin pagpatig-a hini sugad hin pinainggat nga metal?
19: Tutdoi kami han amon igsisiring ha Dyos;
: waray sulod an amon mga hunahuna;
: waray gud namon sadang igyakan.
20: Diri ako maghahangyo hin pakighimangraw han Dyos;
: kay ano nga tatagan ko hiya hin higayon hin pagpuo ha akon?
21: Ngan yana mabislaw an kapawa didto ha langit,
: mapawa hin duro nga makuri ini mabuslong;
: ngan ginhawanan han hangin an langit.
22: Hinkit-an didto ha amihanan in bulawanon nga sulhog,
: ngan nakapuno ha aton an makaaramdok nga himaya han Dyos.
23: Gamhanan kaupay an Dyos nga makuri kita makahirani ha iya;
: matadong hiya ngan waray niya pinalabi dida han iya mga pagdumara han mga tawo.
24: Sanglit diri urosahon nga may-ada kaamdok ha iya an ngatanan,
: ngan ginpapasibay-an niya adton mga napaka makinaadmananon.