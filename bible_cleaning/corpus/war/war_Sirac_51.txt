1: Nagpapasalamat ako ha imo, O Ginoo ngan Hadi,
: gindadayaw ko ikaw nga akon Dyos ug Magtaralwas.
: Nagpapasalamat ako ha imo,
2: kay ginbuligan ngan ginpanalipdan mo ako.
: Gintalwas mo ako ha kamatayon,
: han magpakaharadlok ngan buwa nga mga pagbutangbutang.
3: Ginbuligan gud ako han waray gud may napaid ha akon,
: ha imo dako nga kalooy gintalwas mo ako,
: han damo nga mga kakurian nga akon gin-agian
: han mapintas nga pagdumot han akon mga kaaway,
: nga karuyag magtapos han akon kinabuhi,
4: han diri ko pakaginhawa dida han madakmol nga aso
: nga nag-uusbok tikang hin mga kalayo nga waray ko pagsuriti,
5: han kamatayon ngahaw,
: han mga magraogdaog nga butangbutang
: nga iginsumat ngadto han hadi.
6: Makausa inmatubang ako han kamatayon,
7: ginpalibotan ako hin mga kaaway ha bisan diin nga dapit.
: Nangita ako hin tawo nga makakabulig ha akon,
: kundi waray ko hin-agian didto.
8: Kundi nahinumdom ako, Ginoo , han imo kamaloloy-on,
: ngan han imo ginbuhat han naglabay nga mga panahon.
: Hinnumdoman ko nga gintalwas mo adton nasarig ha imo,
: nga gintalwas mo hira ha ira mga kaaway.
9: Niyan nag-ampo ako ha imo tikang dinhe ha tuna,
: nga talwason mo ako han kamatayon.
10: Nag-ampo ako, O Ginoo , ikaw an akon amay,
: ayaw ako pagpabay-i han akon mga kakurian
: dida nga waray mabulig ha akon
: kontra han magraogdaog nga akon mga kaaway.
11: Dayuday magdadayaw ako ha imo
: ngan magkakanta ako hin mga awit hin pagpasalamat.
: Pinamatian mo an akon pag-ampo,
12: ngan gintalwas mo ako
: han mga pagtarhog hin pagpatay ha akon.
: Sanglit nagpapasalamat ngan nagdadayaw ako ha imo.
: O Ginoo , nagdadayaw ako ha imo!
13: Han batan-on pa ako, san-o ako magtikang han akon mga paglakaton, nag-ampo ako para hin Kinaadman.
14: Kinmadto ako ha Templo ngan nagpakiana ako hiunong ha iya, ngan bibilngon ko hiya samtang nga buhi pa ako.
15: Tikang han akon pagkabatan-on ngadto gud han akon pagkalagas hiya an akon kalipay. Tikang pa han akon pagkabata ginsunod ko hin matadong an iya agianan.
16: Dida han akon pagtikang hin pamati ha iya, kinarawat ko an Kinaadman ngan ginbalos ako hin dako nga hibaro.
17: Dayuday usa ako nga magturoon ngan nagpapasalamat ako han ngatanan nga nagtutdo ha akon.
18: Gintalinguha ko hin pag-ukoy hin kinabuhi nga makinaadmananon ngan ginpadayon ko an mga mag-upay nga buhat. Diri gud ako nagbabasol.
19: Nakiaway ako para han Kinaadman ngan ginhirotan ko an akon mga panulos. Kon nag-aampo ako, iginkokompisal ko nga mabidoon ako tungod han kakulang hin Kinaadman.
20: Kundi gintalinguha ko gud an pagtag-iya ha iya, ngan hinkaplagan ko hiya pinaagi hin kawaray ko sala. Tinmubo ako ha kinaadman tikang pa han akon pakaagi ha iya ngan diri ko na gud hiya bubulagan.
21: Tungod han akon dako nga ungara hin pakaagi ha iya, ginbalos ako hin maupay.
22: Gintagan ako han Ginoo hin balos nga nakakagyakan ako hin maupay ngan ginamit ko ini hin pagdayaw ha iya.
23: Pakadi kamo ngatanan ha akon, kamo nga nagkikinahanglan hin pagtutdo ngan pag-aram kamo ha akon eskwelahan.
24: Kay ano nga nagtutug-an kamo nga mga tapang kamo ngan diri man la kamo nababaraka hiunong hini?
25: Iini an akon igsisiring: Waray bayad an pagkamay-ada kinaadman.
26: Isang-at niyo an yugo ngan pag-andam hin pag-aram. Dayuday hiraniay la an higayon.
27: Kitaa niyo ha iyo ngahaw nga waray gud ako mag-aram hin duro kundi hinkaplagan ko in dako nga kalipay.
28: Bisan magkadiano hin kadako han imo gasto hin pakaangkon hin Kinaadman, damo gud an pulos hini.
29: Pagpasalamat nga malipayon tungod han kalooy han Ginoo , ngan ayaw gud kaawod hin pagdayaw ha iya.
30: Buhata an imo katungdanan ha igo nga panahon, ngan babaloson ka han Ginoo ha takna nga iya igintalaan.