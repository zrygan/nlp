1: Nasiring an Ginoo ,
: Naghuhunahuna ba kamo nga ginpaiwas ko an akon mga tawo,
: sugad hin lalake nga nakigbulag han iya asawa?
: Hain man an mga karig-onan han pagbulag?
: Naghuhunahuna ba kamo nga iginbaligya ko kamo ngadto ha pagkabihag
: sugad hin tawo nga nagbaligya han iya mga anak hin kaoripon?
: Diri, nahingadto kamo na pagkabihag tungod han iyo mga sala;
: ginpaiwas kamo tungod han iyo mga pagtalapas.
2: Kay ano nga waray bumaton an akon mga tawo
: han pagkadtoa ko hin pagtalwas ha ira?
: Kay ano nga waray hira bumaton han akon pagtawag ha ira?
: Waray ko ba kusog hin pagtalwas ha ira?
: Makakahimo ako hin pagpahubas han dagat pinaagi hin usa la ka pagsugo,
: ngan an mga salog hihimoon ko nga kamingawan,
: sanglit magkakamatay an kaisdaan dida hini tungod hin kakulang hin tubig.
3: Makakapasirom ako han langit,
: sugad hin nagmasulob-on ini tungod han patay.
4: Gintutdoan ako han Ginoo nga Dyos kon ano an akon igsisiring,
: basi makahatag ako hin kusog hadton mga ginugul-an.
: Kada aga gin-aaghat ako niya hin pamati han iya igtututdo ha akon.
5: Gintagan ako han Ginoo hin pagsabot,
: ngan waray ako sumupil
: o bumaya ha iya.
6: Ginlubasan ko an akon taludtod ngadto hadton mga naghahampak ha akon,
: tinugotan ko hira hin pagtamay ha akon,
: han pagrabot han akon bungot,
: ngan pagtupra ha akon bayhon.
7: Kundi diri makakadaot ha akon an ira mga pagtamay,
: kay ginbubuligan ako han Ginoo nga Dyos.
: Maniniguro ako nga mailob ko ini,
: maaram ako nga diri ako kaalohan,
8: kay hirani an Dyos ha akon,
: ngan magpapamatuod hiya nga waray ko sala.
: May-ada ba nagpapasipara hin pagsumbong kontra ha akon?
: Pakadtoa kami ha hukmanan!
: Ipadara ha iya an iya sumbong!
9: An Ginoo nga Dyos ngahaw an nananalipod ha akon
: sanglit hin-o an makakagpamatuod nga salaan ako?
: Mawawara an ngatanan nga nagsusumbong kontra ha akon;
: mapapara hira sugad hin dugnit nga gintangkob!
10: Kamo ngatanan nga nagtatahod han Ginoo
: ngan nagsusugot han mga pulong han iya surugoon,
: bangin masirom manggud an agian nga iyo ginlalaktan,
: kundi sarig kamo han Ginoo , tapod kamo han iyo Dyos.
11: Kamo ngatanan nga naglalarang hin pagbungkag han iba
: pagbubungkagon liwat kamo pinaagi han iyo kalugaringon nga mga larang!
: An Ginoo ngahaw an magpapahinabo hini;
: mag-aantos kamo hin makalolooy nga kapalaran.