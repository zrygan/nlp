1: Maghusay nga pulong ha akon nagpuno,
: samtang para'n hadi ak' nagkukumpuso;
: Pareho han pluma ini nga dila ko,
: hin magsusurat nga duro hin ka listo.
2: Ha tanan nga mga gin-anak hin tawo,
: ikaw gud an labaw ha ira ka gwapo;
: tin-aw ka mamulong listo magdiskurso,
: ginpakaupay ka pirme han Ginoo .
3: Itaod na yana an imo espada,
: itaklos ha hawak, hadi nga kusgan ka;
: ikaw naghahadi gamhanan ha tuna, talahoron ka gud ngan harangdon ka pa!
4: Ha kaharangdon sulong ha pagdarag-an,
: an matuod, matadong imo ugopan;
: pagpapadag-on ka han imo kakusgan,
: dagko'ng pagdarag-an maimo ngatanan.
5: Imo mga pana duro'n kamag-idlot,
: ha kasingkasing han kaaway nadulot,
: mga nasod nahuhulog ha im' kamot,
: ha imo tiilan hira nagsusugot.
6: An trono nga han Dyos ginhatag ha imo,
: magpapabilin hin kadayonan ito;
: matadong ka maghadi'n ginhadian mo.
7: Mahal mo'n matadong, maraot kontra mo.
: Sanglit tungod hito an Dyos nga Dyos nimo,
: ha imo nagpili, nagdihog ha imo.
: Igin-ipis ha im' kalipay nga damo,
: labaw hadton iba nga bisan pa hin-o.
8: Mga panapton mo maghamot ngatanan,
: nga han mira, aloy, kasya binutangan;
: palasyo nga marpil an tinitikangan han mga turunggon nga im' kaliawan.
9: Tampo han im' korte han kababayen-an,
: didto'n mga anak hadton kahadian;
: rayna ha im' tuo rinayan-dayanan,
: han gimamahali nga mga bulawan.
10: Karaslon han hadi, ako pamatii,
: katawhan, kauropdan mo hingalimti
11: Kahusay mo uungaraon han hadi,
: hiya'n agaron mo, hiya an yukboi.
12: Adton katawhan nga mga taga-Tiro,
: magdadara ha im' hin mga rigalo;
: ngan adton katawhan nga riko hin duro,
: magtitinguha pakigsangkay ha imo.
13: Adton prinsisa aadto ha palasyo,
: rinayan-dayanan, kahusay hin duro!
: bulawan an borda hadton iya bado,
14: an iya panapton may kolor nga damo.
: Ngadto gud han hadi hiya ginbunyogan,
: ginsusunod han iya kadaragan-an;
: bunyog hira niya nga ginpasidunggan
: ngan gindara liwat hira ha hadi man.
15: Upod adton rayhak ngan an kalipayan,
: upod an kalipay ngan rayhak han tanan;
: hira naabot ngatanan minandoan
: palasyo han hadi ira sinusudlan.
16: O Hadi ko, magdamo'n im' kabataan,
: pagliwan han imo mga ginikanan;
: ikaw maghihimo ha ira ngatanan,
: han bug-os nga tuna, nga mga punoan.
17: An bantog mo mabubuhi na hin dayon,
: tungod hinin kompuso nga karantahon;
: ha tanan nga tiarabot nga panahon,
: han ngatanan ikaw na'n pagdadayawon.