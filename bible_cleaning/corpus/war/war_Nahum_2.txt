1: Ninibe, sinusulong ka!
: Inmabot na an gahom nga magdudugmok ha imo.
: Butangi hin mga tawo an mga kota!
: Bantayi an dalan!
: Pag-andam para ha pag-awayan!
2: Ipapahiuli na han Ginoo an pagkaharangdon han Israel, sugad hadto han waray pa hiya pagtikasi han iya mga kaaway.
3: May dara nga magpula nga mga taming an kaaway nga mga sondalo
: ngan magpula an ira mga bado hin kasondalo.
: Nag-aandam hira hin pagsulong!
: Nag-iidlap an ira mga karuwahe sugad hin kalayo!
: Nagpapanikad an ira mga kabayo!
4: Nagdadalagan hin malaksi an mga karuwahe dida han kakalsadahan,
: maglaksi nga pabalikbalik dida han mga plasa han syudad.
: Nag-iidlap ini sugad hin mga sulo,
: ngan maglaksi sugad hin kikidlat.
5: Tinatawag an mga opisyal;
: nanhihipakdol hira han ira pagsulong.
: Nagdadagmit ngadto han pader an mga nasulong
: ngan binubutangan hin salipod an mga maso hin pagbungkag.
6: Nabukas na an mga ganghaan ha ligid han salog;
: napuno na hin kahadlok an palasyo.
7: Nabihag na an rayna;
: nag-aaraba an iya mga surugoon sugad hin mga sarapati
: ngan nagpupukpok han ira mga dughan tungod hin kabidoan.
8: Sugad hin tubig tikang hin nabuhang nga linaw
: nagdadagmit an mga tawo tikang ha Ninibe!
: Hunong na! Hunong na! nanggogliat hira
: kundi waray namamati ha ira.
9: Tikasa an salapi!
: Tikasa an bulawan!
: Puno hin manggad an syudad!
10: Nabungkag na an Ninibe, binayaan, mamingaw na!
: Natutunaw hin kahadlok an mga kasingkasing;
: nangungurog an mga tuhod, maluya na hin duro;
: ginduduas na an mga bayhon.
11: Hain na man an syudad
: nga sugad hin luoban hin mga liyon,
: an dapit diin gintutubongan an nati nga mga liyon,
: nga kinakadtoan han lalaki ug babayi nga liyon
: ngan waray pagkahadlok an ira mga nati?
12: Ginpatay han liyon an iya nadakop,
: ngan ginpikaspikas ini para han iya kapadis ngan han iya mga nati;
: ginpuno niya hin pinikaspikas nga unod an iya luoban.
13: Kaaway mo ako! nasiring an Ginoo nga Labi Kamakagarahum. Susunogon ko an imo mga karuwahe. Pamamatayon an imo mga sondalo didto ha pag-awayan ngan aagawon ko liwat an ngatanan nga imo gin-agaw ha iba. Diri na gud pamamatian an mga ginkikinahanglan han imo mga sinugo.