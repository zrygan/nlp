12: Job, diri ba makakasamok ha imo kon maghimangraw ako?
: Diri na gud ako makakahimo hin paghilom han akon binabati ha dughan.
3: Gintutdoan mo in damo nga mga tawo,
: ngan ginpakusog mo in magluya nga mga kamot.
4: Han paghipakdol han maluya ngan binubutlaw,
: gindasig mo hiya hin pagtindog pinaagi han imo mga pulong.
5: Yana ikaw na an aada ha kakurian,
: ngan magkukuri ka kon uunanhon mo hin pagkarawat hini ngatanan.
6: Nagsingba ka han Dyos ngan waray ikakasuson han imo kinabuhi;
: sanglit angay ka tumapod ngan lumaom.
7: Yana panhunahuna daw! Pagngaran daw hin usa nga hinabo
: diin nahingadto hin karat-an in usa ka tawo nga matadong.
8: Hinkit-an ko in mga tawo nga nag-arado hin kanan karat-an mga uma,
: ngan kamaraogdaog an gintanom sugad hin binhe;
: yana an ira naani amo an kamaraogdaog ngan karat-an.
9: Sugad hin bagyo ginpukan hira han Dyos tungod han iya kasina.
10: Nangurob ngan nauwang an mga magraogdaog sugad hin mga liyon,
: kundi pinapamingaw hira han Dyos ngan ginrurumok an ira mga ngipon.
11: Sugad hin mga liyon nga waray gud nadadakop ngan nakakaon,
: napatay hira ngan nagsasarang an ngatanan nira nga mga anak.
12: Makausa inmabot hin hilom in usa nga mensahe,
: duro hin kahilom nga makuri ngani ako makabati.
13: Sugad hin ngarat ginsamok an akon pagkaturog.
14: Nangurog ako ngan nahadlok;
: nangurog hin kahadlok an bug-os ko nga lawas.
15: Sinmaping ha akon bayhon in mahinay nga harupoy,
: ngan namarat hin kahadlok an barahibo han akon panit.
16: Hinkit-an ko in natindog didto;
: tinutokan ko ini, kundi waray ako pakasabot kon ano adto.
: Niyan hinbatian ko in tingog ha butnga han kamingaw
17: May-ada ba matadong nga tawo ha atubangan han Dyos,
: o may-ada ba putli nga tawo ha atubangan han iya Magburuhat?
18: Diri an Dyos nasarig han iya langitnon nga mga surugoon;
: nakakaagi hiya hin sayop bisan han iya mga anghel.
19: Naghuhunahuna ka ba nga masarig hiya hin usa han iya ginbuhat tikang ha tuna,
: hin usa ka butang nga tapotapo nga mahimo koromsom sugad hin tangkob?
20: Bangin ha aga buhi pa in usa ka tawo,
: kundi bangin diri ngani hisabotan nga patay na hiya nga diri pa naabot an kagab-ihon.
21: Kukuhaon an ngatanan nga iya mga butang;
: napatay hiya, kulang la gihapon hin kinaadman.