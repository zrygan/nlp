1: Nasiring an Ginoo , Kon bulagan hin usa nga lalake an iya asawa, ngan an babaye bumaya ha iya ngan maasawa hin lain nga lalake, diri na an bana makakabawi ha iya. Makakahugaw gud ini hin duro han tuna. Kundi, Israel, nagkamay-ada ka damo na nga mga hinigugma, ngan yana karuyag ka bumalik ha akon!
2: Hangad daw ngadto han mga sampaw han kapungtoran. May-ada ba dapit nga waray nimo pagbuhati sugad hin usa nga mahugaw nga babaye? Ha ligid han dalan naghulat ka han imo mga hinigugma, sugad hin usa nga taga-Arabia nga nagama ha kamingawan. Ginhugawan mo an tuna pinaagi han imo pagkamahugaw nga babaye.
3: Amo ini nga ginpugngan an mga uran, ngan waray umabot an uran ha pagtikang han katsirak. Sugad ka hin usa nga mahugaw nga babaye pagkit-on; waray ka gud alo.
4: Ngan yana nasiring ka ha akon, Ikaw an akon amay, ngan ginhigugma mo ako tikang pa han akon pagkabata.
5: Diri ka dayuday masisina; diri ka mapupungot ha akon ha kadayonan. Israel, amo ito an imo iginyakan, kundi ginbuhat mo an ngatanan nga karat-an nga imo mahihimo.
6: Han hadi pa hi Josias, nagsiring ha akon an Ginoo , Hinkit-an mo ba an ginbuhat han Israel, ito nga babaye nga diri matinumanon? Binayaan ako niya ngan nanggawi hiya sugad hin usa nga mahugaw nga babaye dida han kada hitaas nga pungtod ngan ha sirong han kada marampag nga kahoy.
7: Naghunahuna ako nga mabalik gud hiya ha akon katapos niya pagbuhata ini ngatanan. Kundi waray hiya bumalik, ngan hinkit-an ini ngatanan ni Juda nga diri matinumanon niya nga bugto.
8: Hinkit-an liwat ni Juda nga ginbulagan ko hi Israel ngan ginpaiwas ko hiya kay binmaya hiya ha akon ngan nahimo nga usa nga mahugaw nga babaye. Kundi waray mahadlok hi Juda nga diri matinumanon nga bugto ni Israel. Nahimo liwat hiya nga usa nga mahugaw nga babaye,
9: ngan waray gud hiya maawod. Ginhugawan niya an tuna, ngan nanlibog hiya pinaagi hin pagsingba hin mga bato ngan mga kahoy.
10: Ngan katapos hini ngatanan, pinmasangil la hi Juda nga diri matinumanon nga bugto ni Israel hin pagbalik ha akon; diri gud hiya tangkod. Ako nga Ginoo an nagyakan.
11: Niyan nagsumat ha akon an Ginoo nga bisan kon binmaya na ha iya an Israel, nagpakita an Israel nga mauruupay hiya kay han Juda.
12: Ginsiring ako niya nga kadtoon ngan sidngon ko hi Israel, Diri matinumanon nga Israel, balik ngadi ha akon. Maloloy-on ako ngan diri ako masisina; diri ako masisina ha imo ha kadayonan.
13: Karawata la nga salaan ka ngan nga sinmupil ka han Ginoo nga imo Dyos. Igkompisal nga ihinatag mo an imo paghigugma ngadto han langyaw nga kadiyosan ha sirong han kada marampag nga kahoy, ngan nga waray ka magsugot han akon mga sugo. Ako nga Ginoo an nagyakan.
14: Balik ha akon, kamo nga diri matinumanon nga mga tawo, gintatag-iya ko kamo. Kukuhaon ko in usa ha iyo tikang han kada bungto ngan duha tikang han kada banay, ngan ibabalik ko kamo ngadto ha Bukid Sion.
15: Tatagan ko kamo hin mga punoan nga magsusugot ha akon, ngan maghahadi hira ha iyo nga makinaadmananon ngan masinaboton.
16: Niyan kon magdamo na kamo didto hito nga tuna, diri na maghihimangraw an mga tawo hiunong han akon Kahon han Ginsaaran. Diri na hira maghuhunahuna o mahinunumdom hini; diri na ngani hira magkikinahanglan hini, o maghihimo pa hin lain nga Kahon.
17: Kon umabot na ito nga panahon, pagtatawgon an Jerusalem nga An Trono han Ginoo , ngan magtititirok didto an ngatanan nga mga nasod hin pagsingba ha akon. Diri na nira pagbubuhaton an igsisiring han ira magtig-a ngan magraot nga mga kasingkasing.
18: Magkakausa na an Juda ug an Israel, ngan magdudungan hira hin pag-abot tikang ha pagkabihag didto han nasod ha amihanan, ngan mabalik hira ngadto han tuna nga iginhatag ko han iyo kaapoy-apoyan sugad nga usa nga dayon nga panurundon.
19: Nasiring an Ginoo ,
: Israel, karuyag ko unta hin pagkarawat ha iyo nga akon anak,
: ngan hin paghatag ha imo hin makaruruyag nga tuna,
: an gimamaupayi nga tuna ha bug-os nga kalibutan.
: Karuyag ko unta nga tawgon mo ako nga imo amay,
: ngan diri mo na gud bayaan.
20: Kundi sugad hin malingo nga asawa,
: waray ka magmatinumanon ha akon.
: Ako nga Ginoo an nagyakan.
21: Hinbabatian in aringasa didto han mga sampaw han kapungtoran
: mga tawo ini han Israel nga nananangis ngan nakikimalooy,
: kay nag-ukoy hira hin salaan nga kinabuhi,
: ngan hinngalimtan nira an Ginoo nga ira Dyos.
22: Balik, kamo ngatanan nga binmaya han Ginoo ;
: pagtatambalon kamo niya ngan paghihimoon kamo nga matinumanon ha iya.
: Nasiring kamo, Tinuod, mabalik kami ha Ginoo kay amo hiya an amon Dyos.
23: Waray gud makabulig ha amon an amon pagano nga pagsingba didto han mga sampaw han kapungtoran. An Ginoo la nga amon Dyos an makakabulig han Israel.
24: Kundi an pagsingba kan Baal, an diyos nga waray pagkaalo nakawara la han amon mga panon ngan kahayopan, han amon mga anak nga kalalaken-an ug kababayen-anhan ngatanan nga ginkabudlayan han amon kaapoy-apoyan tikang pa hadto nga mga panahon.
25: Kinahanglan humigda kami ha kaawod ngan magpatahob kami han amon kaarawdan. Dayuday nakasala kami ngan an amon kaapoy-apoyan han Ginoo nga amon Dyos; waray gud namon pagsugta an iya mga sugo.