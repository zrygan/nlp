1: Paglabay hin panahon nagngurutob kontra han ira igkasi mga Judiyo in damo nga kalalaken-an ngan kababayen-an.
2: May-ada ha ira nagsiring, Dagko inin amon mga panimalay. Nagkikinahanglan kami hin pagkaon basi kami mabuhi.
3: Nagsiring an iba, Napirit kami pagprinda han amon mga uma, mga urubasan, ngan mga balay basi la makapalit kami hin igo nga pagkaon nga diri la kami panggutomon.
4: May iba pa nga nagsiring, Nangutang kami hin kwarta hin pagbayad ngadto han hadi han buhis han amon mga uma ngan mga urubasan.
5: Mga kadugo man kami han amon igkasi mga Judiyo. Diri ba an amon mga anak sugad kamaupay han ira mga anak? Kundi ginpapaoripon namon an amon mga anak. Nahibaligya na ngani nga mga oripon an iba han amon mga anak nga kababayen-an. Waray gud namon mahihimo kay ginkuha ha amon an amon mga uma ngan mga urubasan.
6: Han pakabati ko han ira mga ngurutob, nasina ako,
7: ngan naglarang ako dayon hin paggios. Ginbusaan ko an mga pangulo ngan mga opisyal han katawhan ngan ginsiring ko hira, Iyo ginraogdaog an iyo kabugtoan!
: Nagtawag ako hin katirok han mga tawo hin pagtuhay ha ira,
8: ngan nagsiring ako, Sugad han aton nahimo ginlukat naton an aton kabugtoan nga mga Judiyo nga nagbaligya ha ira ngahaw ngadto hin mga lumalangyaw. Yana iyo ginpipirit an iyo kalugaringon nga kabugtoan hin pagbaligya han ira kalugaringon ngada ha iyo nga ira igkasi mga Judiyo! Nagmingaw an mga pangulo ngan waray gud hira sadang igyakan.
9: Niyan nagsiring ako, Sayop an iyo ginbubuhat! Angay niyo pagtahoron an Dyos ngan pagbuhaton an matadong. Dida hini diri unta tinatagan niyo an aton mga kaaway nga mga Hentil hin higayon hin pagtamay ha aton.
10: Ginpautang ko an mga tawo hin kwarta ug pagkaon, sugad man an akon mga kaupod, ngan an mga tawo nga nagtratrabaho para ha akon. Yana ayaw ta na hira pabayda.
11: Paraa an ngatanan nga mga utang ha iyokwarta o pagkaon o bino o lana hin olibo. Ngan yana dayon igbalik ha ira an ira mga uma, mga urubasan, mga tanaman hin olibo, ngan mga balay!
12: Binmaton an mga pangulo, Tutumanon namon an imo siring. Ig-uuli namon an mga hiagi ngan diri na kami masukot ha ira han mga utang.
: Gintawag ko an kapadian ngan ginpasumpa ko ha ira atubangan an mga pangulo nga ira gud tumanon an saad nga ira pa gudla ginhimo.
13: Niyan ginhukas ko an hilapad nga bakos ha akon hawak ngan igintugyab ko ini, ngan nagsiring ako, Susugaron hini han Dyos an pagtugyab han bisan hin-o ha iyo nga diri nagtuman han iya saad. Kukuhaon han Dyos an iyo mga balay ngan an ngatanan nga iyo gintatag-iya, ngan waray gud igsasalin ha iyo.
: Nagsiring an ngatanan nga nagtambong, Amen! Ngan gindayaw nira an Ginoo . Ngan gintuman han mga pangulo an ira saad.
14: Sulod han bug-os nga dose ka tuig nga gobernador ako han tuna han Juda, tikang han ika-20 ka tuig nga emperador hi Artajerjes ngada han iya ika-32 ka tuig, waray gud ako o an akon mga kauropdan kumarawat han pagkaon nga bahin han akon pagka gobernador.
15: An tagsa nga gobernador nga una ha akon nakapabug-at han mga tawo ngan nangaro hin 40 ka bug-os nga salapi kada adlaw para hin pagkaon ug bino. Ginraogdaog an mga tawo bisan han ira mga surugoon. Kundi iba an akon ginbuhat kay ginpasidunggan ko an Dyos.
16: Ibinutang ko an akon bug-os nga kusog dida han pagtindog na liwat han pader ngan waray ako mag-angkon hin bisan ano nga hiagi. An ngatanan nga nagtrabaho para ha akon binmulig han pag-ayad.
17: Dayuday ko ginpakaon ha akon lamesa in 150 nga mga Judiyo ngan an ira mga pangulo, labot han ngatanan nga mga tawo nga dinmuaw ha akon tikang han higrani nga mga nasod.
18: Kada adlaw nagharo ako hin usa nga baka, unom han gimamag-upayi nga mga karnero, ngan damo nga mga manok, ngan kada ikanapulo ka adlaw nadurot ako hin damo nga bino. Kundi sayod ako nga mabug-at na ini nga mga ginpapas-an han mga tawo, sanglit waray ko nala aroa an katungod nga ihinahatag ha akon pagka gobernahat.
19: Nag-aampo ako ha imo, O Dyos, nga hinumdoman mo an ngatanan nga akon ginbuhat para hini nga mga tawo.