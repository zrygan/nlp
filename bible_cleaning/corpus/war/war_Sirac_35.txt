1: An pagtuman han Balaod labi pa hin kamahal kay han damo nga mga halad; usa ini nga halad hin pakig-angbitay.
2: An pagbalos tungod hin kalooy sugad ini hin usa nga inani nga pugas nga halad; an paghatag ha mga kablas sugad ini hin halad hin pagpasalamat.
3: An paglikay hin pakasala makakalipay han Ginoo ngan makakabayad han sala.
4: Kundi ayaw pagkadto han Templo kon waray nimo dara nga halad.
5: Sugo ini han Balaod nga magdara ka hin halad.
6: Kon in usa nga matadong nga tawo maghalad hin sakripisyo ngan an tambok maglanay ngada ha altar, an mahamot nga baho maalisbok ngadto han Gihahataasi.
7: Kakarawaton han Ginoo an mga halad han matadong nga tawo ngan diri ini hingangalimtan han Ginoo .
8: Pagdayaw han Ginoo pinaagi hin huyayag nga pagdara hin halad ngadto ha iya; ayaw kahalot han syahan nga abot han imo uma.
9: Pagmalipayon han tagsa nga upa nga imo ginhimo, ngan kon mabayad ka han ikanapulo ka bahin, buhata ini nga malipayon.
10: Ihatag han Gihahataasi sugad han ginhatag niya ha imo ngan sugad hin kamahinatagon tubtob han imo mahimo.
11: An Ginoo magbabalos manta ngan bubuhaton ini hin makadamo.
12: Kundi ayaw hiya paghukipi ngan ayaw pagtapod hin mga halad nga nakuha hin diri matadong nga paagi. Diri hiya makarawat hini nga mga halad.
: An Ginoo waray pinili ug waray pinalabi.
13: Diri hiya nagtatamay han mga kablas; kon may-ada nag-aampo tungod kay ginpakaraot hiya, pinamamatian hiya han Ginoo .
14: Kon an mga ilo ug mga balo kinasingkasing an ira mga pag-ampo, diri hiya nagpapakabungol.
15: An mga luha nga nadaligdig ha bayhon hin usa nga balo nagoliat hin pagsumbong supak han tawo nga nakahatag hin kasakitan ha iya.
16: Pag-alagad nga mahinalangpon han Ginoo ngan kakarawaton ka han Ginoo ; an imo mga pag-ampo maabot ngadto ha mga dampog.
17: An mga pag-ampo han mapainubsanon nga tawo nalahos han mga dampog ngan naabot ngadto han Gihahataasi nga Ginoo ngan nagpapabilin didto tubtob han pagbaton niya pinaagi nga an katadongan tumanon gud ngan adton mga salaan kastigohon.
18: Ngan an Ginoo magbubuhat dayon. Diri hiya mapakita hin iya kamapailobon ngadto han mga maghuka nga tawo. Mabulos hiya pinaagi hin pagpuo han mga diri natoo han Dyos. Pupuohon niya ngatanan adton mga waray pagpaid ug adton mga mapahitas-on ngan pupukanon an gahom han mga magraogdaog.
19: Ihahatag han tagsa nga tawo an angay han iya mga hunahuna ug mga buhat. Tungod han kalooy han Ginoo magmamalipayon an iya mga tawo kon paghukman na hira.
20: Ha panahon hin kasamokan, an iya kalooy kinakarawat sugad hin uran kahuman hin maiha nga kathuraw.