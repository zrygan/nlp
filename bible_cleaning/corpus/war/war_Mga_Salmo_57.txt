1: Kalooyi ako, O Dyos, kalooyi ako,
: kay nadangop ako ha imo nga matalwas.
: Nakakaagi ako hin panalipod ha lambong han imo mga pako,
: tubtob nga lumabay an ngatanan nga kataragman.
2: Nagtatawag ako han Dyos, an Gilalabawi,
: han Dyos nga nahatag han ngatanan nga akon mga kinahanglanon.
3: Mabaton hiya tikang ha langit ngan tatalwason ako;
: dadag-on niya an mga paraatake ha akon.
: Ipapakita ha akon han Dyos an iya dayuday nga paghigugma ngan pagkamatinumanon.
4: Nahigda ako ha butnga hin mga liyon,
: nga andam pagbanghag hin mga tawo.
: Sugad hin mga bangkaw ngan mga pana an ira mga ngipon;
: sugad hin magtarom nga mga espada an ira mga dila.
5: Ipakita ha langit an imo pagkaharangdon, O Dyos,
: ngan ha bug-os nga tuna an imo kadungganan!
6: Nagbitad hin pukot pagdakop ha akon an akon mga kaaway;
: dinadaog ako hin kabaraka.
: Nagluong hira ha akon aragian,
: kundi hira la ngahaw an nagkahuglog ngadto hito.
7: Andam na ako, O Dyos;
: andam na gud ako!
: Magkakanta ngan magdadayaw ako ha imo!
8: Pagmata na, kalag ko!
: Pagmata na, arpa ngan salteryo ko!
: Pupukawon ko an adlaw!
9: Pasasalamatan ko ikaw ha butnga han mga nasod, O Ginoo!
: Pagdadayawon ko ikaw ha butnga han mga katawhan!
10: Naabot ha langit an imo dayuday nga paghigugma,
: ngan ha mga panganoron an imo kamatinumanon.
11: Ipakita ha langit an imo kaharangdon, O Dyos,
: ngan ha bug-os nga tuna an imo kadungganan!