12: Waray ba mabaton hini ngatanan nga kalurongan?
: Nakakapamatadong ba hin tawo in labis na nga pagyinakan?
3: Job, naghuhunahuna ka ba nga diri kami makakabaton ha imo?
: Nga nakakapamingaw ha amon an mga pagbiaybiay mo nga mga pulong?
4: Nasiring ka nga matuod an imo ginyayakan;
: ngan nasiring ka nga putli ka ha atubangan han Dyos!
5: Maupay unta kon batonon ka han Dyos!
6: Susumatan ka niya nga damo an pamayhon han kinaadman;
: may mga butang nga makuri matukib han hibaro hin tawo.
: Kinakastigo ka han Dyos ngan kulang pa ini han angay ha imo.
7: Hibabaroan mo ba an katubtoban ngan mga pag-ultan
: han pagkaharangdon ngan pagkagamhanan han Dyos?
8: Hirohitaas pa ini han langit ngan diri nimo ini maaabot.
: Maaram an Dyos han kalibutan han mga patay,
: kundi diri ka maaram hini.
9: Haruhalapad pa kay han tuna an pagkaharangdon han Dyos,
: hiruhiluag pa kay han dagat.
10: Kon dakpon ka han Dyos ngan dad-on ka ngadto ha hukmanan,
: hin-o man an makakapugong ha iya?
11: Maaram an Dyos han waray pulos nga mga tawo;
: nakita hiya han ngatanan nira nga magraot nga mga buhat.
12: Matikang hin pagkamaaram an lurong nga mga tawo
: kon matawo nga daan maanad an ihalas nga mga asno.
13: Job, pagmatadong ha imo kasingkasing.
: Bayawa an imo mga kamot ngadto ha Dyos.
14: Paiwasa an maraot ngan sayop ha imo panimalay.
15: Niyan atubanga hin waray pagkahadlok ngan hin kaisog na liwat an kalibutan.
16: Niyan mawawara an ngatanan nga nakakasamok ha imo panumdoman,
: sugad hin mga baha nga inmagi na ngan waray na nanunumdom.
17: Magmamaparupawa kay han naudtohan nga adlaw an imo kinabuhi,
: ngan masanag sugad han pagpunias han kaagahon an gisisiromi nga mga takna han kinabuhi.
18: Mag-uokoy ka nga himyang ngan malaomon;
: pananalipdan ka han Dyos ngan tatagan ka hin pahuway.
19: Diri ka mahahadlok han imo mga kaaway;
: mapaugop ha imo in damo nga mga tawo.
20: Kundi masiplat ha bisan diin nga dapit an mga magraogdaog upod an pagturaw,
: ngan makakasabot hira nga waray gud nira sadang palagiwan.
: Nga aabutan hira han kamatayon, amo la an ira paglaom.