1: Iini pa in mga darahonon ni Solomon nga kinopya hin mga tawo didto han palasyo ni Hadi Ezequias han Juda.
2: Kanan Dyos kaburot-on nga diri kita makatukib hin iya mga butang; kanan hadi karuyag nga igsaysay hin dayag an iya hinsabotan nga mga butang.
3: Diri mo gud hinsasabtan an ginhuhunahuna hin usa nga hadi; diri ta matutukib an iya mga panhunahuna, sugad nga diri maaabot an mga kahitas-an han langit o matutugkad an mga kahiladman han kalalawdan.
4: Kuhaa an mga hugaw han salapi, ngan makakahimo an platero hin matahom nga butang.
5: Ipahirayo han hadi an magraot nga mga magsaragdon, ngan an iya pamunoan mababantogan tungod han iya pagkamatadong.
6: Kon aada ka ha atubangan han hadi, ayaw pagpakalalake o pagpakaimportante.
7: Mauruupay pa nga pauswagon ka ngadto hin hiruhitaas nga lingkoran kay nga ipahatag an imo dapit ngadto hin darudako nga pagkatawo.
8: Ayaw pagdalidali hin pagsumbong ha hukmanan mahitungod han imo hinkit-an. Kon unina hisabotan hin iba nga testigo nga sayop ka, mag-aano ka man?
9: Kon ikaw ngan an imo amyaw may kalipongan, kamo nala an pagtuhay hini ngan ayaw ipadayag in bisan ano nga mga sekreto.
10: Kay kon diri, mahibabaro an ngatanan nga diri ka nakakatipig hin sekreto, ngan diri na gud mabulag ha imo an kaarawdan.
11: In usa nga panhunahuna nga maupay nga kapulong sugad hin sabong nga bulawan nga iginborda dida hin salapi.
12: An pagpahimangno nga ihinahatag hin tawo nga maaram ngadto hin tawo nga andam hin pamati maromahal pa kay hin mga singsing o alahas nga hinimo han labi ka puraw nga bulawan.
13: An katataporan nga sinugo nakakapahalibway han nagsugo ha iya, sugad hin mahagkot nga tubig dida han kapaso han kat-ani.
14: An mga tawo nga nagsasaad kundi diri gud nagtutuman, sugad hira hin mga dampog ug hangin nga waray dara nga uran.
15: Tungod hin mailobon nga pagmaymay, madadara nimo bisan an labi kamakusog nga maato ha imo, ngan makakakabig ka pa ngani hin mga punoan.
16: Ayaw gud pagkaon hin dugos nga lapas na han kasadangan, kay bangin ka magsuka.
17: Ayaw pakighampang hin agsob han imo kahigrani; bangin sumhan hiya ngan masina ha imo.
18: An diri matuod nga sumbong sugad kamakamaratay hin espada, balbag, o matarom nga pana.
19: An imo pagtapod hin tawo nga diri kasasarigan ha panahon hin kakurian sugad hin pagsamsam nga may-ada mo matingotingo nga ngipon o paglakat nga nag-iingka ka.
20: An paglipay hin usa ka tawo nga mabidoon pinaagi han pagkaato, sugad ini hin paglubas ha iya kon mahagkot an panahon o pagbagnos hin asin dida hin iya kasamdan.
21: Kon ginugutom na an imo kaaway, pakaona hiya; kon hiya inuuhaw, paimna;
22: makakapaawod ini ha iya hin duro, ngan pagbabaloson ka han Ginoo .
23: An paglibak nagdadara hin kasina, sugad nga nagdadara hin uran an hangin nga amihan.
24: Mauruupay pa an pag-ukoy didto ha atop hin balay kay hin paglungon hin asawa nga mamugo ug maaringasa.
25: An pakabati hin maupay nga sumat tikang hin hirayo nga tuna sugad hin pag-inom hin mahagkot nga tubig kon pinapasoan ngan inuuhaw ka.
26: An maupay nga tawo nga napadaog hin maraot nga tawo nakakapahinumdom ha imo hin burabod nga nahugawan o atabay nga hiniloan.
27: Diri maupay para ha imo an labis na nga pagkaon hin dugos, sugad man an pagtinguha hin sobra na nga pagdayaw ha imo.
28: Kon diri ka nakakapugong han imo kasina, sugad ka hin kamakalolooy hin syudad nga waray mga pader, nga andam hin pagsulonga.