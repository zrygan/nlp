1: Pagliawa an akon mga tawo, nasiring an aton Dyos,
: Pagliawa hira!
2: Dasiga an mga tawo han Jerusalem.
: Sumati hira nga igo na an ira pag-antos,
: ngan ginpasaylo na an ira mga sala.
: Ginkastigo ko na hira hin igo tungod han ngatanan nira nga mga sala.
3: Nagoliat in usa nga tingog, Andama didto han kamingawan an dalan para han Ginoo !
: Tadonga an mahawan nga dalan didto han kamingawan para han aton Dyos!
4: Tak-opi an tagsa nga kahamub-an,
: panasa an tagsa nga bukid.
: Pataga an kapungtoran;
: ngan hamisa an batoon nga tuna.
5: Niyan igpapadayag an himaya han Ginoo ,
: ngan hikikit-an ini han ngatanan nga katawhan.
: An Ginoo ngahaw an nagyakan hini.
6: Nagoliat in usa nga tingog, Igsangyaw in usa nga mensahe!
: Napakiana ako, Ano nga mensahe an akon igsasangyaw?
: Igsangyaw nga an ngatanan nga mga tawo sugad la hin banwa sugad
: la han mga bukad ha kapatagan nga nalalaya la dayon.
7: Nalalaya an banwa ngan nararapdag an mga bukad
: kon huypon ini han ginhawa han Ginoo .
: An mga tawo sugad la han mga banwa!
8: Oo, nalalaya an banwa ngan nararapdag an mga bukad,
: kundi nagpapadayon an pulong han aton Dyos.
9: Jerusalem, sagka ngadto hin hitaas nga bukid,
: ngan igsangyaw an maupay nga sumat!
: Goliat hin dako nga tingog, Sion;
: ipahibaro an maupay nga sumat!
: Pagyakan ngan ayaw kahadlok,
: Sumati an mga bungto han Juda,
: nga maabot na an ira Dyos!
10: Maabot na an Ginoo nga Dyos paghadi
: makagarahum hiya nga hadi,
: ngan dara niya an mga tawo nga iya gintalwas.
11: Pagmamangnoan niya an iya panon sugad hin magmarangno han mga karnero;
: pagtitirokon niya an nati nga mga karnero,
: ngan iya hira kukugoson;
: ngan iya aagakon adton anakan nga mga karnero.
12: May-ada ba makakagtakos han kalalawdan pinaagi hin mga harop,
: o makakagsukol han langit pinaagi han iya mga dangaw?
: May-ada ba makakasulod han bug-os nga tuna dida hin usa nga tasa,
: o makakagtimbang han kabug-at han kabukiran ngan kapungtoran pinaagi hin timbangan?
13: May-ada ba makakasugo han Ginoo han iya pagbubuhaton?
: Hin-o an makakagtutdo o makakagsagdon ha iya?
14: Hin-o ba an pinapakianhan han Dyos
: basi mahibaro ngan makasabot hiya
: ngan makakag-aram kon uunanhon an pagbuhat han mga butang?
15: Para ha Ginoo waray hinungdan an mga nasod;
: sugad la hira hin usa ka turo nga tubig,
: sugad la hin tapotapo kagaan an higrayo nga kapupud-an.
16: An ngatanan nga kamanampan didto han mga kagurangan han Libano
: diri ngani igo para hin tutuboron nga mga halad ngadto han aton Dyos,
: ngan an kakahoyan hini diri ngani igo hin pagharing han kalayo.
17: Waray gud hinungdan para ha iya an mga nasod.
18: Kanay niyo itatanding an Dyos?
: Uunanhon nimo hin pag-asoy kon hin-o in masusugad ha iya?
19: Diri hiya sugad hin diyosdiyos nga hinimo hin mga panday,
: nga mga panday hin metal han pinuputos hin bulawan
: ngan ibinubutang dida hin tungtongan nga salapi.
20: An tawo nga diri nakakaakos hin salapi ug bulawan
: napili hin kahoy nga diri gabok.
: Namimiling hiya hin hag-id nga paragtrabaho
: basi himoon niya in ladawan nga mahadong la.
21: Diri ka ba maaram?
: Waray ka ba pagsumati hadto pa?
: Waray ka ba makabati kon gin-unan-o an pagtikang han kalibutan?
22: Ginhimo ini hadton usa nga nalingkod didto han iya trono
: ha igbaw han tuna ngan lahos pa han langit;
: an mga tawo ha ubos sugad la hin mga tubak kagudtiay pagkit-on!
: Ginbitad niya an langit sugad hin biray,
: sugad hin tulda nga pag-uokyan.
23: Pinupukan niya in gamhanan nga mga punoan,
: ngan binabawian niya han ira gahom.
24: Sugad hira hin linghod pa nga mga tanom,
: nga pagtatamna ngan waray pa pakapanggamot.
: Kon hinuhuyop ini hin hangin,
: nalalaya ngan iginpapalid sugad hin uhot.
25: Kanay niyo itatanding an baraan nga Dyos?
: May-ada pa ba iba nga sugad ha iya?
26: Hangad daw ngadto ha langit!
: Hin-o an nagtuha han mga bitoon nga imo hinkikit-an?
: Hiya nga nagpagawas ha ira sugad hin hugpo hin mga sondalo;
: maaram hiya han kadamo hini,
: ngan gintagan niya hin ngaran an kada usa!
: Tungod han iya pagkagamhanan
: waray gud usa hini nga nawawara!
27: Israel, kay ano man nga nangurutob ka
: nga diri nasabot an Ginoo han imo mga kakurian,
: o diri nababaraka kon nag-aantos ka han mga pagraogdaog ha imo?
28: Diri ka ba maaram? Waray ka ba makabati?
: An Ginoo amo an waray kataposan nga Dyos;
: gintuha niya an bug-os nga kalibutan.
: Diri gud hiya kinakapoy o ginugul-an.
: Waray gud nakakatugkad han iya mga panhunahuna.
29: Ginpapakusog niya adton mga magluya ngan kinakapoy.
30: Nanluluya bisan adton mga batan-on;
: matutumba hin kakapoy an batan-on nga kalalaken-an.
31: Kundi adton mga nasarig han tambulig han Ginoo
: tatagan hin bag-o nga kusog.
: Malupad hira sugad hin mga agila;
: madalagan hira kundi diri kakapoyon;
: magbabaktas hira kundi diri manluluya.