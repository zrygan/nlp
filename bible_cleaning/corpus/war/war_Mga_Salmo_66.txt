1: Ngadto ha Dyos goliat hin malipayon,
: tanan nga katawhan, hiya pagdayawon!
2: Pasidungog han iya ngaran kantahon,
: halari hin pagdayaw nga malipayon!
3: Siring ngadto ha Dyos, Pagkaurosahon!
: hadton mga butang nga im' buruhaton!
: imo gahom hin pagkadako hin duro,
: mga kaaway mo ha im' nanyuyukbo.
4: Nagsisingba ha imo an katawhan,
: an tagsa nga tawo hinin kalibutan;
: pagdayaw ha im' ira ginkakantahan,
: hin kanta hin pagdayaw an imo ngaran.
5: Kadi kitaa kanan Dyos binuhatan,
: dagkong mga buhat dida han katawhan.
6: Ginhimo niya an dagat nga kamad-an,
: ginlaktan pagtabok han at' kaapoyan.
: Didto hito kami gudman nanagrakya,
: tungod hadton mga ginbuhat gud niya;
7: Naghahadi hiya gud in kadayonan
: pinaagi'n iya kusog nga gamhanan.
: Ngan ginbabantayan niya'n kanasoran,
: mga masupilon diri tutugotan.
8: Pagdayaw han Dyos, kamo nasod ngatanan,
: himoa'n iyo pagdayaw nga hidunggan.
9: Iya gintugot nga kita mabuhi pa,
: ngan waray tumugot nga mapukan kita.
10: O Dyos, kami imo nga ginsarihan na,
: daw salapi ha kalayo pag-uraya.
11: Nga mabitik kami imo tinugotan,
: hin magbug-at nga darad-on ginpapas-an;
12: nga han am' kaaway pagtamak-tamakan,
: kalayo ngan baha amon ginlatasan.
: Kundi ito yana kami im' gindara,
: ngat' hin dapit nga waray kataragman na.
13: Ha im' balay mga halad pagtubora;
: sugad nga halad han akon iginsumpa.
14: Ighatag ko ha im' an ak' ginsumpaan,
: han nakadto ak' han mga kakurian.
15: Maghahalad ako hin kakarnerohan,
: nga pagtutuboron dida han halaran.
: Maghahalad ak' ha im' hin kabakahan,
: ngan hin halad pa nga mga kakandingan;
: tikang hini maalimwag kaasohan,
: masaka ha langit ngat' ha kahitas-an.
16: Kamo ngatanan nga ha Dyos matahoron,
: kadi ha akon ngan iyo pamation;
: kay akon igsasaysay an susumaton,
: han ngatanan nga ginbuhat n'ya ha akon.
17: Nagsangpit ak' hin pakibulig ha iya,
: ngan ak' hiya gindayaw hin mga kanta.
18: Kon ginpabay-an ko an ak' mga sala,
: diri gud ak' pinamamatian niya.
19: Kundi ha tinuod han Dyos ak' hindunggan,
: an ak' pag-ampo iya pinamatian.
20: Tungod hini an Dyos ak' gindadayaw man,
: tungod kay an iya gugma di' naundang.