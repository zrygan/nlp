1: Kon nagtitikatig-a la an imo ulo ha kada pagsasawaya ha imo, may adlaw nga mapupukan ka ngan diri ka na gud makakabangon.
2: Ipakita ha akon in matadong nga punoan, ngan ipakikita ko ha imo in malipayon nga mga tawo. Ipakita ha akon in maraot nga punoan, ngan ipakikita ko ha imo in makalolooy nga mga tawo.
3: Malilipay ha imo an imo amay kon pagmahalon mo an kinaadman. Linurong la an pagkarag hin kwarta ha mga maghugaw nga kababayen-an.
4: Magmamarig-on an nasod kon katadongan an kanan hadi gintitinguha, kundi iya pagbubungkagon an iya nasod kon nagtitinguha la hiya hin kwarta.
5: Kon nag-uulog-ulog ka han imo kasangkayan, nagbubutang ka la hin bitik para ha imo ngahaw.
6: Nabibitik an magraot nga mga tawo dida han ira kalugaringon nga mga kasal-anan, samtang an mga tangkod mga maglipayon ngan may kagawasan.
7: An tawo nga maupay maaram han mga katungod han mga kablas, kundi diri nakakasabot an mga magraot hin sugad nga mga butang.
8: Nakakaribok hin bug-os nga mga syudad an mga tawo nga diri nanginginlabot han iba. Nakakahatag hin kalinaw adton mga makinaadmananon.
9: Kon nagsusumbong in tawo nga maaram kontra hin usa nga lurong, nagtitinawa la an lurong, maaringasa hiya ngan palabilabihon.
10: An magraogdaog nga mga tawo nangangalas hin tawo, nga tangkod, kundi an tangkod nga tawo pinanalipdan han mga magtadong.
11: Iginpapadayag han mga lurong an ira kasina, kundi an tawo nga may buot maaram magpailob ngan magpugong han iya kasina.
12: Kon mamati an punoan hin sumat nga diri matuod, magigin mga buwaon an ngatanan niya nga mga opisyal.
13: An pobre ngan an nagtatalumpigos ha iya may-ada ginkakausaanhira nga duha tinagan han Ginoo hin mga mata.
14: Kon panalipdan hin hadi an mga katungod han mga pobre mag-iiha an iya paghadi.
15: An pagsaway ngan pagkastigo maupay para han kabataan. Kon pasagdan la in usa nga bata han iya karuyag, maaawod an iya nanay tungod ha iya.
16: Nagdudugang an pagtalapas kon an mga magraot an mamumunoan. Kundi an mga magtadong magigin saksi han ira pagkapukan.
17: Tutdoi hin matadong an imo anak, ngan dayuday ka malilipay ha iya. Diri ka gud niya pagpapakaalohan.
18: An nasod nga diri minandoan han Dyos waray katuhayan. Malipayon an tawo nga nagtutuman han balaod han Dyos.
19: Diri ka makakagsaway hin surugoon pinaagi la hin mga pulong; bangin makasayod hiya ha imo, kundi diri ka niya pamamatian.
20: May-ada pa paglaom para hin usa nga lurong kay hin tawo nga diri nanhuhunahuna, nga nayayakan la dayon.
21: Kon tagan mo an imo surugoon han ngatanan nga iya karuyag tikang han pagkabata, may adlaw nga kukuhaon niya an ngatanan nga imo gintatag-iya.
22: An mga tawo nga madali masina nakakaaghat hin damo nga mga lantugi ngan kasamokan.
23: Magdadara han imo pagkapukan an pagkamapinahitas-on, kundi pagtatahoron ka kon ikaw mapinaubsanon.
24: An kabulig hin kawatan amo an iya dako nga kaaway. Kakastigohon hiya kon magsumat hiya han kamatuoran didto ha hukmanan, ngan kon diri hiya magsumat, higagabaan hiya han Dyos.
25: May kataragman an pagkabaraka han ginhuhunahuna ha imo han iba, kundi waray ka na kataragman kon sumarig ka han Ginoo .
26: Naruruyag an ngatanan han maupay nga kaburot-on han punoan, kundi tikang gud la han Ginoo nga makakarawat ka han katadongan.
27: Nagdudumot han mga magtadong an mga magraot, ngan nagdudumot han mga magraot an mga magtadong.