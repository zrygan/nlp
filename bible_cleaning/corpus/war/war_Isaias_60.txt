1: Bangon, Jerusalem, ngan sirang sugad han adlaw;
: Nasilaw ngada ha imo an himaya han Ginoo !
2: Matatahoban hin kasisidman an iba nga mga nasod,
: Kundi masilaw ngada ha imo an kapawa han Ginoo ;
: Maupod ha imo an kalamrag han iya himaya!
3: Makakabig an kanasoran ngadto han imo kapawa,
: Ngan an kahadian ngadto han pagpunias han imo bag-o nga adlaw!
4: Siplat ha bisan diin nga dapit ngan kitaa an nahinanabo
: Nagtititirok an imo mga tawo hin pag-uli!
: Magkakaabot an imo mga anak nga kalalaken-an tikang ha kahigrayoan;
: Kukugoson an imo mga anak nga kababayen-an sugad hin kabataan.
5: Hikikit-an mo ini ngan matutugob ka hin kalipay;
: Mangungurog ka tungod hin karayhak.
: Pagdadad-on an manggad han mga nasod ngada ha imo;
: Magkakaabot an ira mga bahandi tikang ha tabok han dagat.
6: Magkakaabot in damo nga mga kamelyo tikang ha Madian ug Efa.
: Magkakaabot ini tikang ha Seba, nga nagdadara hin bulawan ug insyenso.
: Igsusumat han mga tawo an maupay nga sumat hiunong han ginbuhat han Dyos!
7: Pagdadad-on ngada ha imo sugad nga mga halad nga tinubod
: An ngatanan nga mga karnero han Cedar ug Nebaiot,
: Ngan ighahalad dida han altar hin pagpahalipay han Ginoo .
: Hihimoon han Ginoo an iya Templo nga labaw pa hin kamaanyag.
8: Ano ini nga nagpapaanod-anod nga sugad hin mga dampog,
: Sugad hin mga sarapati nga nangunguli?
9: Mga sakayan ini nga nagkakaabot tikang ha higrayo nga katunaan,
: Nga nagdadara han mga nauli na nga mga tawo han Dyos.
: Nagdadara hira hin salapi ug bulawan
: Ha pagpasidungog han ngaran han Ginoo ,
: An baraan nga Dyos han Israel,
: Nga nag-aghat han ngatanan nga mga nasod hin pagpasidungog han iya mga tawo.
10: Nasiring an Ginoo ngadto ha Jerusalem,
: Pagtitindogon hin utro hin mga lumalangyaw an imo mga pader,
: Ngan mag-aalagad ha imo an ira kahadian.
: Ginkastigo ko ikaw ha akon kasina,
: Kundi yana pakikitaon ko ikaw han akon pagpalabi ngan pagkalooy.
11: Bubuksan adlaw gab-i an imo mga ganghaan,
: Basi pagdad-an ka han ira mga manggad
: Han kahadian han kanasoran.
12: Kundi pagpupuohon gud
: An mga nasod nga diri nag-aalagad ha imo.
13: An kahoy nga palotsina, an junipero, ug an sipres,
: Nga gimamaupayi nga mga kahoy tikang han mga kagurangan han Libano,
: Pagdadad-on hin pagtindog hin utro ha imo, Jerusalem,
: Hin pagkamatahom han akon Templo,
: Hin pagkamaanyag han akon syudad.
14: Magkakaabot an mga anak nga kalalaken-an hadton mga nagtalumpigos ha imo,
: Ngan mayukbo hira hin pagtahod ha imo.
: Magsisingba ha imo tiilan an ngatanan nga hadto anay nagtamay ha imo.
: Tatawgon ka nira, An Syudad han Ginoo .
: Sion, an Syudad han Baraan nga Dyos han Israel.
15: Diri ka na gud igsasalikway ngan pagdudumtan,
: Nga usa nga syudad nga binayaan ngan mamingaw.
: Hihimoon ko ikaw nga gamhanan ngan matahom,
: Nga usa nga dapit hin kalipay nga waray pagkatapos.
16: Magmamangno ha imo in kanasoran ngan kahadian
: Sugad hin usa nga iroy nga nagpapasuso han iya anak.
: Hibabaroan mo nga ako nga Ginoo amo an nagtalwas ha imo,
: Nga nagtutubos ha imo an makagarahum nga Dyos han Israel.
17: Pagdadad-an ko ikaw hin bulawan nga liwan hin bronse.
: Salapi ug bronse nga liwan hin puthaw ug kahoy;
: Ngan puthaw nga liwan hin bato.
: Diri ka na gud pagtatalumpigoson han imo mga punoan;
: Mamumunoan hira pinaagi hin katadongan ngan kalinaw.
18: Diri na gud hibabatian an mga aringasa hin panlupig;
: Diri na liwat pagbubungkagon an imo nasod.
: Pananalipdan ko ikaw sugad hin pader;
: Pagdadayawon mo ako kay gintalwas ko ikaw.
19: Diri na an adlaw an imo kapawa kon adlaw,
: O an bulan an imo kapawa kon gab-i.
: Ako nga Ginoo an imo dayon nga kapawa;
: Masilaw ngada ha imo an kapawa han akon kamaanyag.
20: Matatapos an imo mga adlaw hin kabidoan.
: Ako nga Ginoo an imo nga waray kataposan,
: Ngan magpapadayon an kapawa labaw pa kay han adlaw ug bulan.
21: Pagbubuhaton han ngatanan mo nga mga tawo an matadong,
: Ngan pagtatag-iyahon nira ha kadayonan an tuna.
: Gintanom ngan ginhimo ko hira,
: Basi ipadayag nira an akon pagkagamhanan ngadto han ngatanan.
22: Mahihimo nga sugad kadako hin usa nga gamhanan nga nasod
: Bisan an gigugutiayi ngan giuubosi mo nga panimalay!
: Kon umabot na an igo nga panahon
: Tatalinguhaon nga mahinabo ini hin kadagmitan.
: Ako amo an Ginoo !