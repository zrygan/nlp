1: Ha Dyos nagtatawag hin makusog ako bas' pamatian
: gintawag ko hin dako.
2: Ha mga panahon han kakurian ko,
: ha Ginoo gud la ako nag-aampo.
: Mag-aga nga ampo alsa'n kamot nakon,
: kundi hin pagliaw waray la gihapon;
3: Nanhahayhay ako kon Dyos gindudumdom,
: kon namamalandong, ako nagugupong.
4: Ha bug-os nga gab-i ako ginhuhukaw,
: turaw na gud ako di' makahimangraw;
5: Ak' gindumdom an naglabay mga adlaw,
: daan nga katuigan akon ginlantaw.
6: Ginpainoino ko ha kagab-ihon
: ini'n pakiana han ak' pamalandong
7: Dayuday masikway Ginoo ha akon?
: Di' na ba ha akon h'ya magmalipayon?
8: Waray na ba hiya ha ak' paghigugma?
: Waray na ba adton mga saad niya?
9: Nalimot ba an Dyos hin kamaloloy-on?
: Kasina'n liwan iya kamapairon?
10: Niyan amo ini an ak' iginyakan,
: Amo ini'n labaw nga ak' nabidoan
: Nga an Ginoo nga Labaw han Ngatanan,
: ini nga Dyos diri na ngay-an gamhanan.
11: Dagko mo nga buhat handom ko, Ginoo ;
: an urosahon nga ginbuhat mo hadto.
12: Tanan nga im' buhat paghahandomon ko,
: palandong ko'n tanan gamhanan buhat mo.
13: O Dyos, an tagsa nga buhat mo baraan,
: waray dyos sugad ha im' kagamhanan.
14: Amo ikaw an Dyos nga nagbubuhat man hin mga milagro nga katingalhan.
: Imo iginpakita ha kanasoran
: an im' kamakusog ngan pagkagamhanan.
15: Han im' gahom gintalwas mo'n im' katawhan,
: an kan Jacob ngan kan Jose katulinan.
16: Pagkita im', O Dyos, han katubigan,
: nahadlok, nangurog mga kahiladman.
17: Nagkinikidlat dayon gindalugdogan,
: ngan nag-inuranos adton kadampogan.
18: Nag-aningal an imo kadalugdogan,
: naglilipak an imo kakikidlatan;
: an bug-os nga tuna ira natiwakan,
: nangurog, nabay-og inin kalibutan.
19: Ginlatas mo'n mga balod, kahiladman,
: kundi imo lutop waray gud hinkit-an;
20: daw hin bantay katawhan im' ginmandoan,
: kan Moises, Aaron nga im' tinaporan.