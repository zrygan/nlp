1: Dida han ikaduha ka tuig nga pagkahadi han Israel ni Joas nga anak ni Joacas, nahimo nga hadi han Juda hi Amasias nga anak ni Joas.
2: Baynte singko an iya panuigon han pagtikang niya hin pagkahadi, ngan naghadi hiya ha Jerusalem hin 29 ka tuig. Iroy niya hi Joadan nga taga-Jerusalem.
3: Ginbuhat niya an nakakalipay han Ginoo , kundi diri hiya sugad kan Hadi David nga iya ginikanan; ginbuhat lugod niya an ginbuhat ni Joas nga iya amay.
4: Waray niya bungkaga an pagano nga mga dapit hin pagsingba, ngan nagpadayon an mga tawo hin paghalad didto hin mga hayop nga tutuboron ngan pagsunog hin insyenso.
5: Han marig-on na ha kagamhanan hi Amasias, pinamatay niya an mga opisyal nga nagpatay han iya amay nga hadi.
6: Waray niya pataya an ira mga anak kundi gintuman an iginsugo han Ginoo dida han Balaod ni Moises: Diri papatayon an mga kag-anak tungod han mga sala han ira mga anak, ngan diri papatayon an mga anak tungod han mga sala han ira mga kag-anak; papatayon in tawo tungod hin sala nga iya ginbuhat.
7: Ginpatay ni Amasias didto ha Kahamub-an han Asin nga timogan han Dagat nga Patay in 10,000 nga mga sondalo nga Edomitanhon; ginbihag niya ha pag-awayan an syudad han Sela, ngan ginngaranan ini nga Jokteel, nga amo pa gihapon an ngaran ngada yana.
8: Niyan nagsugo hi Amasias hin mga tawo ngadto kan Hadi Joas han Israel, hin pagsumat nga karuyag ni Hadi Amasias hin pakig-atubang ha iya didto ha pag-awayan.
9: Kundi ginpadara ni Joas ini nga baton: Usa ka higayon didto ha Bukid Libano, nagpatugon in sapinit ngadto hin sidro: Ipaasawa an imo anak nga babaye ha akon anak nga lalake. Linmabay in mapintas nga mananap ngan gintamaktamakan an sapinit.
10: Amasias, ginpirde mo na an mga Edomitanhon, ngan mapinahitas-on ka na yana. Igo nala an imo bantog ngan pahuway na ha balay. Kay ano nga nag-aaghat ka pa hin kasamok nga magdadara la ini hin karat-an ha imo ngan han imo mga tawo?
11: Kundi waray pamati hi Amasias, sanglit ginmawas hi Hadi Joas upod an iya mga tawo ngan pinakiawayan hi Hadi Amasias didto ha Betsemes ha Juda.
12: Napirde an kasondalohan ni Amasias, ngan namalagiw ha ira mga puroy-anan an ngatanan nga iya kasondalohan.
13: Ginbihag ni Joas hi Amasias, ginsulong an Jerusalem, ngan ginruba an pader han syudad tikang ha Ganghaan Efraim ngadto han Ganghaan Kanto, nga mga 200 ka metro an kahilaba.
14: Ginkuha niya an ngatanan nga salapi ug bulawan nga iya hin-agian, ngan an ngatanan nga garamiton han Templo ngan an ngatanan nga mga manggad han palasyo, ngan gindara ini han pagbalik niya ngadto ha Samaria. Nagdara liwat hiya hin mga tawo nga iya hindakpan.
15: Nahisurat dida han Kasaysayan han Kahadian han Israel an iba pa nga nabuhat ni Joas, lakip an iya pakiaway kontra kan Hadi Amasias han Juda.
16: Namatay hi Joas ngan iginlubong didto han hadianon nga mga lubnganan ha Samaria, ngan sinmaliwan ha iya hin pagkahadi hi Jeroboam II nga iya anak.
17: Nag-ukoy hi Hadi Amasias han Juda hin 15 ka tuig pa tikang han kamatay ni Hadi Joas han Israel.
18: Nahisurat dida han Kasaysayan han Kahadian han Juda an iba pa nga nabuhat ni Amasias.
19: May plano didto ha Jerusalem hin pagpatay kan Amasias, sanglit kinmalagiw hiya ngadto ha syudad han Laquis, kundi ginsunod hiya han iya mga kaaway ngan ginpatay hiya didto.
20: Iginbalik ha Jerusalem an iya lawas nga isinakay hin kabayo, ngan iginlubong didto han hadianon nga mga lubnganan ha Syudad ni David.
21: Ngan ginkoronahan nga hadi han mga tawo han Juda hi Oseas nga iya anak nga 16 an panuigon.
22: Han patay na an iya amay nabawi ngan gin-ayad ni Oseas an Elat.
23: Dida han ika-15 ka tuig nga pagkahadi han Juda ni Amasias nga anak ni Joas, nahimo nga hadi han Israel hi Jeroboam II nga anak ni Joas, ngan naghadi ini hiya ha Samaria hin 41 ka tuig.
24: Nakasala hiya han Ginoo , kay nagsunod hiya han magraot nga mga binuhatan ni Hadi Jeroboam nga anak ni Nebat, nga una ha iya, nga nagtutdo han Israel hin pakasala.
25: Nabawi niya an ngatanan nga katunaan nga sakop anay han Israel, tikang ha Agianan han Hamat ha amihanan ngadto ha Dagat nga Patay ha timogan. Amo ini an iginsaad han Ginoo nga Dyos han Israel, pinaagi kan manaragna Jonas nga iya surugoon, nga anak ni Amitai, nga taga-Gat nga sakop han Ofer.
26: Hinkit-an han Ginoo an makalilisang nga pag-antos han mga Israelita; waray gud nabulig ha ira.
27: Kundi diri tuyo han Ginoo hin pagpuo ha kadayonan han Israel, sanglit gintalwas niya hira pinaagi kan Hadi Jeroboam II.
28: Nahisurat dida han Kasaysayan han Kahadian han Israel an iba pa nga nabuhat ni Jeroboam II, an iya maisog nga mga pakig-away, ngan an pagbalikan niya han Damasco ug Hamat ngadto ha Israel.
29: Namatay hi Jeroboam II ngan iginlubong hiya didto han hadianon nga mga lubnganan, ngan sinmaliwan ha iya hin pagkahadi hi Zacarias nga iya anak.