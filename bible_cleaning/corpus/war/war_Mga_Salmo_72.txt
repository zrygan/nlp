1: Hin paghukom, O Dyos, an hadi tutdoan,
: paangbita hiya han im' katadongan;
2: Basi an imo katawhan paghadian
: hin matadong pati an mga kablas man.
3: Magmainuswagon na unta an tuna,
: ngan an pagkamatadong pagbuhaton na.
4: An kablas paghukman hin matadong unta,
: ngan magraogdaog iya dugmokon na.
5: Pagsingbahon ka unta han im' katawhan,
: samtang nga an adlaw ha igbaw nasirang;
: samtang nahatag pa'n kapawa an bulan ha ngatanan gud nga mga katuigan.
6: Mapariho unta an hadi hin uran,
: o hin tarahiti ha mga kaumhan;
7: ha iya panahon mamay katadongan,
: ngan pag-uswag samtang nasirang an bulan.
8: Umabot unta an iya ginhadian
: ha pataboktabok hadton kadagatan;
: tikang han salog nga Eufrates an ngaran,
: ngadto pa gud ha sidsid han kalibutan.
9: Adton mga katawhan ha kamingawan,
: manyuyukbo na ha iya atubangan;
: ngan an mga kaaway niya ngatanan
: manlulunay na ha katapotapohan.
10: Kahadian ha kapupud-an, Espania,
: hin mga regalo ha iya magdara;
: mga hadi ha Arabia ug Etiopia,
: magdadara'n mga halad nga't ha iya.
11: Adton mga kahadian gud ngatanan,
: manyuyukbo na ha iya atubangan;
: tanan nga mga nasod ha kalibutan,
: mag-aalagad ha iya an ngatanan.
12: Mga kablas nga nagtatawag ha iya,
: iya manta nga binubuligan hira;
: sugad man an mga tawo nga kabos na,
: ngan adton mga ginpasibay-an nala.
13: Nalolooy hiya han kablas, magluya,
: tinatalwas man adton mga runos na.
14: Tinatalwas tikang pagraogdaoga,
: ira kinabuhi mahal gud ha iya.
15: Mabuhi an hadi ha takna ngatanan!
: Bulawan ha Arabia h'ya paghatagan;
: ig-aampo hiya ha takna ngatanan,
: maiya pirme kanan Dyos kaupayan.
16: Hinaot pa unta nga magmadamo na,
: an makaraon nga matubo ha tuna;
: adton kabukiran maluob hin bunga,
: masugad han Libano iya kahura.
: Mapuno an mga syudad hin katawhan,
: sugad han pagtabo hadton kabanwaan.
17: Iya ngaran diri unta hingalimtan,
: daw adlaw magdayon iya kabantogan.
: Dayawon unta h'ya han nasod ngatanan,
: pangaroon ha Dyos han 'tanan katawhan;
: nga tagan hira han Dyos hin kaupayan,
: sugad han ginbuhat ngadto han hadi man.
18: An Dyos ha Israel, Ginoo , dayawon,
: h'ya la'n nagbubuhat mga urosahon;
19: Harangdon nga ngaran n'ya daygon hin dayon,
: kahuraan niya an tuna pagpun-on.
: Amen! Amen!
20: An kataposan han mga pag-ampo ni David nga anak ni Isai.