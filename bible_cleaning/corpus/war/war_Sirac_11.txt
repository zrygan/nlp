1: Kon in usa nga kablas may-ada aram, may-ada niya katadongan hin pagparayaw ngan huhunahunaon hiya nga dako nga pagkatawo.
2: Ayaw pagdayawa in usa ka tawo tungod kay maupay hiya pagkit-on, ngan ayaw pagtamaya in usa ka tawo tungod kay diri hiya maupay pagkit-on.
3: Gutiay hin duro an putyokan kon itanding han damo nga mga pakoan nga mananap kundi an iya dugos amo an gimamatam-isi han ngatanan nga mga karaonon.
4: Ayaw pagyubit hin usa ka tawo nga naghimakuri ngan gisigisi an iya bado. Nagbubuhat an Ginoo hin urosahon nga mga butang nga natatago ha mga mata han mga tawo.
5: Damo an mga hadi nga natapos an ira pagkahadi dida nga lumpagi hira ha tuna, samtang an ira mga korona ginsusul-ot hin mga tawo nga diri nira kinikilala.
6: Damo an mga punoan nga ginpakaalohan. Damo an bantogan nga mga tawo nga nahulog ngadto ha gahom hin iba nga mga tawo.
7: Usisaha anay hin maupay san-o ka magsaway, panginsayod, ngan paghunahunaa anay ini nga mga butang.
8: Ayaw pagyakan dayon kon may tawo nga naghihimangraw; pamatii an iya igsisiring san-o ka magbaton.
9: Ayaw pakiglantugi bahin hin mga butang nga waray nimo labot. Ayaw pag-api han ginbubuhat hin mga makasasala.
10: Anak ko, ayaw panginlabot hin damo nga mga butang. Kay kon magtinguha ka hin pagbuhat hin diri mo na maarakos, ikaw la ngahaw an mag-aantos. Diri ka makakatapos han imo trabaho, ngan diri ka gud makakabaya hini.
11: Pananglit, iini in tawo nga nagtritrinabaho sugad hin usa nga oripon, kundi dayuday gud la nga kinakablas hin panahon.
12: Ha luyo nga bahin, may lain nga tawo nga kablas ngan mahinayon. Bangin mahinay hiya ngan nagkikinahanglan hin tambulig, kundi nalilipay ha iya an Ginoo ngan iginagawas hiya tikang han iya maraot nga kamutangan.
13: Kon nakakabangon na liwat hiya, nahipapausa an ngatanan.
14: Natikang han Ginoo an ngatanan: an pagkamainuswagon ngan pagkapakyas, kakablasan o karikohan, kinabuhi ug kamatayon.
15: Kinaadman, pagsabot, paghibaro han Balaod, paghigugma, ngan an pagbuhat hin maupay nga mga buruhatonini ngatanan natikang han Ginoo .
16: Kaupod han mga makasasala an kasaypanan ngan kasisidman tikang pa ha tinikangan ngan an karat-an kaupod hadton mga nalilipay hin magraot nga mga buhat ngadto han ira pagkalagas.
17: Nagpapadayon an mga hatag han Ginoo ngadto han mainampoon nga mga tawo. Kon karuyagon ka niya, dayuday magmamainuswagon ka.
18: Mahihimo nga magriko in usa ka tawo pinaagi hin pagpinangusog hin pagtrabaho ngan waray niya kaliawan ug kalingawan, kundi anoman an iya makukuha hini?
19: Nasiring hiya ha iya kalugaringon: Yana makakapahuway na ako ngan makakagpahimulos han akon ginkabudlayan. Kundi diri hiya maaram kon san-o hiya mapatay ngan iba an magpupulos han iya mga bahandi.
20: Tindogi an imo katungdanan ngan ayaw ini bayai; pag-iha dida han imo trabaho.
21: Ayaw kaawa han pag-uswag han mga makasasala, tumana la an imo kalugaringon nga buruhaton ngan sarig ha Ginoo . Masayon hin duro para han Ginoo nga himoon dayon nga riko in kablas nga tawo.
22: An balos han mainampoon nga mga tawo amo an bendisyon han Ginoo , ngan ihinahatag ito nga bendisyon ha usa la kadali.
23: Ayaw kabaraka mahitungod han imo ginkikinahanglan, o ano nga kauswagan an imo pamumulaton.
24: Ngan ayaw liwat paghunahuna nga may-ada na nimo han ngatanan nga imo ginkikinahanglan, o nga waray na kapakyasan nga mahinanabo ha imo ha panahon nga umarabot.
25: Kon maupay an kamutangan nahingangalimtan an kakurian; ngan kon baga makuri an kamutangan nahingangalimtan an paghingaupay ha kinabuhi.
26: Masayonay para han Ginoo an paghulat tubtob han adlaw han pagkamatay hin usa ka tawo basi ihatag ha iya an balos o kastigo ha iya.
27: Hito nga takna madadayag an iya mga binuhatan basi hikit-an han ngatanan; mapapara an ngatanan nga iya kalipayan hito nga takna hin kakurian.
28: Sanglit, ayaw paghunahuna nga malipayon an kinabuhi hin usa ka tawo san-o hiya mamatay, kay mahibabaroan la an kamatuoran hin usa ka tawo kon patay na hiya.
29: Pilia an imo dadapiton ngadto ha imo balay, kay damo an mga paagi han mga maglimbong.
30: An parayawan nga tawo usa nga paon nga magdadara ha imo ngadto ha kataragman; sugad hin usa nga espiya nga mag-iinaw han imo mga pagkamaluya.
31: Binabalikad niya an maupay basi kitaon nga maraot ngan namimiling hin sayop dida han gimamaupayi nga mga binuhatan.
32: In usa nga sispas makakapalaga hin tinambak nga mga oring, ngan naghuhulat la hin higayon in usa nga makasasala hin paggamit han iya kusog.
33: Bantayi an sugad nga mga tawo ngan an ira magraot nga mga larang; pagdadaoton ka nira ha kadayonan.
34: Kon magdara ka ha imo balay hin tawo nga diri nimo kinikilala, makakasamok la ini ha imo, bangin ngani ha imo ngan han imo kalugaringon nga panimalay.