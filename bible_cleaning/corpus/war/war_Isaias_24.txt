1: Pupuohon han Ginoo an tuna ngan babayaan ini nga waray umurokoy. Papanason niya an bawbaw han tuna ngan igpapasarang niya an mga umurokoy.
2: Pareho an dadangatan han ngatananan kapadian ngan an mga tawo, nga oripon ngan mga agaron, mga mamaralit ngan mga magbaraligya, mga parapautang ngan mga umurutang, mga riko ngan mga pobre.
3: Mapupuo ngan maruruba gud an tuna. An Ginoo an nagyakan ngan matutuman gud ini.
4: Magmamara ngan malalaya an tuna; manluluya an bug-os nga kalibutan; magdudunot an tuna ug langit.
5: Ginhugawan han mga tawo an tuna pinaagi hin pagsupak han mga balaod han Dyos ngan pagtalapas han dayon nga ginsaaran nga iya ginhimo.
6: Sanglit ginpanhimaraot han Dyos an tuna. Nagbabayad an mga tawo hini tungod han ira ginbuhat. Pipirapira na la an nahisasalin nga buhi.
7: Nalalaya an mga ubas, ngan nagtitikahubas an bino. Mabidoon na an ngatanan nga hadto anay malipayon,
8: ngan inmukoy na an malipayon nga tokar han ira mga arpa ngan mga gimbal.
9: Waray na malipayon nga pagkanta dida han mga irignom hin bino; waray na karuyag tumilaw han rasa hini.
10: Masamok an ngatanan didto han syudad ngan nagsasada an mga tawo didto han ira mga balay basi magawas hira han kataragman.
11: Naggoliat an mga tawo dida han kakalsadahan kay waray na man bino. Naanaw na ha kadayonan an kalipay; nawara na ini dinhe ha tuna.
12: Ruba na an syudad, ngan narumpag na an mga ganghaan.
13: Amo ini an mahinanabo didto han tagsa nga nasod ha bug-os nga kalibutan. Sugad ini kon tubas na an pag-ani, ngan kon pinannguha na an mga olibo tikang han tagsa nga kahoy ngan gintimod na hin panmuro an mga ubas.
14: Magkakanta tungod hin kalipay adton mga mahisasalin nga buhi. Magsasangyaw han pagkaharangdon han Dyos adton aadto ha Katundan,
15: ngan magdadayaw ha iya adton aadto ha Sinirangan. Magdadayaw han Ginoo nga Dyos han Israel an mga tawo nga nag-uokoy didto ha mga baybayon.
16: Tikang didto han gihihigrayoi nga mga dapit han kalibutan hibabatian ta in mga kanta hin pagdayaw han Israel, an matadong nga nasod.
: Kundi waray na ako paglaom! Nagtitikaluya na ako. Nagpapadayon hin panlingo an mga maglingo, ngan nagtitikaraot la an ira paglingo.
17: Pamatii ako niyo, kamo ngatanan! May-ada mga magpakaharadlok, mga luong, ngan mga bitik nga naghuhulat ha iyo.
18: Mahuhulog ngadto hin luong an bisan hin-o nga naglilikay han makaharadlok, ngan mabibitik an naglilikay han luong. Mabunok tikang ha langit, ngan mababay-og an mga patukoranan han tuna.
19: Maguak, magutak, ngan magkakabubuka an tuna.
20: Magririigdiig an tuna sugad hin hubog, mag-aabog-abog sugad hin nga gintitiupay hin bagyo. Binubug-atan an kalibutan tungod han mga sala; mahirurugmok ini ngan diri na gud makakabangon.
21: Maabot in panahon nga pagkakastigohon han Ginoo an mga kagamhanan ha igbaw, ngan an mga punoan han tuna.
22: Pagtitirokon han Dyos han kahadian sugad hin mga priso dida hin usa nga luong. Iya pagpriprisohon hira ngada han pag-abot han panahon han pagkastigo ha ira.
23: Magsisirom an bulan ngan diri na masiga an adlaw, kay maghahadi an Ginoo nga Labi Kamakagarahum. Maghahadi hiya didto ha Jerusalem, didto ha Bukid Sion, ngan hikikit-an han mga pangulo han mga tawo an kapawa han iya gahom.