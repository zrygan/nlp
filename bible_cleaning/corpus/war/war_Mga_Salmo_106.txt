1: Dayawon an Ginoo !
: Pagpasalamati liwat hiya niyo;
: kay tugob hiya hin kamaupay,
: kay dayon an iya gugma ug dayuday.
2: Hin-o gud ha aton in makakagsumat,
: hadton iya gamhanan nga mga buhat?
: Hin-o gud ha aton in makakagpakita,
: hin igo, angay nga pagdayaw ha iya?
3: Pagkapalaran han mga nagsusugot,
: hin pagtuman hadton iya mga balaod;
: ngan nagbubuhat hadton katadongan,
: ha gihapon ug ha takna gud ngatanan.
4: Hinumdomi gad man ako, Ginoo ,
: kon natabang ka han imo mga tawo;
: ha imo mga pagbulig sakopa gad ako,
: kon an imo katawhan gintatalwas nimo.
5: Pakitaa ako han pag-uswag han imo katawhan,
: ipaangbit ha akon kanan nasod kalipayan;
: basi magmalipay ngan magrayhak ako,
: kaupod han mga ginsakopan nimo.
6: Nakasala kami ngan an amon ginikanan,
: kay ginbuhat namon in mga karat-an.
7: Mga ginikanan namon ha Ehipto,
: waray makasabot han ginbuhat nimo.
: Mga urosahon nalimot na hira,
: han mga ginpakita nga gugma niya;
: han Makagarahum sinmupil pa hira,
: didto han dagat nga gintabukan nira.
8: Kundi iya gihapon hira gintalwas,
: sugad gud han iya ha ira ginluwas;
: basi ha ira hiya makagpakita,
: han dako nga pagkagamhanan niya.
9: An Lusayon nga Dagat ginsugo niya,
: ngan hinmubas dayon ito ngan nagmara;
: ha iya katawhan hiya an nag-una,
: han pagtabok nira han salad nga mamara.
10: Sanglit ginbawi na liwat hira niya,
: tikang hadton mga nagdumot ha ira;
: ngan iya man gihapon hira gintalwas,
: tikang han kaaway nira nga magpintas.
11: Ginlumsan han tubig an kaaway nira,
: waray nahibilin bisan gud la usa.
12: Katawhan niya tinmuod han saad niya,
: ngan ha pagdayaw ha iya nagkaranta.
13: Kundi madali la nira hingalimtan,
: an dagko niya nga mga binuhatan;
: waray na maghulat han iya paglarang,
: kundi nagbuhat han ira naruyagan.
14: Nag-ungara hira didto ha kamingawan,
: ngan an Dyos ira gud ginsarihan.
15: Sanglit an ira gin-aro, iya gintagan,
: kundi mangirhat nga peste iya ginparad-an.
16: Didto inmawa kan Moises an katawhan,
: ngan kan Aaron nga kanan Dyos baraan.
17: Binmuka an tuna, ginlam-oy hi Datan,
: ngan nahilubong an mga sakop ni Abiram.
18: Kalayo linmusad ug hira nasuritan,
: an ngatanan nga mga ginsakopan;
: nasunog, naugtang hira ngatanan,
: an iya mga magraot nga katawhan.
19: Ha Horeb naghimo hin nati nga bulawan,
: ngan ginsingba nira ini nga ladawan.
20: An kaanyag han Dyos ginbalyoan nira,
: ladawan hin hayop nga nakaon hin banwa.
21: Nalimot hira han Dyos nga nagtalwas ha ira,
: ha Ehipto pinaagi han dagko nga buhat niya;
22: ha Lusayon nga Dagat ginbuhat niya,
: mga urosahon, makatitingala!
23: Sanglit, siring han Dyos, hira pagpupuohon,
: kon diri pa hi Moises, an iya surugoon;
: inmabtubang han Dyos basi hin pagpugong,
: han iya kapungot nga diri ipadayon.
24: Ngan dinmiri hira han maupay nga tuna,
: kay waray nira pagsarig han ginsaad niya.
25: Nagngurutob hira didto han ira tulda,
: an Ginoo nagpakabungol la ha ira.
26: Sanglit iya hira ginpahimatngonan,
: papatayon hira didto ha kamingawan.
27: Ira katulinan in magpapatsarang,
: magkakamatay ha langyaw nga kanasoran.
28: Ngan an kanan Dyos katawhan tinmampo na,
: hin pagsingba kan Baal ha Peor nga tuna;
: han iginhahalad kinmaon pa hira,
: ngadto hadton patay nga kadiyosan nira.
29: Gin-aghat an kanan Ginoo kasina,
: pinaagi hadton ginawian nira;
: ngan peste, malara ngan makalilisang,
: dida ha ira binmutho, nagsarang.
30: Ginkastigo ni Penihas adton mga salaan,
: tungod hini an peste inmundang.
31: Tungod hini diri hiya hingangalimtan,
: ngan magpapadayon ha takna ngatanan.
32: Gin-urit an Ginoo didto ha Meriba,
: ngan nabido hi Moises tungod ha ira.
33: Natagan hi Moises hin dako nga kabidoan,
: nga nagyinakan hin diri kaangayan.
34: Mga Hentil waray nira pamataya,
: sugad han ginsugo han Ginoo ha ira.
35: Kundi lugod ha ira nakig-aragsawa,
: ngan nagsubad han mga ginawian nira.
36: Mga ladawan ginsingba han katawhan,
: natinikangan ini han ira kabungkagan.
37: Ira iginhalad an ira kabataan,
: ngadto han kadiyosan han Canaan.
38: Ginpamatay nira ini nga katawhan,
: ira mga anak, inosente pa man;
: tungod han pamatay nga makalilisang,
: an ira kalugaringon nga tuna nahugawan.
39: Nahugawan liwat an ira mga binuhatan,
: han pagsirbe han Dyos waray hira makagtuman.
40: Sanglit an Ginoo duro hin kasina,
: iya ginsalikway an katawhan niya.
41: Basi mabihag hira, iya hira ginpabay-an,
: han mga kaaway hira ginhadian.
42: Gintalumpigos hira han mga kaaway nira,
: ngan ginraogdaog ug gin-oripon pa.
43: Nakadamo hira han ira Dyos pagtalwasa,
: kundi an pag-ato asay an ginpili nira.
: Hira nagtikalodlod ha pakasala.
44: Kundi pinamatian han Ginoo pa,
: an ira pagsangpit, ira pangaraba;
: ngan ginpanimangno an kakurian nira.
45: Iya gindumdom an ira ginkasarabotan,
: tungod han iya gugma, iya hira ginturosan.
46: Waray magdumot, kinalooyan hira,
: han nagbihag, ug nagbilanggo ha ira.
47: Ginoo , amon Dyos, kami pagtalwasa,
: tikang han kanasoran kami tiroka;
: basi baraan mo nga ngaran amon pagdayawon,
: ngan pagpasalamatan ka namon nga malipayon.
48: An Dyos ha Israel, Ginoo dayawon!
: Dayawon ta hiya yana ug ha gihapon;
: ngatanan nga tawo, Amen an igbaton,
: pagdayawon hiya nga Ginoo naton!