1: Maupay an pagdumara han mga panimalay tungod han kinaadman han kababayen-an, kundi nabubungkag ini pinaagi hin kalurongan.
2: Pagtangkod ngan nagpapakita ka nga may pagtahod ka han Ginoo . Pagmalimbong ngan nagpapakita ka nga gintatamay mo hiya.
3: Nagpapatakas hin pagyinakan an mapinahitas-on nga lurong; napapanalipdan in makinaadmananon tungod an iya mga pulong.
4: Mawawaray sulod an imo buhos, kon waray kabakahan nga mag-aarado, kundi kon may mga baka, mapupuno ini hin inani nga abot.
5: An tangkod nga testigo dayuday nagsusumat han kamatuoran, kundi an diri kasasarigan nga testigo pagbinuwa la an nahihimo.
6: Diri gud magmamakinaadmananon an parayawnon nga mga tawo, kundi an mga masinaboton masayon la mahibaro.
7: Pahirayo han lurong nga mga tawo; waray gud nira mahitututdo ha imo.
8: Kay ano nga makinaadmananon an listo nga tawo? Kay maaram hiya han angay pagbuhaton. Kay ano nga danay malurong in tawo? Kay naghuhunahuna hiya nga hiya la an maaram.
9: Diri nababaraka an mga lurong kon nakakasala hira, kundi an mga mag-upay naruruyag nga pasayloon.
10: Imo kalugaringon an imo kalipay; sugad man an imo kabido. Waray tawo nga makakaangbit hini ha imo.
11: Matindog pa gihapon an balay hin tawo nga matadong katapos mabungkag an balay han tawo nga maraogdaog.
12: An imo ginhuhunahuna nga matadong nga dalan, bangin kamatayon an hingangadtoan.
13: Mahimo nga an pagtawa makatago hin kabidoan. Kon tapos na han kalipayan, aada la gihapon an kabidoan.
14: Makarawat an magraot nga mga tawo han angay ha ira; babaloson an mag-upay nga mga tawo tungod han ira mga binuhatan.
15: Natuod hin bisan ano in usa nga lurong; kundi an mga mag-aram nagbabantay han ira mga pitad.
16: Naghihirot hin kasamok an mga tawo nga may-ada buot, kundi an mga lurong diri naghihirot ngan diri naghuhunahuna anay.
17: Mga linurong an binubuhat hin mga tawo nga mapaso an ulo, kundi mapinailobon an mga makinaadmananon.
18: Naaangkon han mga tapang an angay han ira kalurongan, kundi an mga listo binabalos hin hibaro.
19: Mayukbo an mga magraot ngadto han mga magtadong, ngan makikimalooy ha ira nga mapinaubsanon.
20: Waray naruruyag hin kablas nga tawo, bisan an iya amyaw, kundi damo an kasangkayan han mga riko.
21: Kon karuyag mo nga magmalipayon ka, kalooyi an mga kablasanon; sala an pagtamay bisan kan kanay.
22: Sasarigan ngan tatahoron ka han iba kon magbuhat ka hin kaupayan; nagsasayop ka kon magbuhat ka hin karat-an.
23: Pagkabudlay, ngan magkakamay-ada ka kabubuhian; kon lumingkod ka la ngan magyinakan, maiimo an kakablasan.
24: Binabalos hin manggad an mga makinaadmananon, kundi an mga lurong hinbabaroan pinaagi han ira kalurongan.
25: Nagtatalwas hin mga kinabuhi in testigo nga nagsusumat han kamatuoran; naglilingo hiya hin mga tawo kon nagbibinuwa hiya.
26: An pagtahod han Ginoo usa nga pagtapod ngan karig-onan han tawo ngan han iya panimalay.
27: Karuyag ka ba maglikay han kamatayon? Tahom an Ginoo kay burabod hiya han kinabuhi.
28: An kanan hadi kagamhanan nasandig dida han kadamo han iya ginhahadian nga mga tawo; kon waray niya mga tawo, waray man hiya gahom.
29: Makinaadmananon ka kon ikaw mapinailobon, kundi kon pungtanaon ka, nagpapadayag ini han imo kalurong.
30: An murayaw nga hunahuna nakakaupay han panlawas, kundi an pangabugho sugad hin kanser.
31: Kon ginraraogdaog mo an kablas nga mga tawo, gintatamay mo an Dyos nga naghimo ha ira; kundi an pagkalooy han mga pobre amo an pagpasidungog ha iya.
32: Napupukan an mga maraot pinaagi han ira magraot nga binuhatan, kundi pinananalipdan an mga mag-upay pinaagi han ira kamaligdong.
33: Aada an kinaadman ha panhunahuna hin tawo nga maaram; waray gud hinbabaroan an mga lurong hiunong han kinaadman.
34: An pagkamatadong nakakapakusog hin usa nga nasod, kundi an kasal-anan amo an kaarawdan hin bisan ano nga nasod.
35: Nakakalipay han kahadian an mag-aram nga mga opisyal, kundi kinakastigo nira adton mga nagpapakaalo ha ira.