1: Aadi ha akon an espiritu han Ginoo nga Dyos.
: Ginpili ngan ginsugo ako niya
: Hin pagdara hin maupay nga sumat ngadto han mga kablas.
: Hin pagtambal han mga masulob-on,
: Hin pagpahibaro hin katalwasan ngadto han mga bihag,
: Ngan hin kagawasan ngadto hadton mga priso.
2: Ginsugo ako niya hin pagsangyaw
: Ngan inmabot na an panahon
: Nga tatalwason han Ginoo an iya mga tawo
: Ngan pipirdehon an ira mga kaaway.
: Ginsugo ako niya hin pagliaw han ngatanan nga mabidoon,
3: Paghatag ngadto hadton mga mabidoon didto ha Sion
: Hin rayhak ug kalipay nga liwan hin kabidoan,
: Hin usa nga kanta hin pagdayaw nga liwan hin kabido.
: Masusugad hira hin mga kahoy
: Nga igintanom han Ginoo ngahaw.
: Pagbubuhaton nira ngatanan an matadong,
: Ngan pagdadayawon nira an Dyos tungod han iya ginbuhat.
4: Pagtitindogon nira hin utro in mga syudad nga maiha na hin duro nga nagkaruruba.
5: Akon mga tawo, mag-aalagad ha iyo in mga lumalangyaw,
: Pagbabantayan nira an iyo mga panon,
: Ngan pag-uumhon nira an iyo tuna ngan pagmamangnoan an iyo mga urubasan.
6: Ngan hikikilal-an kamo nga kapadian han Ginoo ,
: Ngan mga surugoon han aton Dyos.
: Pagpapahimulosan niyo an bahandi han mga nasod,
: Ngan maparayaw kamo nga iyo ini ngatanan.
7: Natapos na an iyo kaawod ngan kaalo.
: Mag-uokoy kamo didto han iyo kalugaringon nga tuna,
: Ngan maduha ka pilo an iyo mga bahandi!
: Magpapadayon gud an iyo kalipay.
8: Nasiring an Ginoo ,
: Hinihigugma ko an pagkamatadong, ngan napupungtan ko an pagtalumpigos ngan an pagtalapas.
: Babaloson ko nga matinumanon an akon mga tawo,
: Ngan maghihimo ako hin dayon nga ginsaaran ha ira.
9: Mababantogan hira dida han kanasoran;
: Mahibabaro an ngatanan nga nakita ha ira
: Nga usa hira nga mga tawo nga akon ginpakaupay.
10: Nagrayhak an Jerusalem tungod han ginbuhat han Ginoo .
: Sugad hiya hin karaslon nga babaye nga ginbadoan para han iya pagkasal.
: Ginbadoan hiya han Dyos hin katalwasan ngan pagdarag-an!
11: Sugad nga naturok ngan natubo gud an mga binhe,
: Pagtatalwason han Ginoo nga Dyos an iya mga tawo,
: Ngan pagdadayawon an Ginoo han ngatanan nga mga nasod.