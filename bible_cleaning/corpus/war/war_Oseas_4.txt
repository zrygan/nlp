1: May sumbong an Ginoo kontra han katawhan nga nag-uokoy dinhe hini nga tuna. Pamati, Israel, han iya igsisiring: Waray pagkamatinumanon o paghigugma dinhe ha tuna, ngan diri ako kinikilala nga Dyos han katawhan.
2: Nagsasaad hira ngan diri nira gintutuman ini; nagbibinuwa hira, nanmamatay, nangangawat, ngan nanlilibog. Nagtitikadamo an mga pagtalapas ngan sunodsunod an panmatay.
3: Sanglit magmamara an tuna ngan magkakamatay an ngatanan nga nag-uokoy dida hini. Magkakamatay an ngatanan nga kamanampan ngan katamsihan, ngan bisan pa an kaisdaan.
4: Nasiring an Ginoo , Waray magsumbong o magsaway han mga tawo kay an akon sumbong kontra ha iyo nga kapadian.
5: Adlaw ug gab-i nagsasayop kamo ngan sugad la ha iyo an mga manaragna. Bubungkagon ko an Israel nga iroy niyo.
6: Naghihikaraot an akon katawhan kay diri ako kinikilala nira. Dinmiri kamo nga kapadian hin pagkilala ha akon ngan iginsikway niyo an akon pagturon-an, sanglit iginsisikway ko kamo ngan diri ko kikilalahon nga akon kapadian an iyo mga anak nga kalalaken-an.
7: Kon tikadamo kamo nga kapadian, nalabis lugod an iyo pakasala kontra ha akon, sanglit hihimoon ko nga kaarawdan an iyo kadungganan.
8: Nagririko kamo tikang han mga sala han akon katawhan, sanglit karuyag niyo nga dumugang an ira pagpinakasala.
9: Mag-aantos kamo hin sugad nga kastigo han kanan katawhan! Kakastigohon ko kamo ngan pababayaron ko kamo han iyo maraot nga binubuhat.
10: Makaon kamo han iyo bahin han mga halad, kundi gugutomon la kamo gihapon. Magsisingba kamo han mga diyosdiyos han kahimungaan basi mag-anak kamo, kundi diri la gihapon kamo mag-aanak, kay binmaya kamo ha akon ha pagsunod hin iba nga kadiyosan.
11: Nasiring an Ginoo , An bag-o ngan daan nga bino amo an nag-aagaw han akon katawhan han maupay nira nga pamurubuot!
12: Nangangaro hira hin mga panan-awon tikang hin usa nga sipak nga kahoy! Usa ka sipak hin kahoy an nagsusumat han ira karuyag hibaroan! Binayaan ako nira. Sugad hin babaye nga maraot in dungog, iginhatag nira an ira kalugaringon ngadto hin iba nga kadiyosan.
13: Naghahalad hira hin mga halad nga tinubod didto hin baraan nga mga dapit dida han mga sampaw han bukid ngan nagtutubod hira hin insyenso dida han mga pungtod ha sirong hin higtaas ngan magrampag nga mga kahoy, kay maupay gud sirongan ini!
: Tungod hini, nag-aalagad nga mga magraot in dungog an iyo mga anak nga kababayen-an, ngan nanlilibog an iyo mga umagad nga kababayen-an.
14: Kundi diri ko hira kakastigohon tungod hini, kay kamo ngahaw naguupod-upod hin mga kababayen-an nga magraot in dungog han templo, ngan upod ha ira naghahalad kamo hin pagano nga mga halad nga tinubod. Sumala han darahonon, Mapupukan in katawhan nga waray pamurubuot.
15: Bisan kon malingo ha akon kamo nga katawhan han Israel, diri unta makasala an Juda han amo manta nga butang. Ayaw kamo pagsingba didto ha Gilgal o ha Betaben, o pagsaad didto ha ngaran han buhi nga Ginoo .
16: Sugad hin mga mula kamagtig-a an ulo han katawhan han Israel. Uunanhon ko hin pagpakaon ha ira sugad hin mga nati nga karnero didto hin panabsaban?
17: Nalulumay han mga diyosdiyos an katawhan han Israel. Pabay-i nala hira.
18: Katapos pag-ininom hin damo nga bino, nalilipay hira han ira maraot nga dungog, ngan asay nira ginsusunod an kaarawdan kay han kadungganan.
19: Mapapalid hira sugad hin ginhuhuyop hin hangin ngan maaawod hira han ira pagano nga mga halad nga tinubod.