1: Pamati! Nagtatawag an Kinaadman.
: Naggogoliat an Pagsabot!
2: Natindog hiya ha bawbaw han kapungtoran hirani han dalan ngan dida han ginsasang-an han mga dalan.
3: Nagtatawag hiya dida han mga aragian ngadto han syudad,
: ha ligid han mga ganghaan
4: O katawhan, naghahangyo ako ha iyo;
: nagtatawag ako han ngatanan dinhe ha tuna.
5: Mga tapang ba kamo? Pag-admi an pagkamaaram.
: Mga lurong ba kamo? Pag-admi an pagkamay-ada buot.
6: Pamatii an akon mag-upay nga mga pulong;
: matadong an ngatanan nga iginsusumat ko ha iyo.
7: An akon iginyayakan amo an kamatuoran;
: nakapupungot ha akon an mga buwa.
8: Matuod an ngatanan nga akon igyayakan;
: waray hini buwa o paglipatlipat.
9: Klaro ini ngatanan ngadto han tawo nga may kaaram;
: yano ini kaupay ngadto han mga nanhibaro.
10: Pilia an akon tugon, diri an salapi;
: pilia an hibaro, diri an mahal nga bulawan.
11: Amo ako an Kinaadman, labaw pa ako kay hin mga alahas;
: diri makakatanding ha akon an bisan ano nga ungara nimo.
12: Amo ako an Kinaadman, ngan may-ada ko pagsabot;
: may-ada ko hibaro ngan maupay nga paghukom.
13: An pagtahod han Ginoo amo an pagdumot han maraot;
: napupungtan ko an kamapinahitas-on ngan an kamalabyaw,
: pati an magraot nga mga paagi ngan buwa nga mga pulong.
14: Naglalarang ako ngan akon ini gintutuman.
: May-ada ko pagsabot ngan makusog ako.
15: Binubuligan ko in kahadian hin paghadi,
: ngan in mga punoan hin paghimo hin mag-upay nga mga balaod.
16: Nangungulo an kada punoan ha tuna tungod han akon tambulig,
: an mga magbaralaod ngan harangdon nga mga tawo.
17: Hinihigugma ko adton mga nahigugma ha akon;
: makakaagi ha akon an bisan hin-o nga namimiling ha akon.
18: May-ada ko iharatag nga karikohan ngan kadungganan,
: kahuraan ngan kauswagan.
19: An imo makukuha ha akon larulabaw pa kay han mahal nga bulawan,
: kay han tunay nga salapi.
20: Naglalakat ako ha dalan han pagkamatadong;
: ginsusulsog ko an mga aragian han katadongan,
21: nahatag ako hin bahandi ngadto hadton mga nahigugma ha akon,
: nga ginpupuno ko an ira kabablayan hin mga manggad.
22: Gintuha ako han Ginoo una han ngatanan,
: an syahan han iya mga binuhat, ha maiha na nga panahon.
23: Ginhimo ako hadto ha tinikangan pa gud,
: dida han syahan, han waray pa paghihimoa an kalibutan.
24: Natawo ako han waray pa an kalalawdan,
: han waray pa mga burabod hin katubigan.
25: Natawo ako han waray pa an kabukiran,
: han waray pa igbubutang an kapungtoran,
26: han waray pa an Dyos maghimo han tuna ngan han kaumhan,
: o bisan han syahan nga kumkom hin tuna.
27: Nakadto ako han pagbutangan niya han kalangitan,
: han pagdus-oga niya han kasidsiran han langit ngadto ha tabok han kalalawdan,
28: han pagbutangan niya han panganod ha langit,
: han pag-buksi niya han mga burabod han kalalawdan,
29: ngan han pagsugoa han mga tubig han kadagatan
: nga diri maglapwas han ira utlanan.
: Nakadto ako han pagbutangan niya han mga patukoranan han tuna.
30: Sapit ako niya sugad hin parahimo hin plano,
: ako an iya adlaw-adlaw nga burabod hin kalipay,
: nga dayuday malipayon ha iya atubangan
31: malipayon dinhe ha kalibutan ngan
: malipayon dida han mga anak han tawo.
32: Yana, mga batan-on nga kalalaken-an, pamatii ako niyo.
: Buhata an akon iginsiring ngan magmamalipayon kamo.
33: Pamatii an igintutdo ha iyo.
: Pagmakinaadmananon; ayaw pagpasibay-i ini.
34: Magmamalipayon an tawo nga namamati ha akon
: an tawo nga nagbabantay han akon porta ha kada adlaw,
: nga naghuhulat didto han aragian ngadto han akon urokyan.
35: May-ada kinabuhi an tawo nga makakaagi ha akon,
: ngan malilipay ha iya an Ginoo .
36: Nagdadaot han iya kalugaringon an tawo nga diri makakaagi ha akon;
: nahigugma han kamatayon an bisan hin-o nga nagdudumot ha akon.