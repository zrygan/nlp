13: Waray makagsaurog an mga tawo han Pyesta han Paglabay han naaaran nga panahon dida han syahan nga bulan kay diri igo an kadamo han kapadian nga nakaglinis han ira kalugaringon ngan diri damo an mga tawo nga nagtitirok didto ha Jerusalem. Sanglit nagkasarabot hira Hadi Ezequias, an mga opisyal, ngan an mga tawo han Jerusalem hin pagsaurog hini dida han ikaduha nga bulan, ngan nagpatugon an hadi ha ngatanan nga mga tawo han Israel ug Juda. Gintalinguha gud niya hin pagpadara hin mga surat ngadto han mga tribo ni Efraim ug Manases hin pagdapit ha ira nga makadto hira han Templo ha Jerusalem hin pagsaurog han Paglabay ha pagpasidungog han Ginoo nga Dyos han Israel.
4: Nagkasarabot an hadi ngan an mga tawo,
5: sanglit gindapit nira an ngatanan nga mga Israelita, tikang ha Dan ha amihanan ngadto ha Berseba ha timogan, nga magtitirok hira didto ha Jerusalem ngan magsaurog han Paglabay sumala han Balaod, ngan magmadarodamo unta hira kay naiha na nga waray hira makakagsaurog han Paglabay.
6: Ha pagsugo han hadi ngan han iya mga opisyal ginmawas in mga magsarangyaw ngadto ha bug-os nga Juda ug Israel dara an nasunod nga pagdapit
: Mga tawo han Israel, natalwas kamo ngan nakalikay kamo han gahom han mga Asiriahanon. Yana balik kamo ha Ginoo nga Dyos ni Abraham, Isaac, ug Jacob, ngan malolooy hiya ha iyo.
7: Ayaw kamo pagsubad han iyo kaapoy-apoyan ngan han iyo igkasi mga Israelita nga waray magmatinumanon han Ginoo nga ira Dyos. Sumala han iyo hinkit-an, ginkastigo gud hira han Ginoo .
8: Ayaw niyo pagtig-aha an iyo ulo sugad ha ira, kundi sugta niyo an Ginoo . Pakadi ha Templo ha Jerusalem nga ginbaraan ha kadayonan han Ginoo nga iyo Dyos, ngan singbaha hiya basi diri na hiya masina ha iyo.
9: Kon bumalik kamo ngadto han Ginoo , niyan adton mga nagbihag han iyo kauropdan malolooy ha ira ngan pauolion hira. Nalolooy ngan napaid an Ginoo nga iyo Dyos, ngan kon bumalik kamo ha iya, andam hiya hin pagkarawat ha iyo.
10: Kinmadto an mga magsarangyaw ha tagsa nga syudad ha katunaan han mga tribo ni Efraim ug Manases, ngan ngadto pa han tribo ni Zabulon ha amihanan, kundi gintaw-an ngan gin-intrimisan la hira han mga tawo.
11: Kundi may-ada gihapon pipira tikang han mga tribo ni Aser, Manases, ug Zabulon nga buot makadto ha Jerusalem.
12: Kaupod han Juda an Dyos ngan gin-urosa niya an mga tawo han ira tinguha hin pagsugot han kaburot-on han Dyos pinaagi hin pagsunod han mga sugo han hadi ngan han iya mga opisyal.
13: Nagtitirok ha Jerusalem in damo hin duro nga mga tawo dida han ikaduha nga bulan para hin pagsaurog han Pyesta han Tinapay nga Waray Patubo.
14: Ginkuha nira an ngatanan nga mga altar nga ginggamit ha Jerusalem hin paghalad hin mga hayop nga tinubod ngan pagtubod hin insyenso ngan iginlabog ini ngadto ha Kahamub-an Kidron.
15: Ngan ha ika-14 nga adlaw han bulan gin-ihaw an mga nati nga karnero para han halad han Paglabay. An kapadian ngan mga Levita nga diri mga malinis napuno hin kaawod; sanglit iginhalad nira an ira kalugaringon ngadto han Ginoo ngan yana makakahimo na hira hin paghalad didto ha Templo hin mga hayop nga tutuboron.
16: Kinmadto hira ha ira hin-araan nga mga dapit ha Templo sumala han mga tugon han Balaod ni Moises nga tawo han Dyos. Iginhatag han mga Levita an dugo han mga halad nga tinubod ngadto han kapadian ngan iginsablig ini ha altar.
17: Tungod nga diri malinis in damo han mga tawo, waray hira makag-ihaw han mga nati nga karnero han Paglabay, sanglit an mga Levita an nag-ihaw para ha ira ngan iginhalad ngadto han Ginoo an mga nati nga karnero.
18: Labot hini, damo hadton nagkaabot tikang han mga tribo ni Efraim, Manases, Isacar, ug Zabulon an waray magtuman han rito hin paglinis sanglit diri naangay nga magtuman hira han Paglabay. Iginhalad ni Hadi Ezequias ini nga pag-ampo para ha ira
19: O Ginoo nga Dyos han amon kaapoy-apoyan, ha imo pagkamaupay pasayloa adton mga nagsisingba ha imo hin kinasingkasing, bisan kon diri hira malinis.
20: Ginbaton han Ginoo an pag-ampo ni Ezequias; ginpasaylo niya an mga tawo ngan waray niya hira pagkastigoha.
21: Sulod hin pito ka adlaw ginsaurog upod in dako nga kalipay han mga tawo nga nagtitirok ha Jerusalem an Pyesta han Tinapay nga Waray Patubo, ngan adlaw-adlaw gindayaw an Ginoo han mga Levita ngan han kapadian ha bug-os nira nga kusog.
22: Gindayaw ni Ezequias an mga Levita tungod han ira kamaaram hin pagdumara han mga tawo ha ira pagsingba han Ginoo .
: Katapos hin pito ka adlaw nga paghalad nira hin mga halad ha pagdayaw han Ginoo nga Dyos han ira kaapoy-apoyan,
23: nagkasarabot hira ngatanan nga ipadayon an ira pagsaurog hin pito pa ka adlaw. Sanglit nagsaurog hira nga malipayon.
24: Hinmatag hi Hadi Ezequias hin 1,000 nga mga todo nga baka ngan 7,000 nga mga karnero nga iihawon ngan kakaonon han mga tawo, ngan hinmatag liwat ha ira an mga opisyal hin lain nga 1,000 nga mga todo nga baka ngan 10,000 nga mga karnero. Ginbuhat hin damo hin duro nga kapadian an seremonyas hin paglinis han ira kalugaringon.
25: Sanglit nagmalipayon an ngatananan mga tawo han Juda, an kapadian, an mga Levita, an mga tawo nga nagkaabot tikang ha amihanan, ngan an mga lumalangyaw nga didto na nag-ukoy ha Israel ug Juda.
26: Napuno hin kalipay an syudad han Jerusalem kay waray pa nahinabo nga sugad hini tikang pa han mga adlaw ni Hadi Solomon nga anak ni David.
27: Ginhangyo han kapadian ngan han mga Levita an bendisyon han Ginoo . An ira mga pag-ampo inmabot ngadto han urokyan han Dyos didto ha langit ngan pinamatian an ira mga pag-ampo.