1: Kay ano nga diri an Dyos nagtatalaan han panahon hin paghukom,
: han adlaw hin katadungan para hadton mga nag-aalagad ha iya?
2: Ginbabalhin hin mga tawo an mga tigaman hin pag-ultan basi la makaangkon hin hiruhiluag nga tuna;
: nangangawat hira hin mga karnero ngan itinatampo ini han ira kalugaringon nga mga panon.
3: Kinukuha nira in mga asno nga gintatag-iya hin mga ilo,
: ngan kinakaptan nira an baka hin balo nga babaye ngada han iya pakabayad han iya utang.
4: Diri nira tinutugotan nga an mga kablas makaangkon han ira mga katungod,
: ngan ginpipirit nira an mga makalolooy hin pagdalagan ngan pagtago.
5: Sanglit an mga kablas, sugad hin ihalas nga mga asno,
: namimiling hin pagkaon didto han mamara nga kamingawan;
: waray na iba nga dapit nga ira pagbibilngan hin pagkaon para han ira mga anak.
6: Mag-aani hira hin mga uma nga diri ira ngan manmumuro hira hin mga ubas didto han mga urubasan hin magraot nga mga tawo.
7: Ha gab-i nakaturog hira nga waray ngani taklap,
: waray gud bisan ano nga sadang igpapaso ha ira ha panahon han kathagkot.
8: Nahuhumog hira han uran didto han kabukiran,
: ngan nagdadaisog hira hin pagsirong ha ligid han kababtoan.
9: Gin-ooripon hin magraot nga mga tawo in mga minasus-an nga waray mga amay,
: ngan kinukuha nira an mga anak han kablas nga tawo sugad nga bayad hin mga utang.
10: Kundi magawas hin pagbuhat an mga kablas bisan kon waray mga bado nga igsusul-ot nira;
: nag-aani hira hin trigo bisan kon ginugutom hira.
11: Nagpipii hira hin mga olibo para hin lana, ngan mga ubas para hin bino,
: kundi hira ngahaw an inuuhaw.
12: Naghaharoy didto han mga syudad an mga ginsamad ngan mga tikamaratay,
: kundi diri pinamamatian han Dyos an ira mga pag-ampo.
13: May-ada mga tawo nga nagsisikway han kapawa;
: diri hira nasabot o nasunod han pagtugway ha ira han kapawa.
14: Ha kaagahon nabangon ngan nagawas an parapamatay hin pagpatay han pobre,
: ngan ha gab-i, nagawas hin pangawat.
15: Naghuhulat han kakurolpon an parapanlibog;
: tinatahoban niya an iya bayhon basi diri hiya kilal-on.
16: Ha gab-i nasulod hin kabablayan an mga kawatan,
: kundi ha adlaw natago hira ngan nalikay han kapawa.
17: Nahadlok hira han kapawa han adlaw,
: kundi diri nakakapahadlok ha ira an kasisidman.
18: Igin-aanod ha baha an maraot nga tawo,
: ngan mamaldisyonon han Dyos an tuna nga iya gintatag-iya;
: diri na gud hiya nagbubuhat didto han iya mga urubasan.
19: Sugad nga natutunaw an yelo tungod han kapaso ngan huraw,
: nawawara man an makasasala tikang han tuna han mga buhi.
20: Diri na nahinunumdom ha iya bisan pa ngani an iroy niya;
: kinakaon hiya hin mga ulod ngan nadudunot sugad hin gabok nga kahoy.
21: Nahinanabo ini kay ginraogdaog niya an mga balo nga kababayen-an
: ngan waray niya kaluoyi an baw-as nga kababayen-an.
22: Pinaagi han iya kusog, binubungkag han Dyos an mga gamhanan;
: ginbubuhat ini han Dyos, ngan namamatay an maraot nga tawo.
23: Bangin tugotan hiya han Dyos hin pag-ukoy nga himyang,
: kundi ginbabantayan hiya ha ngatanan nga panahon.
24: Magmamainuswagon hin madaliay la an maraot nga tawo,
: kundi unina nalalaya hiya sugad hin banwa,
: sugad hin gingarab nga uhot.
25: May-ada ba makakaglirong hini?
: May-ada ba makakagpanhimuwa ha iyo han akon mga pulong?