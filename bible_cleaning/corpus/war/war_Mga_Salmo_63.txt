1: O Dyos, ikaw amo gudla an Dyos nakon,
: ngan pirme ko ikaw nga pangangandoyon;
: ngan an bug-os gud nga pagkatawo nakon,
: nag-uungara ha imo hin padayon.
: Kauhaw han kalag ko para ha imo,
: sugad hin tuna nga uga na hin duro;
: nga waray gud tubig bis' usa ka turo,
: akon unod nangangandoy gud ha imo.
2: Sanglit pakitaa gudman ak' ha imo,
: didto hadton ruwang hadton imo Templo;
: pakitaa ako kon matiunan-o,
: an pagkagamhanan, pagkaharangdon mo.
3: Kay han kinabuhi mauruupay pa,
: adton imo dayuday nga paghigugma;
: sanglit akon mga im-im nagkakanta,
: ngan akon gudman nga pagdadayawon ka.
4: Magpapasalamat gud ako ha imo,
: samtang nga iini ngan buhi pa ako;
: akon mga kamot aalsahon ngadto,
: ngadto ha imo para gud hin pag-ampo.
5: Akon kalag akon gud pakakaonon,
: ngan mabusog ini ngan di' na gutomon;
: ngan magkakanta gud ak' hin malipayon,
: pagdayaw ha imo an ak' kakantahon.
6: Ikaw an akon gud nahinunumduman,
: ha akon paghigda ha akon higdaan;
: ha bug-os nga gab-i ginpipinanumdom,
7: kay dayuday nagin kabulig ka nakon.
: Tungod hin kalipay ako nagkakanta,
: ha lambong han imo mga pako manta.
8: Ha imo an akon kalag pahangkopa,
: tuo mo nga kamot ha ak' patalwasa.
9: Ha tuna han mga patay pakadtoon,
: adton may tinguha pagpatay ha akon.
10: Dit' ha pag-awayan hira pagpatayon,
: hin mga lubo ira lawas kaonon.
11: Tungod han Dyos an hadi malilipay man,
: tungod nga gintagan hiya'n pagdarag-an.
: Tanan nga nagsusumpa ha iya ngaran,
: kundi baba nga buwaon pagtatakpan.