1: Nagsugo ngadto kan David hi Hadi Hiram han Tiro hin mga tawo nga may-ada dara nga mga troso nga sidro ngan hin mga kantero ug mga panday para hin pagtindog hin palasyo.
2: Sanglit nakasabot hi David nga ginpadig-on hiya han Ginoo nga hadi han Israel ngan nagmainuswagon an iya ginhadian tungod han iya mga tawo.
3: Didto ha Jerusalem, nadugangan pa an iya mga asawa ug mga anak.
4: Amo ini an iya mga anak nga natawo didto ha Jerusalem: hira Samua, Sobab, Natan, Solomon,
5: Ibaar, Elisua, Elifelet,
6: Noga, Nefeg, Jafia,
7: Elisama, Baayada, ug usa pa nga Elifelet.
8: Han kasumati han mga Filisteohanon nga ginhimo hi David nga hadi han bug-os nga Israel, nagkagawas an ira kasondalohan hin pagdakop ha iya. Sanglit linmakat hi David hin pagtapo ha ira.
9: Nagkaabot hin pagsulong han kahamub-an han Refaim an mga Filisteohanon.
10: Nagpakiana han Dyos hi David, Susulongon ko ba an mga Filisteohanon? Padadag-on mo ba ako?
: Binmaton an Ginoo , Sulonga. Padadag-on ko ikaw.
11: Sanglit ginsulong hira ni David didto ha Baal Perazim ngan ginpirde niya didto an mga Filisteohanon. Nagsiring hiya, Ginggamit ako han Ginoo hin pagbungkag han akon mga kaaway sugad hin pagbulwang hin baha. Sanglit ginngaranan adto nga dapit hin Baal Perazim.
12: Han pangalag-iw han mga Filisteohanon, ginbayaan nira didto an ira mga diyosdiyos ngan ginpasunog ini ni David.
13: Niyan binmalik an mga Filisteohanon ngadto han kahamub-an ngan ira na liwat ginsulong.
14: Ginpakianhan na liwat ni David an Ginoo nga nagbaton, Ayaw hira pagsulonga tikang dinhe, kundi libota ngan sulonga hira ha luyo, hirani han mga kahoy nga balsamo.
15: Kon hibatian mo in aringasa sugad hin tubadok hin mga tiil ha bawbaw han kakahoyan, sulong dayon kamo, kay mag-uuna ako ha imo hin pagpukan han kasondalohan nga Filisteohanon.
16: Gintuman ni David an iginsugo han Ginoo ngan nakapaiwas hiya han mga Filisteohanon tikang ha Gabaon tubtob ngadto ha Gezer.
17: Nabantogan hi David bisan diin nga dapit ngan nahadlok ha iya an mga nasod.