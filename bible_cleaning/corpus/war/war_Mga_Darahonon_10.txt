1: Amo ini an mga darahonon ni Solomon
: Nakakalipay han iya amay in usa nga anak nga makinaadmananon; nakakabido han iya nanay in anak nga lurong.
2: Diri makakaupay ha imo in manggad nga imo naangkon pinaagi hin limbong, kundi makakatalwas han imo kinabuhi an pagkatangkod.
3: Diri an Ginoo matugot nga panggutomon an mag-upay nga mga tawo, ngan diri hiya matugot nga an mga magraot makaangkon han ira mga ungara.
4: Makakapobre ha imo an pagkahubya, kundi makakapariko ha imo an pagkamaduruto.
5: An tawo nga may buot nag-aandam hin paghipos han mga abot kon maabot na an igo nga panahon; kundi makaarawod an pagkinaturog kon panahon na hin kat-ani.
6: An tawo nga maupay makarawat hin mga kaupayan. An mga pulong hin maraogdaog nga tawo nakakatahob han maisog nga iya kinaiya.
7: Hinunumdoman nga usa nga bendisyon an mag-upay nga mga tawo, kundi an mga magraot hingangalimtan dayon.
8: Nakarawat hin maupay nga sagdon an tawo nga may buot. Maghihikaraot an mga tawo nga nagyayakan hin linurong.
9: Waray kataragman an tangkod nga mga tawo, kundi hidadakpan an mga maglimbong.
10: Nakakasamok an tawo nga nagtatago han kamatuoran, kundi an nagsususon hin dayag nakakahatag hin kalinaw.
11: Burabod hin kinabuhi an mga pulong hin maupay nga tawo, kundi an mga pulong hin maraogdaog nga tawo nakakatahob han maisog nga iya kinaiya.
12: An pagdumot nag-aaghat hin kasamokan, kundi an gugma nagpapasaylo han ngatanan nga mga sayop.
13: Suloran an mga pulong hin tawo nga maaram, kundi an lurong nga mga tawo angay pagkastigohon.
14: Nagtitirok an mga makinaadmananon han ngatanan nga hibaro nga ira maaangkon, kundi diri hirayo an kasamok kon nagyayakan in mga lurong.
15: An manggad nananalipod han mga riko; an kakablasan nagbubungkag han mga pobre.
16: Kinabuhi an balos hin pagbuhat hin maupay, kundi an sala nag-aaghat hin pagbuhat pa hin darudamo nga sala.
17: Mabubuhi an mga tawo nga namamati kon hira ginwawaydongan, kundi aada ha kataragman adton diri natangdo nga sayop hira.
18: Buwaon hiya nga tawo, an nagtatago han iya pagdumot; lurong an bisan hin-o nga naglilibak.
19: Kon magpatakas ka hin pagyinakan, madagmit ka makasala. Kon makinaadmananon ka, mahilom ka la.
20: Sugad hin puraw nga salapi an mga pulong hin maupay nga tawo; waray pulos an mga panhunahuna hin maraot nga tawo.
21: Nakakabulig hin damo nga mga tawo an mga pulong hin tawo nga maupay, kundi makakamatay ha imo ngahaw an kalurongan.
22: Nakakapariko ha imo an bendisyon han Ginoo , an imo kamakugi diri nakakadugang han imo karikohan.
23: Lurong an nalilipay hin pagbuhat hin kasaypanan. Ikinalilipay an kinaadman han mga tawo nga mag-aram.
24: Naaangkon han magtadong an ira ungara, kundi maaangkon han magraot an ira gud kinahahadlokan.
25: Iginpapalid an mga magraot kon naabot an mga bagyo, kundi dayuday murayaw an kamutangan han tangkod nga mga tawo.
26: Ayaw papagtrabahoa ha imo an hubya nga tawo; mangilo hiya sugad hin suoy ha imo mga ngipon o mahapdos hiya sugad hin aso ha imo mga mata.
27: Tahora an Ginoo ngan mahilawig an imo kinabuhi. Napatay dayon an mga magraot ha diri pa nira panahon.
28: An mga paglaom han mga mag-upay nagdadalan ngadto ha kalipayan, kundi an mga magraot waray gud nira sadang paglauman.
29: Pinananalipdan han Ginoo an tangkod nga mga tawo, kundi iya ginpupuo adton mga nagbubuhat hin kasaypanan.
30: An magtadong nga mga tawo dayuday nag-uokoy ha kalinaw, kundi an mga magraot diri mabubuhi ha tuna.
31: An mga magtadong nagyayakan hin kinaadman, kundi diri tutugotan an dila nga magyakan hin maraot.
32: Maaram an mga magtadong han angay pagyaknon, kundi dayuday nakakabido an mga pulong han maraogdaog nga mga tawo.