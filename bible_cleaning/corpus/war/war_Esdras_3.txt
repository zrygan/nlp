1: Han pag-abot han ikapito ka bulan, nahimutang na an mga tawo han Israel ha ira mga bungto. Niyan nagtitirok hira ngatanan ha Jerusalem,
2: ngan gintindog na liwat an altar han Dyos han Israel nira Josue nga anak ni Josadac, ngan han iya igkasi kapadian, ngan ni Sorobabel nga anak ni Salatiel, upod an iya kauropdan, basi hira makaghalad dida hin mga hayop nga tutuboron sumala han mga tugon nga ginsurat ha Balaod ni Moises nga pinili han Dyos.
3: Bisan kon an mga inmoli nga nabihag mahadlok han mga tawo nga naokoy dida hini nga tuna, gintindog gihapon nira an altar didto han amo la ngahaw nga dapit nga iya hinmutangan. Niyan naghalad na liwat hira dida han altar han mga unong nga tutuboron adlaw-adlaw ha aga ug gab-i.
4: Ginsaurog nira an Pyesta han mga Sirongan sumala han mga turumanon; ngan ginhimo nira an adlaw-adlaw nga paghalad han mga unong nga tutuboron para hito nga adlaw;
5: ngan labot hini, naghalad hira han mga unong nga kinahanglan tuboron ngatanan ngan adton mga iginhahalad ha Pyesta han Subang nga Bulan ngan ha iba pa nga mga katirok diin ginsisingba an Ginoo , sugad man an ngatanan nga mga halad nga kinasingkasing an ira paghatag hini Ginoo .
6: Bisan waray pa mahimutang an patukoranan han Templo, nagtikang na an mga tawo hin paghalad ha Ginoo hin mga unong nga tutuboron ha syahan nga adlaw han ikapito nga bulan.
7: Naghatag an mga tawo hin kwarta nga iginsuhol han mga parahimo hin baldosa ngan han mga panday, ngan naghatag hin pagkaon, irimnon, ngan lana hin olibo ngan ginpadara ini ngadto han mga syudad han Tiro ug Sidon nga balyo hin mga kahoy nga sidro tikang ha Libano, ngan dadad-on ha Jope pinaagi ha dagat. Ginbuhat ini ngatanan, tugot ni Emperador Ciro han Persia.
8: Sanglit nagtikang hira pagtrabaho ha ikaduha nga bulan han tuig tikang han ira pagbalik ha Jerusalem, didto han dapit nga gintindogan anay han Templo han Ginoo . Binmulig hini nga buhat hira Sorobabel, Josue, ngan an iba pa nga ira igkasi mga taghimungto, an kapadian, ngan an mga Levita, ngan an ngatanan nga mga bihag nga binmalik ha Jerusalem. Ginhimo nga mga tinaporan han pagtindog na liwat han Templo an ngatanan nga mga Levita nga 20 ka tuig o lapos na an edad.
9: Nagkaurosa ha pagkatinaporan han pagtindog na liwat han Templo hira Josue nga Levita ngan an iya mga anak nga kalalaken-an ngan kauropdan, ngan hi Cadmiel ngan an iya mga anak nga kalalaken-an, nga banay ni Hodavias. Ginbuligan hira han mga Levita han banay ni Henadad.
10: Han pagtikang han mga tawo hin pagbutang han patukoranan han Templo, kinmada ha atubangan an kapadian nga nakakabado han ira higlawig nga mga panapton, ngan may mga trompeta, ngan tinmindog an mga Levita nga sakop han banay ni Asaf nga may dara nira nga mga gimbal. Gindayaw nira an Ginoo sumala han mga turumanon nga iginhatag pa ni Hadi David.
11: Ginkanta nira an mga pagdayaw han Ginoo ngan nagpasalamat hira. Ginbalikbalik nira ini nga baton
: Maupay an Ginoo , ug an iya gugma han Israel waray kataposan. Naggogliat ha bug-os nira nga kusog an ngatanan nga mga tawo, nga nagdadayaw han Ginoo , kay nahimutang na an patukoranan han Templo.
12: Damo nga larulagas na nga kapadian, mga Levita, ngan mga puno han mga banay an kinmita han syahan nga Templo. Nagtangis ngan nagnguyngoy hira samtang nakita hira nga iginpapahimutang an patukoranan han Templo. Kundi naggogoliat hin kalipay an iba nga nakadto.
13: Waray na an mga tawo makasabot kon hain an goliat hin kalipay o kon hain an mga pagtangis, kay duro hin kadako an aringasa nga harayo an latos han ira aringasa.