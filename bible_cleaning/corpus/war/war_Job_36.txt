12: Hilawiga an imo pag-ilob hin pamati han akon
: iginhihimangraw ha ngaran han Dyos.
3: Dako an akon hibaro, gagamiton ko an akon hinsasabotan
: ha pagpamatuod nga matadong an Dyos nga Magburuhat ha akon.
4: Waray bisan ano nga buwa han akon igyayakan ha imo;
: nakita ka ha imo atubangan in tinuod nga makinaadmananon nga tawo.
5: Hin pagkagamhanan han Dyos! Diri hiya nagtatamay hin bisan hin-o;
: waray gud bisan ano nga diri niya hinsasabtan.
6: Diri hiya natugot nga magpadayon kabuhi an mga makasasala,
: ngan dayuday niya gindudumara hin matadong an mga pobre.
7: Ginpapanalipdan niya adton mga magtadong;
: iya tinutugotan hira hin paghadi sugad hin kahadian,
: ngan ginpapasidunggan hira ha kadayonan.
8: Kundi kon kinadenahan in mga tawo,
: nga nag-aantos tungod han ira ginbuhat,
9: ipinapakita ha ira han Dyos an ira mga sala ngan an ira pagkamapinahitas-on.
10: Ginpapabati hira han iya pahimatngon nga kinahanglan bumaya hira han maraot.
11: Kon magsugot hira han Dyos ngan mag-alagad ha iya,
: mag-uokoy hira ha kalinaw ngan kahimyangan ha bug-os nira nga kinabuhi.
12: Kon diri, diri hira masabot nga mapatay hira ngan matabok hira han sapa ngadto han kalibutan han mga patay.
13: Nagpapadayon hin kasina adton mga diri nakilala hin diyos,
: ngan bisan kon ginkakastigo hira, diri hira nag-aampo hin pakibulig.
14: Nagkakamatay hira nga mga batan-on pa,
: ngan ginugul-an hira tungod hin kinabuhi nga makaarawod.
15: Kundi gintututdoan han Dyos an mga tawo pinaagi hin pag-antos,
: ngan ginagamit niya an kasakitan hin pagpukrat han ira mga mata.
16: Ginpagawas ka han Dyos tikang han kakurian,
: ngan tinugotan ka hin pagpahimulos hin kahimyangan,
: gintambakan hin pagkaon an imo lamesa.
17: Kundi yana kinakastigo ka sumala han angay ha imo.
18: Paghinay nga diri ka paglimbongan hin mga hukip,
: o diri ka sumimang han matadong nga dalan tungod han imo bahandi.
19: Diri makakaupay ha imo an pagtawag hin pakibulig;
: diri makakabulig ha imo yana an bug-os mo nga kusog.
20: Ayaw pag-ungara nga umabot an kagab-ihon,
: an panahon nga maaanaw an kanasoran.
21: Paghirot nga diri ka madara han maraot;
: tinagan ka hin pag-antos basi diri mahingadto ka ha karat-an.
22: Hinumdomi an pagkadako han gahom han Dyos;
: amo hiya an gidadakoi nga magturutdo han ngatanan.
23: Waray makakagtutdo han Dyos kon ano an iya pagbubuhaton,
: o makakagsumbong ha iya tungod hin maraot nga iya ginbuhat.
24: Dayuday hiya gindadayaw tungod han iya ginbubuhat;
: kinahanglan pagdayawon mo liwat hiya.
25: Hinkit-an han ngatanan an iya ginbuhat;
: kundi makita la kita hini ha tay-aw.
26: Diri gud kita makakatugkad han iya pagkadako,
: o makakaihap han kadamo han iya mga katuigan.
27: An Dyos amo an nakuha hin tubig tikang han tuna ngan hinihimo ini nga uran.
28: Pinatuturo niya an uran tikang han mga dampog,
: ngan nabunok ini para han ngatanan nga mga tawo.
29: Waray maaram kon inuunan-o an pag-anod-anod han mga dampog,
: o an pagdinagurob han dalugdog nga nakakaluob han langit nga inuokyan han Dyos.
30: Pinapaidlap niya an kikidlat ha bug-os nga kalangitan,
: kundi nagpapabilin nga masirom an mga kahiladman han dagat.
31: Amo ini an paagi han iya pagpakaon han mga tawo,
: ngan paghatag hin hura nga pagkaon.
32: Kinakaptan niya an kikidlat,
: ngan sinusugo ini nga maigo an iya ginpupunting.
33: Nagpapahibaro an dalugdog han tiarabot nga bagyo,
: ngan maaram an kabakahan nga tiarabot an bagyo.