1: Anak ko, pag-admi an akon igintutdo ha imo, ngan ayaw gud hingalimti an iginpabuhat ko ha imo.
2: Pamatii an kinaadman, ngan talinguhaa hin pagsabot hini.
3: Tinuod, pangaroa nga mahibaro ka; pangamuyo nga makasabot ka.
4: Pamilnga ini sugad han imo paniguro hin pagbiling hin salapi, o hin tinago nga manggad.
5: Kon buhaton mo ini, hibabaroan mo kon ano an karuyag sidngon hin pagtahod han Ginoo , ngan mauswag an imo paghibaro mahitungod han Dyos.
6: An Ginoo amo an nahatag hin kinaadman. Natikang ha iya an hibaro ngan an pagsabot.
7: Binubuligan ngan pinanalipdan niya an magtadong ngan tangkod nga mga tawo.
8: Pinanalipdan niya adton mga mag-upay magdumara han iba, ngan ginbabantayan niya adton mga magtinumanon ha iya.
9: Kon mamati ka ha akon, hibabaroan mo an matadonng, an husto, ngan an maupay. Hibabaroan mo an angay mo buhaton.
10: Magmamakinaadmananon ka, ngan makakalipay ha imo an imo hibaro.
11: Pananalipdan ka han imo kaaram ug pagsabot,
12: ngan pupugngan ka basi diri ka makagbuhat hin sayop. Ipapahirayo ka ha mga tawo nga nag-uugsong hin kasamok pinaagi han ira mga pulong
13: mga tawo nga binmaya na hin matadong nga kinabuhi ngan nag-uokoy na ha kasisidman han sala,
14: mga tawo nga nalilipay hin pagbuhat hin sayop ngan nagpapatakas hin magraot nga ginawian,
15: diri katataporan ngan diri gud kasasarigan ini nga mga tawo.
16: Makakahimo ka hin pagpugong basi diri ka masulay hin malaw-ay nga babaye nga maghuhugay ha imo pinaagi han iya magtam-is nga mga pulong,
17: nga malingo han iya kalugaringon nga bana, ngan waray na pagmahal han iya baraan nga mga ginsumpaan.
18: Kon kumadto ka han iya balay, naglalakat ka dida han dalan tipakadto ha kamatayon. An pagkadto didto amo an pagpahirani han kalibutan han mga patay.
19: Waray may dinmuaw ha iya nga nahibalik. Diri na gud hiya makakabalik ngadto han dalan han kinabuhi.
20: Sanglit kinahanglan sundon mo an susbaranan han mag-upay nga mga tawo, ngan mag-ukoy ka hin matadong nga kinabuhi.
21: Mag-ukoy dinhe hini nga aton tuna an magtadong ngan maligdong nga mga tawo.
22: Kundi aagawon han Dyos dinhe ha tuna an magraot nga mga tawo, ngan gagaboton ha tuna an mga makasasala sugad hin mga tanom.