1: Anak ko, nakasala ka ba? Ayaw na ini pagliwata ngan pangaro hin pasaylo tungod han imo nabuhat.
2: Paglikyi an sala sugad hin pagpahirayo mo han halas. Kon dumuok ka, tutukbon ka hini sugad hin liyon ngan mapatay ka.
3: An tagsa nga buhat nga nasupak han balaod nagbibilin hin samad nga diri nauupay, sugad hin gintigbas hin espada nga paluyo an tarom.
4: Kon waray batasan ngan mapahitas-on in usa ka tawo, kawawad-an hiya han ngatanan nga iya hiagi.
5: Kon nag-aampo an mga kablas, pinamamatian hira han Dyos ngan binabaton hin kadagmitan an ira mga pag-ampo.
6: Nakakasala ka kon diri ka pumasaway; ngan magbabasol ka hin kinasingkasing kon may-ada mo pagkahadlok han Ginoo .
7: Bangin bantogan in usa ka tawo nga maupay nga namumulong, kundi kon sayop hiya, mahisasabtan ini dayon hin maaram nga tawo.
8: An tawo nga nagbabalay pinaagi hin inutang nga kwarta sugad la hin nagtitirok hin mga bato para han iya kalugaringon nga lubnganan.
9: Sugad hin tinambak nga sungo in hugpo hin mga tawo nga waray pagtahod han Balaod; magkakasusunog hira.
10: Mahamis ngan sinemento an dalan nga ginlalaktan han mga magpakasasala, kundi tipakadto ini ha tuna han mga patay.
11: An bisan hin-o nga karuyag magtuman han Balaod kinahanglan mahibaro han kahulogan han Balaod. Magkakamay-ada ka kinaadman kon may-ada mo matuod nga pagkahadlok han Ginoo .
12: Kinahanglan maaram ka basi mahibaro ka han mga butang; kundi may-ada tawo nga nagpapakamaaram, nga nakakapahangit la han mga tawo.
13: An hibaro han makinaadmananon nga tawo sugad hin salog nga diri nahubas, sugad hin masulog nga sapa hin maupay nga mga sagdon.
14: Ha luyo nga bahin, may-ada an lurong hunahuna nga sugad hin tibod nga may-ada buho; nawawara dayon an bisan ano nga iya hinbabaroan.
15: Kon hinbabatian hin maaram nga tawo in usa nga maupay nga pagtutdo, nakakapukaw ini han iya pagsabot ngan nakakadugang ini hin iba nga bag-o nga mga hunahuna. Kundi kon hinbabatian ini hin usa nga tapang, diri ini hiya maruruyag, ngan iya gintatalinguha nga iya hingangalimtan ini dayon.
16: An pamati han pulong hin usa nga lurong sugad hin paglakat nga may mabug-at ka nga binaba, kundi usa nga kalipay an pamati hin tawo nga maaram.
17: An katig-oban maruruyag pamati hin tawo nga maaram ngan kakarawaton gud hin tinuod an iya mga pulong.
18: Para hin tawo nga tapang, waray la gamit an kinaadman sugad la hin balay nga naruba. Waray gud ngani niya paghunahunaa mahitungod han mga butang nga iya hinbabaroan.
19: Para hin usa nga lurong, an pag-aram sugad hin mga posas,
2021: kundi para hin maaram sugad ini hin mga pulseras nga bulawan. Diri hinsasabotan an paghiyom han tawo nga maaram, kundi an lurong nag-aaningal kon natawa hiya.
2223: An tawo nga lurong makadto han porta hin balay ngan mahiling ngan masakob dayon, kundi nahulat la ha gawas an tawo nga maupay an batasan ngan may-ada pagtahod.
24: Maraot nga batasan an paghiling ha mga porta, ngan maawod hin pagbuhat hini an tawo nga maupay an panggawi.
25: An mga napakamaaram nagyayakan hiunong hin mga butang nga waray nira labot, kundi gintitirutimbang han mga mag-aram an ira mga pulong.
26: Ginyayakan dayon han mga lurong an bisan ano nga nasakob ha ira hunahuna; namumurubuot anay an mga mag-aram han ira iginhihimangraw.
27: Kon an maraot nga tawo nagtutunglo han iya kaaway, nagtutunglo la hiya ngahaw han iya kalugaringon.
28: Ginhuhugawan hin usa nga paralibak an iya kalugaringon nga pagkatawo ngan nakontra ha iya an ngatanan niya nga kahigrani.