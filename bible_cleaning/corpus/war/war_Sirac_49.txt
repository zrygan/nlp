1: Sugad hin kahamot an ngaran ni Josias han alimyon hin mahusay nga pagkasakot nga insyenso, sugad kamatam-is hin pagtilaw hin dugos, sugad hin tokar pinadisan hin irimnon dida hin sasaro.
2: Ginsunod niya an matadong nga paagi hin pagtadong han nasod ngan ginkuha niya an mga makaharadlok nga mga buruhaton han pagsingba hin mga diyosdiyos.
3: Maunongon gud hiya han Ginoo ngan ginparig-on niya an matuod nga tuloohan hadto nga nag-agi nga maraot nga mga panahon.
4: Labot kanda David, Ezequias, ug Josias, makalilisang nga mga makasasala an ngatanan nga kahadian, kay ginbayaan nira an Balaod han Gihahataasi ngadto gud han sidsid han ginhadian.
5: Igintubyan nira an ira gahom ug kadungganan ngadto hin mga lumalangyaw,
6: nga nagsunog han syudad nga baraan, ngan ginbayaan an mga kalsada hini sumala han igintagna ni Jeremias.
7: Ginpakaalohan nira hi Jeremias, bisan kon ginpili na hiya nga manaragna han waray pa hiya katatawo, basi maggabot ngan magpukan, magbungkag ngan magpuo kundi magtindog ngan magtanom liwat.
8: Amo adto hi Ezekiel an ginpakita han panan-awon han langitnon nga himaya nga nakada ha igbaw han karuwahe ngan han buhi nga mga binuhat.
9: Naghinabi liwat hiya han manaragna nga hi Job nga dayuday nagbuhat han matadong.
10: Mabanhaw unta tikang ha lubnganan an mga tul-an han dose nga mga manaragna tungod nga nakagpadasig ini nga mga tawo han nasod han Israel ngan nagtalwas ha ira hin masarigon nga paglaom.
11: Uunanhon ta pagdayaw kan Sorobabel? Sugad hiya hin singsing nga iginbutang ha tuo nga kamot han Ginoo ,
12: sugad kan Josue nga anak ni Josadac. Gin-otro nira pagtindog an Templo nga iginpahinungod para han dayon nga kabantogan.
13: Kinahanglan liwat hinumdoman ngan pasidunggan hi Nehemias. Gin-ayad niya an naruba nga mga pader han Jerusalem; iginbutang niya an mga ganghaan ngan mga trangka. Gintindog niya an aton mga puroy-anan.
14: Waray pa tawo nga nabuhi dinhe ha tuna nga sugad kan Enoc, kay gindara hiya nga buhi ngadto ha langit.
15: Waray pa liwat natawo nga sugad kan Jose; ginpasidunggan bisan pa an iya mga tul-an.
16: Ginpasidunggan hira Sem, Set, ug Enos, kundi labaw gud han ngatanan nga mga binuhat an himaya ni Adan.