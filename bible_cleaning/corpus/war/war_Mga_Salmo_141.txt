1: Nasangpit ako ha imo, Ginoo , tabangi ako,
: pamatii ako kon matawag ako ha imo.
2: Karawata an akon pag-ampo sugad hin insyenso,
: an akon binayaw nga kamot, gab-i nga halad ha imo.
3: O Ginoo , bantayi gad an akon baba,
: ngan butangi an akon mga im-im hin gwardya.
4: Ayaw itugot nga magbuhat ako hin karat-an,
: ngan umungay ako han magraot nga katawhan.
: Diri unta ako makatampo han ira sasaro,
: han ira mga patuyaw nga karisyo.
5: Bangin ako hin maupay nga tawo pagsirotan,
: ngan tungod hin kalooy iya ako pagbusaan.
: Kundi diri ako makarawat hin kadungganan,
: tikang ha mga magraot nga katawhan.
6: Kon an punoan nira ha umpas hulogon,
: an mga tawo matuod han akon mga pulong.
7: Sugad hin kahoy nga ginbukabuka,
: an ira tul-an nagsasarang ha lubnganan nga tuna.
8: Kundi ako, O Dyos nga akon Ginoo ,
: magpapadayon hin pagsarig ha imo.
: Akon ginbibiling an panalipod mo,
: ayaw gad itugot nga mamatay ako.
9: Ha ira bitik panalipdi ako,
: ngan han mga tarhog han magraot nga tawo.
10: Ha ira ngahaw bitik hira hidadakpan,
: samtang ako malabay diri hisasakban.