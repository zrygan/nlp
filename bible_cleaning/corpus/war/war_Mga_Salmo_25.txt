1: Nag-aampo ako ha imo, O Ginoo ;
2: nasarig ako ha imo nga akon Dyos.
: Talwasa ako tikang han kaarawdan han kapirdehan;
: ayaw itugot nga manhambog ha akon an akon mga kaaway!
3: Diri naabot an kapirdehan
: hadton mga nasarig ha imo,
: kundi hadton mga madagmit sumupil ha imo.
4: Ginoo , tutdoi ako han imo mga paagi,
: ipahayag hira ha akon.
5: Tutdoi ako pagkinabuhi
: sumala han imo kamatuoran,
: Nasarig ako ha imo
: ha bug-os nga adlaw
: kay ikaw man an akon Magtaralwas.
6: Ginoo , hinumdomi an imo pagkalooy ngan dayon nga paghigugma
: nga iginpakita mo tikang pa hin maiha na nga panahon.
7: Pasaylo-a an mga sala ngan kasaypanan han akon pagkabatan-on.
: Tungod han imo dayuday nga paghigugma ngan pagkamaupay,
: hinumdomi ako, O Ginoo !
8: Matadong ngan maupay an Ginoo ;
: nagtututdo hiya han dalan nga angay pag-agian han mga makasasala.
9: Nagmamando hiya han mapinaubsanon
: ha matadong nga paagi
: ngan nagtututdo ha ira han iya kaburut-on.
10: Nagmamando hiya hin mahigugmaon
: ngan matinumanon han ngatanan
: nga nagsusugot han iya ginkauyonan ngan han iya mga sugo.
11: Tumana an imo saad, O Ginoo , ngan pasayloa an akon mga sala,
: kay damo hira hin duro.
12: Mahibabaro tikang ha iya
: han dalan nga angay nira pag-agian adton mga nagsusugot han Ginoo .
13: Magmamainuswagon hira pirme,
: ngan an ira kabataan magpupuyo ha tuna hin waray kataragman.
14: Sangkay an Ginoo hadton mga nasugot ha iya,
: ngan nagtututdo hiya ha ira han iya ginkasabotan.
15: Nakikibulig ako han Ginoo ha ngatanan nga panahon,
: ngan tinatalwas ako niya tikang han kataragman.
16: Lingia gadman ako, O Ginoo , ngan kalooyi ako,
: kay nag-uusaan la ngan maluya ako.
17: Kuhaa an ngatanan nga akon kabaraka ngan talwasa ako tikang han ngatanan ko nga kakurian.
18: Hunahunaa an ngatanan ko nga kagul-anan ngan pag-antos
: ngan pasaylo-a an ngatanan ko nga mga sala.
19: Tan-awa daw an ngatanan ko nga mga kaaway;
: kitaa an duro gud nga pagdumot nira ha akon!
20: Panalipdi ngan talwasa ako;
: ipahirayo ako hin kapirdehan
: kay naayop ako ha imo hin pagpanalipod.
21: Buhion unta ako han akon kamaupay ngan kamaligdong,
: kay nasarig ako ha imo.
22: O Dyos, talwasa an imo katawhan,
: tikang han ngatanan nira nga kakurian!