1: Bumuhat na an Dyos, hinaot pa unta,
: ngan pasadngon adton mga kaaway n'ya;
: hinaot nga an nagdudumot ha iya,
: kumalagiw tikang ha atubangan n'ya.
2: Daw sugad hin iginpapalid nga aso,
: tatabogon hira niya hin tutoo.
: Daw sibo nga natutunaw ha kalayo,
: ha Dyos magkamatay magraot nga tawo!
3: Kundi magmamalipayon an magtadong,
: ha prisensya han Dyos hira malipayon.
: An ira kalipay nga pagbabation,
: rayhak nga matuod, waray na matupong.
4: Pagkanta ha Dyos dayawa'n iya ngaran,
: an nasakay ha dampog angay kantahan;
: An Ginoo amo adton iya ngaran,
: pagmalipayon ha iya atubangan!
5: Ikaw an Dyos nga amo an nagpupuyo,
: adton hadton imo baraan nga templo,
: amay nga napaid hadton mga ilo,
: ngan nananalipod hadton mga balo.
6: An minimingaw tinatagan puroy-an,
: ngan an mga priso ira katalwasan.
: Kundi adton mga masupilon gudman,
: adto pagpupuyo dit' ha kamingawan.
7: Ha im' pagmando, O Dyos, han im' katawhan,
: han imo paglatas hadton kamingawan.
8: Han pag-abot han Dyos linminog, inmuran,
: an Dyos han Israel ngan Dyos han Sinai man.
9: Imo ginpabunok in banos nga uran, ngan ginpatambok mo uga nga kaumhan.
10: Didto na pagpuyo an imo katawhan,
: ha kamaupay mo kablas nabuligan.
11: An Ginoo nga Dyos naghatag han sugo,
: ngan ginsumat ini'n babaye nga damo
12: Nakalagiw na an mga hadi, kuno
: upod liwat an ira mga sondalo!
: An didto ha balay nga kababayen-an
: amo an nagbahinbahin han dinag-an.
13: Sugad hira'n tukmo nga sinalapian,
: nainggat an pako putos hin bulawan.
: Ano'n iba niyo bilin ha toril man?
14: Ha Bukid Salmon hin yelo ginpauran
: han pagpasaranga hadton kahadian
: han aton Dyos nga Gamhanan han Ngatanan.
15: Hin pagkagamhanan han Bukid ha Basan,
: bukid nga damo gud adton kasampawan!
16: Kay ano nga imo la ginyuyubitan,
: an bukid nga han Dyos ginpili pag-okyan?
: Imo gintatan-aw, imo gintamay man,
: tikang han higtaas mo nga kasampawan.
: Bukid nga ginpili asay pag-uokyan
: han at' Ginoo hin waray kataposan.
17: Upod an gamhanan nga kakar'wahian
: nga yinukotyukot kon iphon an tanan.
: Tikang ha Sinai naabot Ginoo man
: ngadto hadton dapit niya nga baraan.
18: Nasagka man hiya nga't ha kahitas-an,
: dara adton mga bihag nga kadam-an.
: Mga masupilon hiya tinatagan,
: an Ginoo nga Dyos didto an urokyan.
19: Dayawa an Ginoo nga nagdadara,
: han adlaw-adlaw nga mga darad-on ta.
: Amo hiya an Dyos nga natalwas manta,
20: an Dyos nga natalwas nga Dyos naton yana.
: Hiya an Ginoo , an Ginoo naton,
: nga nagtatalwas tikang han kamatayon.
21: Ulo han kaaway iya bubuongon,
: adton naawil han sala pagpadayon.
22: Amo ini'n iginsiring han Ginoo,
: Iyo mga kaaway igbabalik ko;
: an tikang ha Basan dadad-on ha iyo,
: tikang han dagat nga higlarom hin duro.
23: Pababalikon ko hira nga't ha iyo,
: bas' makagyapak kam' hadton ira dugo;
: ngan makaglaklak an kaayaman niyo
: tubtob gud han ira karuyag mahimo.
24: O Dyos, an martsa han imo kadaogan,
: hinkit-an gud han ngatanan nga katawhan.
: An prusisyon han Dyos nga akon hadi man
: ngadto han iya dapit gud nga baraan.
25: Mga magkaranta an ha atubangan,
: an mga musikero ha talikoran;
: ha butnga nira dida'n kadaragan-an
: nga mga tamburin ira tinukaran.
26: Dayawon ha kalipay an Dyos han tanan,
: dida han katirok han iya katawhan.
: Pagdayawon an Ginoo han ngatanan
: nga kanan Israel mga katulinan!
27: Una an Benjamin, gutiay nga tribo,
: ngan pundok han Juda ngan mga pangulo;
: sinusundan ini hadton mga puno
: hadton Zabulon ug Neftali nga tribo.
28: O Dyos ipakita an kagamhanan mo,
: gahom nga tungod ha amon im' ginhimo.
29: Ha Jerusalem tikang gud han im' Templo,
: diin kahadian ha im' nagregalo.
30: Sawaya'n Ehipto, adton mananap man,
: ngan aada dida han kabunglayonan;
: sayawa'n mga nasod daw kabakahan,
: upod gud an ira mga kanatihan.
: Sawaya tubtob nga yumukbo gud hira,
: ngan maghalad ha im' han salapi nira;
: in sugad nga katawhan, Dyos, pagsaranga,
: hira nga hin araway naruruyag la!
31: Mga imbahador magkakaabot na,
: tikang ha Ehipto hirayo nga tuna;
: an taga-Etiopia han kamot maalsa,
: mag-aampo ha Dyos an katawhan nira.
32: Mga ginhadian ha tuna, pagkanta,
: pagkanta, an Ginoo an pagdayawa,
33: ha langit nga kadaan nasakay hiya!
: Tingog niya nga gamhanan pamatia!
34: Isangyaw an kanan Dyos pagkagamhanan,
: iya pagkaharangdon ha Israel man;
: an iya kagamhanan ha kalangitan,
: ipahinungod gud ha Dyos it' ngatanan.
35: Hin pagkaurosahon hinin Dyos gudman,
: nga aada han dapit n'ya nga baraan!
: Kusog, gahom, katawhan n'ya tinatagan.
: An Dyos han Israel dayawon han 'tanan!