1: An pag-ultan ha timogan han tuna nga iginmalon han mga sumurunod ni Jose natikang ha Jordan, harani ha Jerico, ha dapit nga sinirangan han mga burabod han Jerico, ngan natipakadto ha kamingawan. Tikang ha Jerico nasagka ini ngadto han sagkahon nga tuna tubtob ha Betel.
2: Tikang ha Betel napakadto ha Lusa, nalabay tipakadto ha Atarot Adar, diin nag-ukoy an mga Arkitanhon.
3: Natipakadto ini ha katundan, ha tuna han mga Japlitanhon ngadto han tuna ha kapatagan han Betoron. Nagpapadayon ini ngadto ha Gaser ngan natubtob ini ha Dagat Mediteraneo.
4: Amo ini an nakarawat nga malon han mga sumurunod ni Jose, an mga tribo ni Efraim ug ni Manases.
5: Amo ini an katunaan han mga panimalay ni Efraim: an ira pag-ultan natikang ha Atarot Adar ngan natipasinirangan ngadto ha iraya han Betoron,
6: ngan tikang didto natipakadto ha Dagat Mediteraneo. An Macmetat nahimutang ha may amihanan nga dapit hini nga katunaan. Ha sinirangan linmiko an pag-ultan ngadto ha Tanatselo ngan natalabok ini tipakadto ha Janoe.
7: Tikang ha Janoe, natipailawod ini ngadto ha Atarot ug Naara, naabot ha Jerico ngan aadto katatapos ha Jordan.
8: Nagtipakatundan an pag-ultan tikang ha Tapua ngadto ha sapa han Cana asta ngadto ha Dagat Mediteraneo. Amo ini an katunaan nga iginhatag nga malon han mga panimalay han tribo ni Efraim,
9: lakip an mga bungto ngan mga baryo nga nahasasakob han pag-ultan han Manases kundi ihinatag ngadto han mga Efraimhon.
10: Kundi waray nira paiwasa an mga Canaanhon nga nag-ukoy ha Gazer, sanglit asta ngada yana an mga Canaanhon nag-uokoy tampo han mga Efraimhon, kundi gin-oripon hira.