1: Nagsiring ako, Maghihirot ako han akon binubuhat
: nga diri ako makasala pinaagi han akon dila;
: diri ako magyayakan hin bisan ano
: samtang hirani an magraot nga mga tawo.
2: Naghilom ako ngan waray magyakan hin bisan usa ka pulong,
: bisan ngani hiunong hin ano man nga maupay!
: Kundi nagdugang la an akon pag-antos,
3: ngan naguol gud an akon kasingkasing.
: Mas nasamok lugod ako han akon paghinunahuna;
: waray na gud ako makailob hin diri pagpakiana
4: Ginoo , tubtob san-o ako mabubuhi?
: San-o ako kamamatay?
: Pagsumati ako kon ano kadali matatapos an akon kinabuhi.
5: Ginpahalipot mo la an akon kinabuhi!
: Daw waray la ano man ha imo panan-aw an bug-os ko nga panahon.
: Ha tinuod, pareho la hin usa ka ginhawa an tagsa nga tawo nga buhi,
6: pareho la hin usa nga lambong!
: Waray la hinungdan an ngatanan nga iya binubuhat;
: nagtitirok hiya hin manggad,
: kundi diri maaram kon hin-o an makakaangkon hito!
7: Sanglit, ano pa man an akon kalalaoman, O Ginoo?
: Aada gud ha imo an akon paglaom.
8: Talwasa ako han ngatanan nga akon mga sala
: ngan ayaw tugoti nga magbiaybiay ha akon an mga lurong.
9: Mahilom ako, diri ako magyayakan,
: kay ginpaantos mo ako hin sugad hini.
10: Ayaw na ako pagkastigoha!
: Haros na ako mamatay tungod han imo mga hampak!
11: Kinakastigo mo pinaagi han imo mga pagbadlong an mga sala hin tawo,
: ngan linalaglag mo an iya hinihigugma pareho hin alibangbang.
: Ha tinuod, pareho la hin usa ka ginhawa an tagsa nga tawo!
12: Dungga an akon pag-ampo, O Ginoo ,
: ngan pamatii an akon pangaraba;
: ayaw paghilom kon nagsasangpit ako ha imo!
: Pareho han akon mga kaapoy-apoyan,
: bisita ako nimo hin halipot la nga panahon.
13: Pabay-i la ako basi makaangkon hin kalipayan,
: ha diri pa ako mabulag ngan mawawaray na.