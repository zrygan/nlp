1: May-ada 70 nga mga anak nga kalalaken-an ni Hadi Acab nga nag-uokoy ha syudad han Samaria. Nagsurat hi Jehu ngan ginpadad-an niya an mga punoan han syudad, an mga dumagko nga mga tuminungnong, ngan an mga magmarangno han mga anak ni Acab. Amo ini an surat
2: Kamo an mga tinaporan han mga anak han hadi, ngan may niyo mga karuwahe, mga kabayo, mga hinganiban, ngan mga pinaderan nga mga syudad. Sanglit ha pakakarawat niyo hini nga surat,
3: pagpili kamo han gimamaupayi han mga anak han hadi, himoa hiya nga hadi, ngan pakiaway hin pagpanalipod ha iya.
4: Nahadlok hin duro an mga punoan han Samaria. Nagsiring hira, Uunanhon ta hin pakaato kan Jehu nga waray ngani makaato hi Hadi Joram o hi Hadi Ahasias?
5: Sanglit nagpadara kan Jehu hini nga mensahe an mga opisyal nga tinaporan han palasyo ngan an opisyal nga tinaporan han syudad, upod an dumagko nga mga tuminungnong ngan an mga magmarangno han mga anak: Mga surugoon kami nimo, ngan andam kami hin pagbuhat han bisan ano nga imo isisiring. Kundi diri kami maghihimo nga hadi hin bisan hin-o; buhata an imo ginhuhunahuna nga maupay.
6: Nagpadara ha ira hin lain nga surat hi Jehu: Kon naugop kamo ha akon, ngan andam hin pagtuman han akon mga sugo, dad-a niyo ha akon ngadto ha Jezrael buwas ha sugad hini nga takna an mga ulo han mga anak nga kalalaken-an ni Hadi Acab. Gindudumara han dumagko nga mga tuminungnong han Samaria an 70 nga mga anak nga kalalaken-an ni Acab.
7: Han pakakarawat nira han surat ni Jehu, ginpamatay han mga pangulo han Samaria an ngatanan nga 70 nga mga anak nga kalalaken-an ni Acab, iginsulod hin mga alat an ira mga ulo, ngan ginpadara ngadto kan Jehu didto ha Jezrael.
8: Han kasumati kan Jehu nga inmabot na an mga ulo han mga anak ni Acab, nagsugo hiya nga tambakon hira hin duha ka pundok didto ha ganghaan han syudad, ngan pabay-an ngada han pagkaaga.
9: Han aga na nasingadto ha ganghaan hi Jehu ngan nagsiring ha mga tawo nga nakadto, Ako an naglarang hin paglingo kan Hadi Joram ngan pagpatay ha iya; waray kamo kasal-anan. Kundi hin-o an nagpatay hini ngatanan?
10: Sabuta niyo nga matutuman an ngatanan nga iginsiring han Ginoo hiunong han panimalay ni Acab. Gintuman han Ginoo an iya iginsaad kan Elias nga iya manaragna.
11: Sanglit ginpatay ni Jehu an ngatanan nga kauropdan ni Acab nga nag-uokoy ha Jezrael, ngan an ngatanan nga mga opisyal, suok nga kasangkayan, ngan kapadian ni Acab; waray ha ira nahisalin nga buhi.
12: Binayaan ni Jehu an Jezrael ngan kinmadto hiya ha Samaria. Dida ha dalan, ha dapit nga tinatawag Kampo han mga Magmarangno hin mga Karnero,
13: iginkatapo niya in pira nga kauropdan ni anay Hadi Ahasias han Juda, ngan ginpakianhan hira, Hira hin-o kamo?
: Kauropdan kami ni Ahasias, binmaton hira. Tikadto kami ha Jezrael hin pagduaw han mga anak ni Rayna Jezebel ngan han iba han hadianon nga panimalay.
14: Nagsugo han iya mga tawo hi Jehu, Dad-a hira nga buhi! Gindakop hira, ngan ginpamatay hirani hin luong. Kwarentay dos hira ngatanan, ngan waray ha ira nahisalin nga buhi.
15: Nagpadayon hin paglakat hi Jehu, ngan ha dalan gintapo hiya ni Jonadab nga anak ni Recab. Nangumosta ha iya hi Jehu nga nagsiring, Kinasingkasing ba an imo pakigsangkay ha akon, sugad han akon pakigsangkay ha imo?
: Oo, binmaton hi Jonadab.
: Kon sugad, paglamano kita, binmaton hi Jehu. Naglamano hira, ngan ginbuligan hiya ni Jehu hin pagsakay han karuwahe,
16: ngan nagsiring, Upod ha akon ngan makita ka han akon pagsingba han Ginoo . Ngan nag-upod hira hin pagsakay ngadto ha Samaria.
17: Han pag-abot nira didto, pinamatay ni Jehu an ngatanan nga kauropdan ni Acab, nga waray gud isinalin bisan usa. Amo ini an iginsiring han Ginoo kan Elias.
18: Gintirok ni Jehu an mga tawo han Samaria, ngan nagsiring ha ira, Gin-alagad ni Hadi Acab an diyos nga hi Baal, kundi labaw pa an akon pag-alagad ha iya.
19: Tiroka an ngatanan nga mga manaragna ni Baal, an ngatanan nga nasingba ha iya, ngan an ngatanan nga iya kapadian. Waray hini baribad kay may-ada ako dako nga halad nga tutuboron nga ipapahinungod ko kan Baal, ngan papatayon an bisan hin-o nga diri tumampo. Pasangil la ini ni Jehu basi niya pamatayon an ngatanan nga mga nasingba kan Baal.
20: Niyan nagsugo hi Jehu, Isangyaw in adlaw hin pagsingba hin pagpasidungog kan Baal! Ginhimo an pasangyaw,
21: ngan ginpahibaro ni Jehu an bug-os nga tuna han Israel. Inmabot an ngatanan nga nasingba kan Baal; waray gud bisan usa nga nahigawas. Sinmulod hira ngatanan ha templo ni Baal, nga napuno an templo tikang ha usa nga kataposan ngadto ha luyo.
22: Niyan ginsugo ni Jehu an padi nga tinaporan han baraan nga mga panapton nga igawas ini ngan ipanhatag ha mga maniringba.
23: Katapos hito, sinmulod han templo hi Jehu upod hi Jonadab nga anak ni Recab, ngan nagsiring hi Jehu ha mga tawo didto, Talinguhaa nga an mga nasingba la kan Baal an aanhi, ngan waray makasulod nga nasingba han Ginoo .
24: Ngan sinmulod hiya ngan hi Jonadab hin paghalad kan Baal hin mga halad ngan mga hayop nga tutuboron. Iginbutang niya nga daan ha gawas han templo in 80 ka tawo, ngan gintugon hira, Kinahanglan pamatayon niyo ngatanan ini nga mga tawo; babaydan han iya kinabuhi an bisan hin-o nga tumugot hin pagpakalagiw hin usa ha ira!
25: Han pakahalad na ni Jehu han mga hayop nga tutuboron, ginsiring niya dayon an mga gwardya ngan mga opisyal, Sulod na ngan pamataya hira ngatanan; ayaw gud papalagiwa in bisan hin-o! Sinmulod hira nga mga hinulbot an mga espada, ginpamatay an ngatanan nga maniringba, ngan gindanas ha gawas an ira mga lawas. Niyan sinmulod hira ha surusakob nga baraan nga kwarto han templo,
26: iginggawas an baraan nga harigi nga nakadto, ngan ginsunog nira.
27: Sanglit ginbungkag nira an baraan nga harigi ngan an templo, ngan ginhimo ito nga urohannga ngada yana urohan la gihapon.
28: Amo ito an paagi nga ginamit ni Jehu hin pagpuo han pagsingba kan Baal ha Israel.
29: Kundi ginsubad niya an sala ni Hadi Jeroboam nga nagtutdo han Israel ha pakasala hin pagsingba han bulawan nga mga baka nga iya gintindog ha Betel ngan ha Dan.
30: Nagsiring kan Jehu an Ginoo , Ginbuhat mo ha mga tulin ni Acab an ngatanan nga karuyag ko ipabuhat ha imo. Sanglit nagsasaad ako ha imo nga maghahadi han Israel an imo mga panimalay ngadto han ikaupat nga katulinan.
31: Kundi nagpasibaya hi Jehu hin pagsugot hin kinasingkasing han balaod han Ginoo nga Dyos han Israel; ginsunod lugod niya an paagi ni Jeroboam nga nagtutdo han Israel ha pakasala.
32: Hadto nga panahon nagtikang an Ginoo hin pag-iban han katunaan han Israel. Nasakop ni Hadi Hasael han Siria an ngatanan nga katunaan nga Israelita
33: ha sinirangan han Jordan, tubtob gud ha bungto han Aroer ha Salog Arnon ha timogansakob hini an mga katunaan han Galaad ug Basan, diin gin-ukyan han mga tribo ni Gad, Ruben, ug Manases.
34: Nahisurat dida han Kasaysayan han Kahadian han Israel an iba pa nga nabuhat ni Jehu, upod an iya mga pakiaway.
35: Namatay hiya ngan iginlubong ha Samaria, ngan sinmaliwan ha iya hini pagkahadi hi Joacaz nga iya anak.
36: Naghadi han Israel hi Jehu hin 28 ka tuig. Didto hiya pag-ukoy ha Samaria.