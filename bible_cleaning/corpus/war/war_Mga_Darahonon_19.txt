1: Mauruupay pa an pobre kundi tangkod nga tawo kay hin usa nga lurong nga buwaon.
2: Diri maupay an kasindak nga waray hibaro; an kawaray pagpailob magdadara ha imo hin kasamok.
3: May mga tawo nga naghihingaraot pinaagi han ira linurong nga mga ginawian, ngan katapos, an Ginoo an ira ginbabasol.
4: Pirme nakakaagi an mga riko hin bag-o nga kasangkayan, kundi masakot la bayaan an mga pobre han pipira la nga ira mga sangkay.
5: Kakastigohon ka kon magbuwa ka didto ha hukmanandiri ka gud makakalikay.
6: Nagtitinguha an ngatanan hin pakigsangkay han mga dagko nga pagkatawo; nakikigsangkay an ngatanan hadton mga nahatag hin mga regalo.
7: Bisan pa an kabugtoan hin pobre nga tawo diri ha iya nagkikinahanglan, diri urosahon nga waray gud niya kasangkayan. Bisan diunano an iya paniguro, waray gud niya iginkakasangkay.
8: Pagbuhati hin maupay an imo kalugaringon ngan pag-admi an ngatanan nga imo mahihimo; niyan hinumdomi an imo hinbabaroan ngan magmamainuswagon ka.
9: Diri makakalikay han kastigo an tawo nga nagbibinuwa didto ha hukmanan; maghihikaraot gud hiya.
10: Kinahanglan an mga lurong diri mag-ukoy ha kahuraan, ngan diri paghadian hin mga oripon an mga dagko nga pagkatawo.
11: Kon maupay an imo panhunahuna pagpupugngan mo an imo kasina. Kon may makasayop ha imo, dako ini nga kadungganan kon diri ka magsukmat ha iya.
12: Sugad han ngurob hin liyon an kanan hadi kasina, kundi an iya pagkalooy sugad han ginpipinamulat nga uran.
13: Makakadaot han iya amay an anak nga lurong. An asawa nga maaringasa ngan mamugo sugad hin tubig nga nagtitinuro.
14: Makakapanunod in usa ka tawo hin balay ug kwarta tikang han iya mga kag-anak, kundi an Ginoo la an makakahatag ha iya hin maupay nga asawa.
15: Padayon hin paghinubya; padayon hin pagkaturog, kundi gugutomon ka.
16: Tumana an mga balaod han Dyos ngan mabubuhi ka hin maiha; kon pagpasibay-an mo ini, mapatay ka.
17: Kon nahatag ka ngadto han mga kablas sugad ini hin ginpapautang mo an Ginoo , ngan an Ginoo an mabayad ha imo.
18: Tutdoi hin matadong an imo mga anak samtang bata pa ngan masayunay pa hira mahibaro. Kon diri mo ini pagbuhaton, binubuligan mo la hira hin pagdaot han ira kalugaringon.
19: Kon may tawo nga pungtanon, hiya an mabaton han iya dadangatan. Kon gawson mo hiya tikang ha kasamok makausa, kinahanglan nga pagbubuhaton mo liwat ini.
20: Kon mamati ka hin sagdon ngan karuyag mo hin pag-aram, may adlaw nga maaangkon mo an kinaadman.
21: Makakaglarang in mga tawo hin magkalainlain nga mga butang, kundi na kaburot-on la han Ginoo amo an matutuman.
22: An pagkahalot usa nga kaarawdan; mauruupay pa an mga kablas kay hin mga buwaon.
23: Pagtahora an Ginoo ngan mabubuhi ka hin maiha, nga kontento ngan talwas tikang han mga kataragman.
24: May mga tawo nga uraura na hin kahubya bisan hin paghungit han pagkaon ha ira mga baba.
25: Kinahanglan pagkastigohon an nagpapalabilabi, basi mahibaro hin pagturon-an an mga tapang. Kon ikaw makinaadmananon mahibabaro ka kon ikaw pagsawayon.
26: An tawo la nga waray alo ngan waray batasan an magraraogdaog han iya tatay, o magpapaiwas han iya nanay tikang han iya panimalay.
27: Anak ko, kon umundang ka hin pag-aram, diri maiha imo papabay-an an imo na hinbaroan.
28: Waray katadongan kon nagtitinguha in usa nga testigo hin pagdaot hin tawo. An mga magraot naruruyag han karat-an.
29: Paghahampakon manta in lurong nga mapinahitas-on.