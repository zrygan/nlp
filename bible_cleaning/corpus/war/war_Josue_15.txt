1: An mga panimalay han tribo ni Juda kinmarawat hin usa ka bahin han katunaan nga amo inin masunod
: Naabot an tuna ngadto ha pag-ultan han Edumea ha may timogan tubtob ha kamingawan han Sin ha labi ka timogan nga dapit.
2: Ini nga pag-ultan ha timogan natikang ha kataposan nga timogan han Patay nga Dagat,
3: natipatimogan tikang han Aragian han Acrabim asta ngadto ha Sin. Natipatimogan han Cades Barnea, inaagian an Esron ug ngadto ha Adar, naliko tipakadto ha Carca,
4: inaagian na liwat an Asemona, ngan naubay han sapa didto ha pag-ultan han Ehipto ngadto ha Dagat Mediteraneo, diin natatapos an pag-ultan. Amo ini an pag-ultan ha timogan han Juda.
5: An pag-ultan ha sinirangan amo an Dagat nga Patay ngan nagpapadayon ngadto han surok nga sapa nga inaawasan han Jordan.
: An pag-ultan ha amihanan nga dapit natikang didto
6: ug nagpapadayon ngadto ha Bethogla ngan natipakadto ha amihanan han pungtod nga natangbo han Kahamub-an Jordan. Ngan natipasagka ini ngadto han Bato ni Bohan anak ni Ruben hi Bohan,
7: tikang han Kahamub-an Kasamokan ngadto ha Dabir ngan naliko tipaamihan ngadto ha Gilgal nga atbang han Aragian Adumin ha may timogan nga dapit han kahamub-an. Nagpapadayon ini ngadto han mga burabod han Ensemes ngan nagawas didto ha Enrogel
8: ngan nalatas ini han Kahamub-an Hinom ha may timogan nga dapit han pungtod diin nahimutang an Jerusalem, an syudad han mga Jebuseohanon. Nagpapadayon an pag-ultan tipairaya ngadto han pungtod ha may katundan nga dapit han Kahamub-an Hinom, ha may amihanan nga kataposan han Kahamub-an Refaim.
9: Tikang didto natipakadto han mga Burabod han Neptoa ngan nagawas ngadto han mga syudad nga harani han Bukid Efron. Didto naliko ini ngadto ha Baala kon Cariatiarim
10: diin naglibot ini tipakatundan han Baala tipakadto han sagkahon nga tuna han Edumea, nagpadayon ngadto han amihanan nga dapit han Bukid Jarim kon Keslon ngan nalugsong ngadto ha Betsemes ngan nalabay ha Timna.
11: Nagawas an pag-ultan ngadto han pungtod ha amihanan nga dapit han Ecron, naliko tipakadto ha Sicrona, nalabay han Bukid Baala ngan nagpapadayon ngadto ha Jebnel. Didto ini katatapos ha Dagat Mediteraneo,
12: nga amo an pag-ultan ha amihanan nga dapit.
: Ha sakob hini nga mga pag-ultan pag-ukoy an mga panimalay ni Juda.
13: Sugad han sugo han Ginoo kan Josue, usa ka bahin han katunaan han Juda ihinatag kan Caleb, anak ni Jefone nga tikang han tribo ni Juda. Kinarawat niya an Hebron, an syudad nga gintatag-iya ni Arba, amay ni Anak.
14: Ginpaiwas ha syudad ni Caleb an mga sumurunod ni Anakan mga banay ni Segai, Ahiman, ug Tolmai.
15: Tikang didto napakadto hiya hin pagsulong han mga tawo nga nag-ukoy didto ha Dabir an syudad nga hadto anay an ngaran Cariatseper.
16: Sinmiring hi Caleb, Ipapaasawa ko an akon anak, hi Acsa, ngadto han tawo nga makakakuha han Cariatseper.
17: Hi Otoniel, anak ni Kenas nga bugto ni Caleb, amo an nakaagaw han syudad, sanglit ipinaasawa ni Caleb ha iya hi Acsa nga anak niya.
18: Ha adlaw han pagkasal ha ira, gin-agda hiya ni Otoniel nga pangaroon niya kan iya tatay in usa nga uma. Hinmaw-as hiya han iya asno ug gipakianhan hiya ni Caleb kon ano an iya karuyag.
19: Nagbaton hiya, Karuyag ko in tuna nga may-ada matubod nga tubig. An uma nga imo ginhatag ha akon aadto hin banika nga tuna. Sanglit iginhatag ha iya ni Caleb an tuna nga may-ada mga burabod ha iraya ug ha ilawod.
20: Amo ini an katunaan nga kinarawat han mga panimalay han tribo ni Juda nga ira malon.
21: An mga syudad nga harayo kaupay tipakadto ha timogan nga malon nira ngan adton harani han pag-ultan han Edumea amo an Cabseel, Eder, Jagur,
22: Kina, Dimona, Adada,
23: Cades, Asor, Jetna,
24: Sip, Telem, Balot,
25: Asorhadata, Cariotesron o Asor,
26: Aman, Sama, Molada,
27: Asergada, Hasemon, Betpelet,
28: Hasersual, Berseba, Basiotia,
29: Baala, Jim, Esem,
30: Eltolad, Sesil, Horma,
31: Siclag, Madmana, Sensena,
32: Libaot, Silim, Ain, Ug Rimon: 29 nga mga syudad ngatanan, lakip an mga bungto nga harani ha ira.
33: An mga syudad ha kapatagan amo ini: Estaol, Sarea, Asena,
34: Sanoe, Enganim, Tapua, Eniam,
35: Jerimut, Adulam, Soco, Aseca,
36: Saraim, Aditaim, Gedera, ug Gederotaim: 14 nga mga syudad lakip an mga bungto nga harani ha ira.
37: Upod liwat an Sanan, Hadasa, Magdalgad,
38: Dilean, Mispa, Jectel,
39: Laquis, Bascat, Eglon,
40: Kebon, Lehinam, Kitlis,
41: Gederot, Betdagon, Naama, ug Maceda: 16 nga mga syudad lakip an mga bungto nga harani ha ira.
42: Nahilakip liwat an Libna, Eter, Asan,
43: Jepta, Esna, Nesib,
44: Keila, Acsib, ug Marsa: siyam nga mga syudad lakip an mga bungto nga harani ha ira.
45: Nahiupod pa gayud an Acaron ug an mga bungto ug mga baryo hini,
46: ngan an ngatanan nga mga syudad ug mga bungto nga harani han Asoto, tikang ha Acaron ngadto ha dagat Mediteraneo.
47: Nahiupod liwat an Asdod ug Gasa lakip an ira mga bungto ug mga baryo, naabot ngadto han sapa ha pag-ultan han Ehipto ngan han baybayon han Dagat Mediteraneo.
48: Didto han sagkahon nga katunaan an Samir, Jetir, Sucot,
49: Dana, Cariatsona o Dabir,
50: Anab, Estemo, Anim,
51: Gosen, Olon, ug Gilo: 11 ka mga syudad lakip an mga bungto nga harani ha ira.
52: Nakadto liwat an Arad, Ruma, Esaan,
53: Janom, Betapua, Apeca,
54: Humtan, Cariatarbe o Hebron, ug Sior: siyam nga mga syudad lakip an mga bungto nga harani ha ira.
55: Nahiupod liwat an Maon, Carmelo, Sip, Juta,
56: Jezrael, Jocadam, Sanoe,
57: Acain, Gabaa, ug Timna: napulo nga mga syudad lakip an mga bungto nga harani ha ira.
58: Nahilakip pa gud an Halol, Besor, Cedor,
59: Maret, Betanot, ug Eltecon: unom nga mga syudad lakip an mga bungto nga harani ha ira.
60: Nahiupod liwat an Cariatbaal o Cariatiarim ug Araba: duha nga mga syudad lakip an mga bungto nga harani ha ira.
61: Didto ha kamingawan an Betaraba, Medin, Sacaca,
62: Nibsan, an Syudad hin Asin, ug an Engadi: unom nga mga syudad lakip an mga bungto nga harani ha ira.
63: Kundi an mga tawo ni Juda waray makapaiwas han mga Jebuseohanon nga nag-ukoy didto ha Jerusalem. Nag-uokoy la gihapon didto an mga Jebuseohanon tampo han mga tawo han Juda.