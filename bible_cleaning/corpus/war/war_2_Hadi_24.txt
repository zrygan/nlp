1: Samtang hadi hi Joakim, ginsulong ni Hadi Nabucodonosor han Babilonia an Juda ngan sulod hin tulo ka tuig napugos hi Joakim hin pagpasakop ha iya; ngan niyan sinmupil hiya.
2: Nagpadara an Ginoo kontra kan Joakim hin armado nga mga hugpo hin mga Babilonianhon, mga Siriahanon, mga Moabita, ngan mga Amonitanhon, basi mabungkag an Juda, sumala han iginsiring han Ginoo pinaagi han iya mga surugoon nga mga manaragna.
3: Nahinabo ini tungod han sugo han Ginoo , basi paiwason ha iya atubangan an mga tawo han Juda, tungod han ngatanan nga mga sala nga ginbuhat ni Hadi Manases,
4: ngan labi na gud tungod han ngatanan nga pinamatay niya nga waray sala nga mga tawo. Tungod hito waray makapasaylo kan Manases an Ginoo .
5: Nahisurat dida han Kasaysayan han Kahadian han Juda an iba nga nabuhat ni Joakim.
6: Namatay hi Joakim, ngan sinmunod ha iya hin paghadi hi Joaquin nga iya anak.
7: Waray na gud gumawas han Ehipto an hadi han Ehipto ngan an iya kasondalohan, kay ginsakop na han hadi han Babilonia an ngatanan nga katunaan nga ginsakop anay han Ehipto, tikang ha Salog Eufrates ngadto ha amihanan nga pag-ultan han Ehipto.
8: Nahimo nga hadi han Juda hi Joaquin han 18 pa la an iya panuigon ngan naghadi hiya ha Jerusalem hin tulo ka bulan. Iroy niya hi Nehosta nga anak ni Elnatan, nga taga-Jerusalem.
9: Nakasala han Ginoo hi Joaquin, nga nagsunod hiya han susbaranan han iya amay.
10: Panahon adto han iya pagkahadi nga ginsulong an Jerusalem han kasondalohan nga Babilonianhon, nga ginpangulohan han mga opisyal ni Hadi Nabucodonosor, ngan ginpalibotan an syudad.
11: Ha panahon nga ginpapalibotan an syudad, inmabot ha Jerusalem hi Nabucodonosor,
12: ngan tinmubyan ha mga Babilonianhon hi Hadi Joaquin, upod an iroy niya, an mga anak niya nga kalalaken-an, an iya mga opisyal, ngan an mga opisyal han palasyo. Ginbihag ni Nabucodonosor hi Joaquin dida han ikawalo ka tuig nga pagkahadi niya,
13: ngan gindara ha Babilonia an ngatanan nga mga manggad han Templo ngan han palasyo. Sumala han igintagna han Ginoo , ginbuong ni Nabucodonosor an ngatanan nga bulawan nga mga garamiton nga ginhimo ni Hadi Solomon para ha Templo nga paggamit.
14: Gindara ni Nabucodonosor nga mga bihag an mga tawo han Jerusalem, an ngatanan nga mga prinsipi, ngan an ngatanan nga dumagko nga mga tawo, 10,000 ngatanan. Gindara liwat niya an ngatanan nga batid nga mga trabahador, an mga panday hin puthaw, ngan ginbilin la an ginpopobrehi nga mga tawo han Juda.
15: Gindara ha Babilonia nga bihag ni Nabucodonosor hi Joaquin, upod an iroy ni Joaquin, an iya mga asawa, an iya mga opisyal, ngan an dumagko nga mga tawo han Juda.
16: Ginhalin nga bihag ha Babilonia ni Nabucodonosor an ngatanan nga dumagko nga mga tawo, 7,000 ngatanan, ngan 1,000 nga batid nga mga trabahador, upod an mga panday hin puthaw; mag-upay an panlawas nira ngatanan, nga angay hira hin pagsondalo.
17: Ginhimo ni Nabucodonosor nga hadi han Juda hi Matanias nga bata hi Joaquin, ngan Sedequias an iya ngaran han paghadi niya.
18: Baynte uno na an panuigon ni Sedequias han kahimo niya nga hadi han Juda, ngan naghadi hiya ha Jerusalem hin 11 ka tuig. Iroy niya hi Hamutal nga anak ni Jeremias, nga taga syudad han Libna.
19: Nakasala han Ginoo hi Sedequias, sugad han ginbuhat ni Hadi Joakim.
20: Nasinahan gud han Ginoo an mga tawo han Jerusalem ug Juda nga ginpaiwas hira niya ha iya atubangan.