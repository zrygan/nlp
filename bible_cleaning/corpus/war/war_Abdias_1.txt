1: Amo ini an panagna ni Abdias, nga iginsiring han Ginoo nga Dyos mahitungod han nasod han Edumea.
: Ginsugo han Ginoo an iya magsarangyaw ngadto han kanasoran,
: ngan hinbatian ta an iya mensahe
: Pag-andam! Pakiaway kita han Edumea!
2: Ginsiring han Ginoo an Edumea,
: Pagugutiayon ko ikaw dida han mga nasod;
: pagtatamayon ka han ngatanan.
3: Ginlimbongan ka han imo kamapahitas-on.
: Usa nga kota hin unay nga bato an imo kapital nga syudad;
: hitaas an imo urokyan didto han kabukiran,
: sanglit nasiring ka ha imo kalugaringon,
: Hin-o ba an makakapalusad ha akon?
4: Bisan pa himoon an imo urokyan
: nga sugad kahitaas han salag hin agila,
: nga daw aadto na ini ha mga bitoon, kundi ilulusad ko ikaw.
5: Kon naabot ha gab-i an mga tawo,
: kinukuha nira an ira la naruruyagan.
: Kon namumuro hin mga ubas an mga tawo,
: diri nira gin-uubos hin panguhaa.
: Kundi ginpuo ka gud han imo mga kaaway.
6: Mga tulin ni Esau, gintikas an iyo mga manggad.
7: Ginlimbongan kamo han iyo mga kabulig;
: gintabog kamo nira tikang han iyo nasod.
: Ginsakop na kamo hin mga tawo nga hadto anay iyo mga sangkay.
: Gin-andaman kamo hin bitik hito nga kasangkayan nga nakigsaro ha iyo;
: nasiring hira mahitungod ha imo, Hain na man ito ngatanan nga iya kaabtik?
8: Dida han adlaw nga kastigohon ko an Edumea,
: pupuohon ko an ira mag-abtik nga mga tawo,
: ngan paparaon ko an ngatanan nira nga kinaadman.
9: Mahahadlok hin duro an mga paraaway han Teman,
: ngan papatayon an tagsa nga sondalo didto ha Edumea.
10: Tungod nga gintikasan ngan pinanmatay mo
: an imo kabugtoan nga kalalaken-an nga mga tulin ni Jacob,
: pupuohon ngan pagpapakaalohan ka ha kadayonan.
11: Waray ka la manginano hito nga adlaw
: han pagrumpaga han mga kaaway han ira mga ganghaan.
: Sugad ka la kamaraot hadton mga diri kinikilala
: nga nagdara han manggad han Jerusalem,
: ngan hira la ngahaw an nagbahinbahin.
12: Diri nimo angay ipanhiyukat
: an kakulang hin palad han imo kabugtoan nga kalalaken-an didto ha Juda.
: Diri nimo angay ikalipay an adlaw han ira pagkaruba.
: Diri nimo angay pagtinawaan hira dida han ira kakurian.
13: Diri nimo angay pagsudlon an syudad han akon mga tawo
: hin paghiyukat han ira pag-antos
: ngan hin pag-agaw han ira mga manggad
: dida han adlaw han ira karat-an.
14: Diri nimo angay pagbantayan an mga ginsasang-an han dalan
: hin pagdakop hadton mga karuyag pumalagiw.
: Diri nimo angay hira igtubyan ngadto han kaaway
: dida han adlaw han ira kakurian.
15: Hirani na an adlaw
: nga ako nga Ginoo maghuhukom han ngatanan nga mga nasod.
: Edumea, pagbubuhaton ha imo an imo ginbuhat.
: Mabalik ha imo an maraot nga imo iginhatag.
16: Inminom an akon mga tawo hin mapait nga kopa hin pagkastigo
: didto han akon baraan nga pungtod.
: Kundi mainom an ngatanan nga nagpapalibot nga mga nasod
: hin maparopait pa nga kopa hin pagkastigo;
: iimnon nira ini ngatanan ngan maaanaw hira.
17: Kundi didto han Bukid Sion may pira nga makalagiw,
: ngan magigin baraan ini nga dapit.
: Pagtatag-iyahon han mga tawo ni Jacob
: an ira ngahaw kalugaringon nga tuna.
18: Masusugad hin kalayo an mga tawo ni Jacob ug Jose;
: pupuohon nira an mga tawo ni Esau
: sugad hin kalayo nga nagsusunog hin mga uhot.
: Waray tulin ni Esau nga mahisasalin nga buhi.
: Ako nga Ginoo an nagyakan.
19: Pagtatag-iyahon an Edumea
: hin mga tawo nga taga timogan nga bahin han Juda.
: Pagbibihagon an Filistia hadton
: mga taga katundan nga kapatagan.
: Pagtatag-iyahon han mga Israelita
: an katunaan han Efraim ug Samaria.
: Pagkukuhaon an Galaad
: han mga tawo ni Benjamin.
20: Mabalik an mga ginhalin nga
: kasondalohan nga mga bihag tikang ha amihanan nga dapit han Israel
: ngan sasakopon an Finicia tubtob ha Sarepat ha amihanan.
: Pagtatag-iyahon han mga bihag
: tikang ha Jerusalem nga aadto ha Sardis
: an mga bungto ha timogan han Juda.
21: Susulongon an Edumea ngan paghahadian ini
: han madaogon nga mga tawo han Jerusalem.
: Ngan an Ginoo ngahaw an magigin hadi.