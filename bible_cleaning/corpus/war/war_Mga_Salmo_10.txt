1: O Ginoo , ano nga hirayo ka man,
: Ngan natago ha takna hin kakurian?
2: Gindaot an kablas han mapahitas-on,
: ha ira mga bitik, hira dadakpon.
3: Naghahambog adton maraot nga tawo,
: tungod han magraot nga iya mga gusto;
: nagtatamay ngan nasikway han Ginoo ,
: adton mga tawo nga halot hin duro.
4: Yawan-on nga tawo diri nagdidipara,
: mahitungod hadto nga Ginoo niya;
: ha iya parayaw naghunahuna,
: nga an Dyos ha iya waray hinungdan la.
5: Adton yawan-on nagmamainuswagon ngan ngatanan niya nga buruhaton.
: Diri masabot han kanan Dyos paghukom,
: han iya mga kaaway mayubiton.
6: Nasiring hiya ha iya kalugaringon,
: Diri manta ako nga pagkawangon;
: ngan diri gud nakon hingangadtoan,
: hin bisan ano nga mga kakurian.
7: Puno hin pagdaot an iya pamulong,
: mga panarhog ug pulong nga buwaon;
: madagmit magyakan hin madinumtanon,
: ngan magraot gud iya mga yayaknon.
8: Natago hiya ngahaw ha mga baryo,
: hin paggama hin waray sala nga mga tawo.
: Didto iya hira ginbibinantayan,
: basi an makalolooy ira hidakpan.
9: Nahulat daw liyon ha iya tagoan,
: an kablas iya gud ginbibinantayan;
: basi mahibitik niya, tinagan hin paon;
: ngan kon mabitik, iya pagdadanason.
10: An magpakalolooy nahirugmok na,
: tungod hin kakusog, ginpirde na hira.
11: Siring hin maraot,
: Dyos diri nadipara,
: napiyong man hiya, diri gud nakita.
12: O Ginoo , an magraot kastigoha,
: an mga nag-aantos, ayaw limota.
13: Unanhon pagtamay han Dyos han magraot,
: ngan masiring, Diri an Dyos nasirot?
14: Sayod ka han kasamok ug kakurian,
: ngan pirme ka gud la andam hin pagtabang.
: An makalolooy ha imo natubyan;
: an kablas pirme nimo ginbubuligan.
15: Utda an gahom han magbangis nga tawo,
: ngan mga matinalapasnon ha imo;
: mga sayop nira tagi hin kastigo,
: tubtob nga diri na magbuhat hin otro.
16: An Ginoo hadi nga waray katubtoban,
: nagpadayon hin waray kataposan.
: An nasingba hin lain nga kadiyosan,
: maaanaw gud ha iya katunaan.
17: Pamatii, Ginoo , an mga pag-ampo
: han mapainubsanon nga mga tawo;
: tagi ini nga mga tawo han kadasig nimo,
18: ngan pamatii an ira pangamuyo.
: Sugad man han ginraogdaog ug ilo,
: para ha ira kaupayan an paghukom nimo;
: basi an mga tawo nga aanhi pa ha tuna,
: diri makahatag hin kahadlok ha ira.