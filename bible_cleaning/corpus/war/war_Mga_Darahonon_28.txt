1: Napalagiw an mga magraot bisan waray naglalanat ha ira, kundi an tangkod nga tawo maisog sugad hin liyon.
2: Kon nakakasala in usa nga nasod nagsasarusaliwan an iya mga punoan. Kundi magmamarig-on ngan magpapadayon kon may-ada mag-aram ngan masinabuton nga mga pangulo.
3: An punoan nga nagtatalumpigos han mga pobre, sugad hin makusog nga uran nga nakakadaot han mga tanom.
4: Kon diri ka natahod han balaod, imo dinadapigan an mga magraot; kundi nakontra ka ha ira kon imo ini gintutuman.
5: An mga magraot diri maaram han katadongan, kundi adton mga nagsisingba han Ginoo nakakasabot hini hin maupay.
6: Mauruupay pa an kablas ngan tangkod nga tawo kay han malimbong ngan riko nga tawo.
7: Maaram an batan-on nga nagsusugot han balaod. Kaarawdan han iya amay an nakikigsangkay han mga bugoy.
8: Kon magriko ka pinaagi hin dagko nga mga patubo ngan sumingabot ka hin mga tawo, mahingangadto an imo manggad hin tawo nga maloloy-on han mga kablas.
9: Kon diri ka nagtutuman han mga balaod, makapupungot pamation han Dyos an imo mga pag-ampo.
10: Kon pagbitkon mo in tawo nga tangkod basi magbuhat hin maraot, mahuhulog ka ngadto han imo kalugaringon nga bitik. Babaloson hin maupay an mga diri salaan.
11: Dayuday naghuhunahuna an mga riko nga hira makinaadmananon, kundi mas maaram an pobre nga nakakasabot hiunong ha iya.
12: Kon nagdadaog an mga magtadong, nagsasaurog an ngatanan, kundi natago an mga tawo kon an mga magraot an namumunoan.
13: Diri ka gud magmamainuswagon kon tagoon mo an imo kasal-anan. Igkompisal ngan bayai ini ngan han Dyos ikaw kalolooyan.
14: Dayuday pagsugta an Ginoo ngan ikaw magmamalipayon. Kon matig-a an imo ulo, ikaw pagdadaoton.
15: Ha ilarom hin maraot nga punoan makalolooy an mga kablas, sugad hiya kamakaharadlok hin nagngungurob nga liyon o nabanghag nga uso.
16: An punoan nga waray buot nahihimo nga usa nga maisog ngan maraogdaog nga tawo. An tawo nga diri malimbong magigin punoan hin maiha.
17: An tawo nga salaan hin pagpatay malaksi mag-ukab han iya kalugaringon nga lubnganan. Ayaw hiya pagsawaya.
18: Pagtangkod ngan mawawaray mo kataragman. Kon malimbong ka, mapupukan ka hin tigda.
19: An maduruto nga parauma damo an pagkaon. Dayuday mapopobre an mga tawo nga nagkakarag hin panahon.
20: An tangkod nga mga tawo mag-uokoy hin hura ngan malipayon nga kinabuhi. Kon nagdadagmit ka hin pag-irinirikohan, pagkakastigohon ka.
21: Sayop an pagpakita hin pagpaurog. Kundi magbubuhat hin sayop in mga maghurukom kon kumarawat hira bisan han gigugutiayi nga hukip.
22: Nagdadagmit hin pag-irinirikohan an maimat nga mga tawo nga diri hira maaram kon san-o maabot ha ira an kakablasan.
23: Sawaya in tawo ngan ha orhe malilipay hiya hini labaw han pag-ulog-ulog.
24: An bisan hin-o nga naghuhunahuna nga diri sayop an pangawat han iya mga kag-anak sugad la hiya hin hiara na nga kawatan.
25: Nakakasamok la an pagkahalot; mauruupay pa ha imo an pagsarig han Ginoo .
26: Linurong an pagsunod han imo kalugaringon nga mga panhunahuna. Likayi an kataragman ngan sunda an mga pagtutdo han mga labi ka makinaadmananon nga mga tawo.
27: Paghatag ngadto han mga kablas ngan diri ka gud magkukulang. Kon piyongon mo an imo mga mata ngadto han mga kablas, damo nga mga tawo in makakapagaba ha imo.
28: Nananago an mga tawo kon namumunoan an mga magraot. Kundi kon napupukan an magraot nga mga punoan, maghahadi na liwat an mga magtadong.