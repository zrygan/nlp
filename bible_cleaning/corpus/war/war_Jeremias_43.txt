1: Nahuman ko an pagsumat han mga tawo an ngatanan nga iginpasumat ha akon han Ginoo nga ira Dyos.
2: Niyan nagsiring ha akon hira Azarias nga anak ni Osaias ug Johanan nga anak ni Carias, ngan an ngatanan nga magpinahitas-on nga mga tawo, Nagbibinuwa ka. Waray ka pagsugoa han Ginoo nga aton Dyos hin pagsumat ha amon nga diri kami makadto ngan mag-ukoy didto ha Ehipto.
3: Kundi gin-ugsong ka la kontra ha amon ni Baruc nga anak ni Nerias, basi mailarom kami han gahom han mga Babilonianhon, ngan patayon o dad-on kami nira ngadto ha Babilonia.
4: Sanglit waray gud magtuman han sugo han Ginoo hin pagpabilin dinhe ha tuna han Juda hi Johanan o bisan hin-o han mga opisyal han kasondalohan o bisan hin-o han mga tawo.
5: Niyan gindara ngadto ha Ehipto ni Johanan ngan han ngatanan nga mga opisyal han kasondalohan an ngatanan nga nanhibilin didto ha Juda, upod an ngatanan nga mga tawo nga binmalik tikang han mga nasod diin iginpasarang hira
6: an kalalaken-an, an kababayen-an, an kabataan, ngan an mga anak nga kababayen-an han hadi. Gindara nira an ngatanan nga mga tawo nga iginbilin ni Nebusaradan nga gilalabawi nga kapitan ha ilarom han pagmangno ni Gedalias, lakip hi Baruc ngan hi ako.
7: Ginsupak nira an sugo han Ginoo ngan kinmadto hira ha Ehipto tubtob han syudad han Tafanes.
8: Didto nagsiring ha akon an Ginoo ,
9: Kuha hin pira nga dagko nga mga bato ngan iglubong ini didto han sinimento nga agianan ha atubangan han aragian ngadto han balay han mga punoan dinhe hini nga syudad, ngan pakitaa han pagbuhat mo hini in pira han mga Israelita.
10: Niyan sumati hira nga ako nga Ginoo nga Labi Kamakagarahum, Dyos han Israel, amo an magdadara han akon surugoon nga hi Nabucodonosor han Babilonia nganhi hini nga dapit, ngan igbubutang niya an iya trono ha bawbaw hini nga mga bato nga imo iginlubong, ngan magbibilad hiya han hadianon nga tulda ha bawbaw hini.
11: Makanhi hi Nabucodonosor ngan pagpipirdehon niya an Ehipto. Mapatay pinaagi hin sakit an mga tawo nga ginhukman nga papatayon pinaagi hin sakit, pagdadad-on nga mga priso adton mga ginhukman nga pagdadad-on nga mga priso, ngan mapatay pinaagi hin araway adton mga ginhukman nga papatayon pinaagi hin araway.
12: Susuritan ko an mga templo han kadiyosan han Ehipto, ngan pagsusunogon o pananad-on han hadi han Babilonia an ira kadiyosan. Sugad nga gintitimoran han magmarangno hin mga karnero hin mga kuto an iya panapton, pagtitimoran man han hadi han Babilonia an tuna han Ehipto ngan mabaya hiya nga madinaogon.
13: Pagbubungkagon niya an baraan nga mga monumento nga bato didto ha Heliopolis ha Ehipto, ngan pag-uugtangon an mga templo han kadiyosan ha Ehipto.