1: Naghimangraw ha akon an Ginoo .
2: Nagsiring hiya, Anak hin tawo, isumbong hi Gog nga labaw nga punoan han mga nasod han Mesec ug Tubal, didto han tuna han Magog. Isumbong hiya,
3: ngan sidnga nga kaaway hiya nakon, an Ginoo nga Dyos .
4: Bibirikson ko hiya, kakab-itan ko hin mga kawil an iya mga sulang, ngan dadanason ko hiya ngan an ngatanan niya nga kasondalohan. Damo hin duro an iya kasondalohan, upod an ira mga kabayo ngan diuniporme nga mga sumarakay, nga sangkap hin mga taming ngan hin mga espada.
5: Upod ha iya in mga tawo nga taga-Persia, Sudan ug Libya, ngan may mga taming ngan mga helmet an ngatanan.
6: Upod ha iya an ngatanan nga mga paraaway han katunaan han Gomer ug Bet-togarma didto ha amihanan, ngan sugad man in damo nga mga tawo ha iba nga mga nasod.
7: Sidnga hiya nga mag-andam hiya ngan ha iya pagsugo mag-andam liwat an ngatanan niya nga kasondalohan.
8: Katapos hin damo nga mga tuig susugoon ko hiya hin pagsulong hin usa nga tuna diin an mga tawo gintirok tikang hin damo nga mga nasod ngan nag-ukoy hin waray na kahadlok hin araway. Susulongon niya an kabukiran han Israel, nga nagmamingaw ngan binayaan hin maiha na, kundi nag-uokoy na yana hin waray kataragman an ngatanan nga mga tawo.
9: Sugad hin bagyo masulong hiya ngan an iya kasondalohan ngan an damo nga mga nasod nga kaupod sugad hin dampog niya ngan tatahoban niya an tuna.
10: Amo ini an igyayakan han Ginoo nga Dyos ngadto kan Gog: Kon umabot na ito nga panahon, damo in masulod ha imo nga magraot nga hunahuna.
11: Maglalarang ka hin pagsulong hin usa nga makalolooy nga nasod diin an mga tawo nag-uokoy ha kalinaw ngan kahimyangan, didto hin mga bungto nga waray mga pader ngan waray mga panalipod.
12: Pangangawatan ngan paninikasan mo an mga tawo nga nag-uokoy didto hin mga syudad nga nabungkag hadto anay. Gintirok hira tikang han mga nasod, ngan may-ada na nira yana mga hayop ngan mga hiagi, ngan mag-uokoy hira dida han ginkakasang-an han mga dalan han kalibutan.
13: Mapakiana ha imo an mga tawo han Seba ug Dedan, ngan an mga magparatigayon nga tikang han mga bungto han Espania, Gintirok mo ba an imo mga kasondalohan ngan sinmulong ka basi manikas ngan mangawat? Naghuhunahuna ka ba hin pagkuha hin salapi ug bulawan, kabakahan ngan mga hiagi, ngan paglakat dara ito ngatanan nga mga pinanikas?
14: Sanglit ginsugo ako han Ginoo nga Dyos hin pagsumat kan Gog han iya igyayakan: Niyan samtang nag-uokoy ha kahimyangan an akon mga tawo nga Israel, magawas ka,
15: tikang han imo dapit didto han hirayo nga amihanan, nga nagmamando hin damo ngan gamhanan nga kasondalohan nga puros dikabayo tikang hin damo nga mga nasod.
16: Susulongon mo an akon mga tawo, an Israel sugad hin usa nga bagyo nga naglalatas han tuna. Kon umabot na an panahon, susugoon ko ikaw hin pagsulong han akon tuna, basi ipakita ko ngadto han mga nasod kon hin-o ako, hin pagpakita han akon pagkabaraan pinaagi han akon pagbubuhaton pinaagi ha imo.
17: Ikaw amo an akon hinnabihan hin maiha na, han pagpahibaro ko pinaagi han akon mga surugoon nga mga manaragna han Israel, nga ha mga adlaw nga tiarabot, magdadara ako hin usa nga masulong han Israel. An Ginoo nga Dyos an nagyakan.
18: Nasiring an Ginoo nga Dyos , Dida han adlaw nga sulongon ni Gog an Israel, mapupungot gud ako.
19: Igpapahayag ko ha kapaso han akon kapungot nga dida hito nga adlaw magkakamay-ada makusog hin duro nga linog didto han tuna han Israel.
20: Mangungurog hin kahadlok ha akon an ngatanan nga kaisdaan ngan katamsihan, an ngatanan nga dagko ug gudti nga kamanampan, ngan an ngatanan nga mga tawo ha bawbaw han tuna. Matitimpag an kabukiran, marurumpag an mga umpas, ngan mapapanas an ngatanan nga mga pader.
21: Paghahadlokon ko hi Gog pinaagi han ngatanan nga mga karat-an. Ako nga Ginoo an nagyakan. Mag-uurugnay an iya mga tawo hin pamatay ha ira la ngahaw.
22: Pagkakastigohon ko hiya pinaagi hin sakit ngan araway. Mabunok ngada ha iya ngan han iya kasondalohan, ngan han damo nga mga nasod nga dapig ha iya in makusog nga uran ngan mga bug-os nga yelo, upod in kalayo ngan asupre.
23: Ha sugad hini pakikitaon ko an ngatanan nga mga nasod han akon pagkamakarit ngan pagkabaraan. Niyan makilala hira nga ako amo an Ginoo .