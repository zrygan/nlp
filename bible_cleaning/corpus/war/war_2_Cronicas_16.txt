1: Dida han ika-36 ka tuig nga pagkahadi ni Hadi Asa han Juda, ginsulong ni Hadi Baasa han Israel an Juda ngan ginpaderan niya an Rama basi waray na makasulod ngan makagawas ha Juda.
2: Sanglit kinuha ni Hadi Asa an salapi ug bulawan tikang han mga manggad han Templo ngan han palasyo ngan ginpadara ini ngadto ha Damasco kan Hadi Benadad han Siria, upod ini nga tugon
3: Pagsangkay kita sugad han aton mga amay. Regalo ko ha imo ini nga salapi ug bulawan. Yana utda an imo pakigsangkay kan Hadi Baasa han Israel basi kuhaon niya an iya mga sondalo ha akon katunaan.
4: Inmuyon hi Benadad han larang ni Asa ngan ginsugo an iya mga kapitan ngan an ira mga kasondalohan hin pagsulong han mga syudad han Israel. Nakuha nira an Iyon, Dan, Abelmaim, ngan an ngatanan nga mga syudad han Neftali nga ginhimosan han mga pagkaon.
5: Han pakabati ni Hadi Baasa han nahinabo, ginpahunong niya an pagpader han Rama ngan ginbayaan an mga buruhaton.
6: Niyan gintirok ni Hadi Asa in mga tawo tikang ha bug-os nga Juda ngan ginpahakot niya ha ira an mga bato ngan mga kahoy nga ginggamit ni Baasa ha Rama ngan ginggamit nira ini hin pagpader han mga syudad han Geba ug Mispa.
7: Hito nga panahon kinmadto kan Hadi Asa hi Manaragna Hanani ngan nagsiring, Tungod nga sinmarig ka han hadi han Siria ngan waray ka lugos sumarig han Ginoo nga imo Dyos, nakalikay ha imo an kasondalohan han hadi han Israel.
8: Waray ba an mga Sudanhon ug mga taga-Libya damo nga mga kasondalohan upod in damo nga mga karuwahe ngan mga dikabayo nga sondalo? Kundi tungod nga sinmarig ka han Ginoo , ginpadaog ka niya kontra ha ira.
9: Ginbabantayan hin maupay han Ginoo an bug-os nga kalibutan hin pagpakusog hadton mga tawo kanay mga kasingkasing maunongon ha iya. Nagbuhat ka hin linurong, sanglit tikang yana diri ka mahunong hin pakiaway.
10: Nasina hi Hadi Asa han manaragna, ngan iya ginpakadenahan hi Hanani. Hito ngahaw nga panahon nagtikang hi Asa hin pagkamabangis ngadto hin pira nga mga tawo.
11: Nahisurat an ngatanan nga mga hinabo han pagkahadi ni Asa tikang ha tinikangan ngadto ha kataposan dida han Kasaysayan han Kahadian ha Juda ug Israel .
12: Dida han ika-39 ka tuig nga pagkahadi ni Asa, nalulid hiya tungod hin makuri nga sakit ha tiil; kundi bisan pa hini waray hiya makibulig han Ginoo , kundi han mga doktor.
13: Paglabay hin duha ka tuig, namatay hiya
14: ngan iginlubong ha lubnganan nga bato nga ginpaukal niya para ha iya didto ha Syudad ni David. Ginggamit nira in mga pahamot ngan mga lana nga pinahamotan hin pag-andam han paglubong han iya lawas, ngan dako an ira tap-ong tungod han pagkamabidoon nira han iya pagkamatay.