1: Ngatanan nga magtadong, paglipay kamo,
: tungod hadton mga ginbuhat han Ginoo ;
: kamo ngatanan, dayawa hiya niyo,
: ngatanan nga masinugtanon nga tawo.
2: An Ginoo aton pagpasalamatan,
: nga tokar hin mga arpa dinuyogan.
: Hiya liwat angay naton pagkantahan,
: upod in mga turunggon nga dinul'san.
3: Hiya angay niyo nga pagkantahan,
: bag-o nga mga kanta nga sinabayan;
: sanglit an arpa upaya an kaangay,
: ug igoliat an iyo mga kalipay.
4: Matuod an mga pulong han Ginoo ,
: an iya buhat katataporan nimo.
5: Hinigugma han Ginoo an matadong,
: lukop an tuna han iya gugma nga dayon.
6: Ha pulong han Dyos nahimo an kalangitan,
: an adlaw, an bulan, ngan an kabiton-an.
7: Iya gintirok an mga kadagatan,
: ngan ginhipos niya an mga kalawdan.
8: Tahora an Ginoo , bug-os nga tuna,
: katawhan ngatanan, pasidunggi hiya!
9: Kalibutan nahimo ha pulong niya,
: pagsugo niya, ngatanan pinmakita.
10: Han Dyos ginpakyas kanan kanasoran tuyo,
: waray itugot matuman an ira plano.
11: Padayon an iya nahunahunaan,
: an iya panuyo waray kataposan.
12: Palaran an nasod nga Dyos an Ginoo ,
: sugad man an pinili nga mga tawo.
13: Tikang ha langit tinmamod an Ginoo ,
: ngan kinita niya an ngatanan nga mga tawo.
14: Tikang didto han iya ginhadian,
: an mga umurukoy iya tinatamdan.
15: Hiya an nabantad han ira hunahuna,
: han ngatanan nga buhat maaram hiya.
16: An pagdarag-an han hadi diri aada,
: han makusog nga kasondalohan niya;
: an usa nga sondalo madinaogon,
: diri hin kusog nga iya kalugaringon.
17: An para araway nga mga kabayo,
: hin pakadaog waray mahihimo.
: An ira kamakusog ug kamaisog,
: diri makakabulig hin pakadaog.
18: An mga ginbabantayan han Ginoo ,
: An natahod ha iya nga mga tawo.
: An may paglaom natoo ha iya,
: an nasarig han iya dayon nga gugma.
19: Ira mga kalag iya tatalwason,
: tikang han kaoripon han kamatayon;
: ngan iya ini hira pagbubuhion,
: ha mga panahon nga may-ada katgutom.
20: An Ginoo an amon ginlalaoman,
: amon panalipod ngan amon katabang.
21: Hiya an surok han amon kalipayan,
: natapod kami han iya mahal nga ngaran.
22: Sanglit, O Ginoo , hinaot pa unta,
: nga maamon an dayuday mo nga gugma;
: samtang ibinubutang namon an paglaom,
: dida ha imo, Ginoo nga Dyos namon.