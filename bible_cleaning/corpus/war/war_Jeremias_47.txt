1: Han waray pa susulonga an Gasa han hadi han Ehipto, naghimangraw ha akon an Ginoo mahitungod han Filistia.
2: Nagsiring hiya
: Tan-awa! Natubo in katubigan didto ha amihanan,
: ngan mabuklos ini sugad hin salog nga nabaha.
: Lalapwason hini an tuna ngan an ngatanan nga aada ha tuna,
: an iya mga syudad ngan an iya mga tawo.
: Magoliat hin pakibulig an mga tawo;
: magngunguyngoy an ngatanan nga mga tawo ha tuna.
3: Hibabatian nira an rinapakdapak han mga kabayo,
: an kinaradol han mga karuwahe,
: an linagatak han mga ruyda.
: Diri na mabalik an mga amay hin pagkuha han ira kabataan;
: babanhoron an ira mga kamot nga nanluluyloy.
4: Inmabot na an panahon hin pagbungkag han Filistia,
: hin pag-utod tikang ha Tiro ug Sidon
: han ngatanan nga bulig nga nahibibilin.
: Ako nga Ginoo an magbubungkag han mga Filisteohanon,
: han ngatanan nga nagkaabot tikang ha kabaybayonan han Creta.
5: Inmabot in dako nga kabidoan ngadto ha mga tawo han Gasa,
: ngan mamingaw la an mga tawo han Ascalon.
: Tubtob san-o an pagmabidoon han nahisalin han Filistia?
6: Nagoliat kamo, Espada han Ginoo !
: Tubtob san-o an imo pagtinigbas?
: Balik ngadto han imo takob,
: pabilin didto ngan pahuway!
7: Kundi uunanhon hin pakapahuway hini,
: nga gintagan ko ini hin buruhaton?
: Ginsugo ko ini hin pagsulong han Ascalon
: ngan han mga tawo nga nag-uokoy dida han baybayon.