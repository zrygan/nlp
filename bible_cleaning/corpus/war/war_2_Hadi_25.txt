1: Sinmupil kan Hadi Nabucodonosor han Babilonia hi Sedequias. Sanglit ha ikanapulo ka adlaw han ikanapulo ka bulan han ikasiyam ka tuig nga paghadi ni Sedequias, inmabot hi Nabucodonosor upod an ngatanan niya nga kasondalohan ngan ginsulong niya an Jerusalem. Nagkampo hira ha gawas han syudad, naghimo hin mga tagaytay para hin pagsulong palibot han syudad,
2: ngan ginpadayon nira pag-alikos han syudad tubtob han ika-11 ka tuig nga paghadi ni Sedequias.
3: Dida han ikasiyam ka adlaw han ikaupat ka bulan hito ngahaw nga tuig, han uraura na an gutom nga waray na gud nahibilin nga pagkaon han mga tawo,
4: ginbuhoan an mga pader han syudad, ngan bisan kon ginpapalibotan han mga Babilonianhon an syudad, nakakalagiw ha gab-i an hadi ngan an ngatanan niya nga mga sondalo. Inmagi hira ha tanaman han hadi ngadto han ganghaan nga nabubutnga han duha nga mga pader, ngan nangalagiw tipakadto ha Kahamub-an Jordan.
5: Kundi ginlanat han Babilonianhon nga kasondalohan hi Hadi Sedequias ngan ginbihag hiya didto ha kapatagan hirani han Jerico; ginbayaan hiya han ngatanan niya nga mga sondalo.
6: Gindara hi Sedequias ngadto kan Nabucodonosor nga nakadto ha syudad han Ribla, ngan didto ginhukman hiya ni Nabucodonosor.
7: Ha atubangan ni Sedequias, ginpatay an iya mga anak nga kalalaken-an; niyan ginpalukat ni Nabucodonosor an mga mata ni Sedequias, ginpakadenahan hiya, ngan gindara ngadto ha Babilonia.
8: Dida han ikapito ka adlaw han ikalima ka bulan han ika-19 ka tuig nga pagkahadi han Babilonia ni Nabucodonosor, sinmulod ha Jerusalem hi Nebusaradan nga parasagdon han hadi ngan kapitan han iya kasondalohan.
9: Ginsunog niya an Templo, an palasyo, ngan an mga balay han ngatanan nga dumagko nga mga tawo han Jerusalem,
10: ngan ginrumpag han iya mga sondalo an mga pader han syudad.
11: Katapos gindara ni Nebusaradan ngadto ha Babilonia an mga tawo nga nahibilin ha syudad, an nahibilin nga batid nga mga trabahador, ngan adton mga tinmampo han mga Babilonianhon.
12: Kundi ginbilin niya didto ha Juda in pira han gipopobrehi nga mga tawo, nga waray mga hiagi, ngan ginpatrabaho hira ha mga urubasan ngan mga uma.
13: Ginrumok han mga Babilonianhon an bronse nga mga harigi ngan an mga karro nga nakada ha Templo, upod an dako nga bronse nga tangke, ngan gindara ha Babilonia an ngatanan nga bronse.
14: Ginkuha liwat nira an mga pala ngan an mga surudlan hin agbon nga ginagamit hin paglimpyo han altar, an mga garamiton nga ginagamit hin pag-andam han mga suga, an mga makaong nga ginagamit pagsalod han dugo han mga halad nga tinubod, an mga makaong nga ginagamit pagsunog hin insyenso, ngan an iba pa nga bronse nga mga butang nga ginagamit hin pag-alagad ha Templo.
15: Ginkuha nira an ngatanan nga hinimo hin bulawan ug salapi, lakip an gudti nga mga makaong ngan an mga karaha nga ginagamit hin pagdara hin mga baga.
16: Uraura hin kabug-at pagtimbangon an mga butang nga bronse nga ginhimo ni Hadi Solomon para han Temploan duha nga mga harigi, an mga karomata ngan an dako nga tangke.
17: Walo ka metros an kahitaas han kada usa han harigi, nga may bronse nga uloulo ha bawbaw, nga 1.3 ka metros an kahitaas. May hinakot nga kadena nga bronse palibot han kada uloulo nga inadornohan hin mga granada nga bronse.
18: Labot han mga garamiton nga naagaw gindara nga mga bihag ni Nebusaradan nga kapitan nga opisyal hi Seraias nga Labaw nga Padi, hi Sofonias nga ikaduha nga padi, ngan an tulo pa nga dumagko nga mga opisyal han Templo.
19: Tikang ha syudad ginkuha niya an tawo nga nagpangulo han kasondalohan, lima nga mga parasagdon han hadi nga nakadto pa ha syudad, an kabulig han kapitan nga tinaporan han mga sinurat, ngan 60 nga iba pa nga dumagko nga mga tawo.
20: Gindara hira ni Nebusaradan ngadto han hadi han Babilonia, nga nakadto ha syudad han Ribla,
21: ha tuna han Hamat. Didto iginpakastigo hira han hadi ngan iginpapatay.
22: Ginhimo ni Hadi Nabucodonosor nga gobernador han Juda hi Gedalias nga anak ni Ahicam ngan apo ni Safan, ngan igintapod ha iya an ngatanan nga waray pagdad-a ngadto ha Babilonia.
23: Han pakabati hini han Judiyo nga mga opisyal ngan mga sondalo nga waray magtubyan ngadto han hadi, tinmampo hira kan Gedalias didto ha Mispa. Ini nga mga opisyal amo hira Ismael nga anak ni Natanias, Johanan nga anak ni Carias, Seraias nga anak ni Tanehumet nga taga bungto han Netofa, ngan hi Jesonias nga usa nga Maacatitanhon.
24: Nagsiring ha ira hi Gedalias, Nagsusumpa ako ha iyo nga diri na angay niyo kahadlokan an mga opisyal nga Babilonianhon. Pag-ukoy na kamo dinhe hini nga tuna, pag-alagad kamo han hadi han Babilonia, ngan maghihingaupay kamo.
25: Kundi dida han ikapito ka bulan hito nga tuig, nasingadto ha Mispa hi Ismael nga anak ni Natanias ngan apo ni Elisama nga sakop han hadianon nga panimalay, upod in napulo ka tawo, pinakiawayan nira hi Gedalias ngan ginpatay nira hiya. Ginpatay liwat niya an mga Israelita ngan mga Babilonianhon nga kaupod niya didto.
26: Katapos nagkalakat ngan napasingadto ha Ehipto an ngatanan nga mga Israelita, riko ug pobre, lakip an mga opisyal han kasondalohan, kay nagkahadlok hira han mga Babilonianhon.
27: Dida han tuig han kahimo nga hadi han Babilonia ni Ebilmerodac, nalooy hiya kan Hadi Joaquin han Juda ngan ginbuhian hi Joaquin. Nahinabo ini dida han ika-27 nga adlaw han ika-12 nga bulan han ika-37 ka tuig nga kabihag ni Joaquin.
28: Nalooy ha iya hi Ebilmerodac, ngan gintagan hiya hin katungdanan nga darudako in dungog han iba nga mga hadi nga nabihag upod ha iya ha Babilonia.
29: Sanglit tinugotan hi Joaquin hin paglubas han iya mga panapton hin ka priso, ngan pagkaon ha lamesa han hadi samtang nga buhi pa hiya.
30: Kada adlaw, samtang buhi pa hiya, gintagan hiya hin panggasto para han iya mga kinahanglanon.