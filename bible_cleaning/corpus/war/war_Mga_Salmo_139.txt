1: O Ginoo , gin-usisa mo ako, ngan kinikilala mo ako.
2: Maaram ka han ngatanan nga akon binubuhat,
: nasasabtan mo tikang hin hirayo an ngatanan nga akon panhunahuna.
3: Kinikita mo ako, kon nagbubuhat o kon napahuway ba ako;
: maaram ka han ngatanan nga akon mga ginawian.
4: Maaram ka na ngadaan han akon igsisiring bisan diri pa ako nagyayakan.
5: Gin-aalirongan mo ako, ha kada ligid;
: pinananalipdan mo ako han imo gahom.
6: Urosahon kaupay an imo pagkilala ha akon;
: uraura ito hin kahilarom nga di' ko matugkad.
7: Ngain man ako papalagiw tikang han imo espiritu?
: Ngain man ako lilikaw han imo presensya?
8: Kon kumadto ako ha langit, aadto ka;
: kon pumahuway ako ha lubnganan, aadto ka.
9: Kon lumupad ako lahos pa han sinirangan,
: o mag-ukoy ha gihaharayoi nga lugar han katundan,
10: aadto ka didto pagmando ha akon,
: aadto ka didto pagbulig ha akon.
11: Makakahangyo ako han kasisidman pagtago ha akon,
: o han kapawa nga nagpapalibot ha akon nga magin kagab-ihon.
12: Kundi diri masirom ha imo bisan pa an kasisidman,
: ngan sugad gudla han adlaw kalamrag an gab-i.
: Pareho la ha imo an kasisidman ngan an kapawa.
13: Ikaw an naghimo han tagsa ko nga bahin;
: ginturugkop mo ako ha tagoangkan han akon iroy.
14: Gindadayaw ko ikaw kay angay ka kahadlokan;
: makabuburong ngan urosahon an ngatanan nga imo binubuhat.
: Sayod ako hito ha bug-os ko nga kasingkasing.
15: Hinkit-an mo nga ginpuporma an akon mga tul-an,
: ginhinayhinay pagturogkopa ha tagoangkan han ako iroy,
: han nagtutubo ako hin sekreto didto.
16: Hinkit-an mo ako han waray pa ako katatawo.
: Iginlista ngatanan ha imo basahon
: an mga adlaw nga ginhimo para ha akon,
: han waray pa ngani magtikang in bisan usa ha ira.
17: O Dyos, pagkamakuri para ha akon han imo mga panhunahuna;
: pagkadamo gud hin duro nira!
18: Kon ihapon ko hira, labaw pa hira kadamo han baras.
: Upod la gihapon ako nimo, ha akon pagmata.
19: O Dyos, karuyag ko gud unta
: nga imo pamatayon an mga magraot!
: Karuyag ko gud unta nga pababay-an la ako han magpintas nga mga tawo!
20: Nagpapakaraot hira ha imo;
: nagyayakan hira hin magraot nga mga butang kontra han imo ngaran.
21: O Ginoo , napupungot gud ako hadton mga napupungot ha imo!
: Gintatamay ko gud adton mga nasupil ha imo!
22: Hingpit gud an akon kapungot ha ira;
: Iniisip ko hira nga akon mga kaaway.
23: Susiha ako, O Dyos, ngan tugkara an akon kasingkasing;
: sarihi ako, ngan santopa an akon mga panhunahuna.
24: Kitaa kon may-ada bisan ano nga karat-an ha akon,
: ngan mandoi ako dida han dayon nga agianan.