1: Magyayakan ako hin pagdasig han Jerusalem;
: Diri ako mahilom tubtob nga matalwas hiya,
: Ngan maglamrag an iya pagdarag-an sugad hin sulo ha kagab-ihon.
2: Jerusalem, nakita an mga nasod ha imo nga madinaogon!
: Makita han imo kaanyag an ngatanan nira nga kahadian.
: Tatawgon ka hin bag-o nga ngaran,
: Usa nga ngaran nga iginhatag han Ginoo .
3: Masusugad ka hin usa nga matahom nga korona para han Ginoo .
4: Diri ka na gud tatawagon nga Sinalikway,
: O tatawagon an imo tuna nga An Binayaan nga Asawa.
: Nalilipay ha Iya an Dyos an magigin bag-o nimo nga ngaran!
: Tatawagon an imo tuna nga Ginkasal-Nga-Malipayon,
: Kay nalilipay ha imo an Ginoo ,
: Ngan sugad hiya hin usa nga bana han imo tuna.
5: Sugad hin usa nga olitawo nga nangangasawa hin uray nga babaye,
: Pangangasaw-on ka niya nga nagtuha ha imo.
: Sugad nga nalilipay in usa nga bana han iya asawa,
: Malilipay man ha imo an imo Dyos.
6: Jerusalem, nagbutang ako hin mga gwardya dida han imo mga pader,
: Kinahanglan aada gud hira ha ira dapit adlaw gab-i.
: Ikaw nga nagpahinumdom han Ginoo han iya mga saad
: Diri ka gud magpahuway.
: Ngan diri gud hiya tugotan nga mahingalimot ha ira.
7: Kinahanglan diri gud hira hiya papahuwayon tubtob nga ipahiuli niya an Jerusalem
: Ngan himoon niya ini nga usa nga syudad nga gindadayaw han bug-os nga kalibutan!
8: Iginsumpa na han Ginoo ,
: Ngan pagtutumanon niya ini pinaagi han iya gahom
: Diri ko gud ihahatag an iyo pagkaon ngadto han iyo mga kaaway.
: Ngan diri na an mga lumalangyaw mainom han iyo bino.
9: Kundi kamo nga nagtanom ngan nag-ani,
: Amo an makaon han tinapay ngan magdadayaw han Ginoo .
: Kamo nga nagmangno ngan nanmuro han mga ubas
: Amo an mainom han bino didto han mga bungsaran han akon Templo.
10: Mga tawo han Jerusalem, pagkagawas kamo han syudad
: Ngan paghimo hin dalan para han nangunguli niyo nga mga tawo!
: Pag-andam kamo hin hiluag nga dalan; hawani ini hin mga bato!
: Pag-isa hin sinyal basi makahibaro an mga nasod
11: Nga nagpapahibaro an Ginoo ngadto han bug-os nga tuna
: Sumati an mga tawo han Jerusalem
: Nga tikanhi na an Ginoo hin pagtalwas ha iyo,
: Nga gindadara niya an mga tawo nga iya gintalwas.
12: Pagtatawgon kamo nga Baraan-nga-Katawhan-han-Dyos, An-Katawhan-nga-Gintubos-han- Ginoo .
: Pagtatawgon an Jerusalem nga An-Syudad-nga-Hinihigugma-han-Dyos, An-Syudad-nga-Waray-Igsalikway-han-Dyos.