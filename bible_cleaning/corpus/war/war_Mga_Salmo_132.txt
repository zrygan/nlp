1: Ayaw hingalimti hi David, Ginoo ,
: sugad man han magkuri iya nahimo.
2: An pagsumpa niya ha Ginoo hadto
: ha Gamhanan nga Dyos ni Israel, kuno
3: Diri ak' mauli ha akon higdaan,
4: diri ko pahuwayan o katurogan.
5: Tubtob an Ginoo hin dapit katagan,
: balay han kan Israel Dyos nga Gamhanan.
6: Ha Betlehem amon ito hinbatian,
: hiunong han Kahon hadton Ginsaaran.
: Ngan amon gihapon ito hin-agian,
: didto han kan Jaar mga kapatagan.
7: Amon iginsiring, Aton na kadtoon,
: adton urokyanan han Ginoo naton;
: ngan didto aton na hiya pagsingbahon,
: atubangan han iya trono gihapon!
8: Kadi ha pahuwayanan mo, Ginoo ,
: upod hadton Kahon han Ginsaaran.
: Ini an tigaman, ini an simbolo,
: han imo kakusgan ngan kagamhanan mo.
9: Igsangyaw na unta han im' kapadian,
: nga magtaralwas ka han imo katawhan.
: Manggogliat unta nga may kalipayan
: hira adton imo katawhan ngatanan!
10: Tungod gud kan David, iginsaad
: nimo ngadto gud ha iya nga surugoon mo.
: Ayaw isalikway, ayaw pahirayo,
: han im' pinili nga hadi, O Ginoo !
11: Ginhimo kan David saad nga sagrado,
: ngan diri na nimo babawion ito
: Usa han im' anak pahahadion ko,
: maghahadi hiya sunod gud ha imo.
12: Kon an imo mga anak magtuman la
: han ak' ginsaaran ngan sugo ha ira;
: mga anak liwat nira masunod pa
: ha imo ngan maghahadi tanan takna.
13: An Sion man an ginpili han Ginoo ,
: karuyag gud niya an pag-ukoy didto
14: Amo ini an dayon nga urokyan ko,
: dinhe'n karuyag ko nga maghadi ako.
15: An Sion an akon tatagan, pupun-on
: han tanan nga iya pagkinahanglanon.
: Iya mga kablas akon pagbubusgon
: hin ira kinahanglanon nga pagkaon.
16: Kapadian niya ak' pasasangyawon
: nga ako gud amo'n natalwas gihapon.
: Ngan katawhan niya magkikinantahon,
: magkakanta gud hira hin malipayon.
17: Dinhe usa han kan David kaliwatan
: hihimoon ko nga hadi nga gamhanan.
: Dinhe an pinili ko nga hadi gudman an paghadi niya akon babantayan.
18: Iya mga kaaway ak' susul-utan,
: mga panapton han ira kaarawdan.
: Kundi bahin hadton iya ginhadian
: magigin-bungaan ngan may kauswagan.