1: Ngaku king sarili ku, Sulung, magpasasa ka king tula! Oneng ikit ku king iti ala munaman palang kabaldugan.
2: Kamangmangan mu ing sasagakgak king tula at alang ibungang mayap ing pamagkusuelu king laman.
3: Uli na ning pamagnasa kung abalu ing mayap para king tau, peligayan ku ing sarili ku king pamaninum alak. Iti ing inisip kung masanting a daptan da ring tau king makuyad dang bie keti king yatu.
4: Mekarapat kung mangaragul a bage. Mekapagawa kung mapilan a bale at mitatag mulahan ubas.
5: Ginawa kung hardin at mulahan a timnanan kong miyayaliwang mamungang tanaman.
6: Ginawa kung talaga ban pikuanan danum a panugtug karing tanaman.
7: Sinali kung ipus a lalaki at babai at mika ipus a mibait king pibalebale ku. Dakal la ding baka ku at tupa kesa king ninumang menuknangan na king Jerusalem.
8: Mekatipun kung dakal a pilak at gintu a ibat karing ari da ring bansang sekupan ku. Atin kung lalaki at babaing talapagkanta at dakal ku asawa at babaing kasese a babie tula kanaku.
9: Marangal ku; ligpusan ku la detang minuna kanaku king Jerusalem at e na ku pepaburen ning kabiasnan ku.
10: Ikua ku ing nanumang buri ku; tikman ku ing sablang bisyu ning yatu. Pigmaragul ku ing sablang depatan ku, at iti ing ablas ku king sabla kung pipagalan.
11: Kaybat pibulebulayan ku ing sablang depatan ku ampon pipagalan. At ikit ku king ala palang kabaldugan at mengari ku mung darakap king angin; ala ngang kabaldugan.
12: Inya pibulebulayan ku ing kabiasnan, ing kamulangan, at ing kamangmangan. At apagaralan ku king ing arapat ning ari e migit ketang aring inalilan na.
13: Ikit ku king ing kabiasnan sambutan na ing kamangmangan, nung makananung ing sala akmulan na ing dalumdum.
14: Akakit da ring biasa ing daralanan da, oneng ding mangmang ali ra. Oneng balu ku king metung ya mu ing kararasan a makapanaya karela.
15: Ngaku king lub ku, Ing kararasan na ning mangmang a tau ya naman ing mapalyari kanaku. Inya e na ku sukat magpakabiasa pa uling ala mu ring kabaldugan.
16: Ala nang makaganaka king taung ating kabiasnan at king taung mangmang; parehu lang makalinguan karing panaun a daratang. Mate ya ing biasa at anti naman ing e biasa.
17: Inya kasaman ku ing mabibie uling pawang kaguluan ing pepasari na kanaku. Ing sabla alang kabaldugan at mengari ka mung darakap king angin.
18: Kesaman ku ing sablang pegobran ku at pipagalan lalam ning mapaling aldo uling lakuan ku mu king taung manalili kanaku,
19: at ninu ing makibalu nung tau yang ating kabiasnan o nung mangmang ya? Makanyan man, miras keting tau ing sablang bunga na ning pipagalan ku at kabiasnan. Iti munaman alang kabaldugan.
20: Inya malungkut ku at sisisian ing pamagobra kung alang tuknang.
21: Magobra kang alang patugut a abe ing beluan at gelingan, at kaybat ing makinabang ya ing taung e bitasang memuhunan kapagalan. Iti munaman alang kabaldugan at e makatuliran.
22: Nanu mo ing pakinabang na ning tau king sablang depat nat kapagalan lalam na ning mapaling aldo?
23: Kabang mabibie ka e mako ing problema at kasakitan. Agyang neng bengi ing kaisipan mu e ya mipaynawa. Ing sabla ala ngang kabaldugan.
24: Ing masanting nang daptan ning tau ya ing mangan, minum, at magsaya king bunga na ning pipagalan na. Balu ku king iti ibat king Dios
25: uling e ka mika pamangan at kaligayan, nung makakawani ka king Dios.
26: Ing Dios ya ing babie kabiasnan, beluan, at kaligayan karetang babie tula king Dios, oneng ding makasalanan papagobran na la at papatipunan pibandian ban ibie karetang taung babie tula karela. Iti munaman alang kabaldugan at mengari kang darakap king angin.