1: Potang pipitnan-pitnan yu ne ing bansa para ibie ing dake na ning metung at metung karing tribu, mikawani kayung metung a dake para king Ginu . Kailangan ing labing anam yang kilometru king kaba, at labing adua yang kilometru king lualas. Maging sagradu ya ing lugal a iti.
2: Kailangan keting lugal ing aduang dalan limang pulu't siam a metru kuadradu para pitalakaran king Templo a makapadurut king patyung sukad aduang pulu't anam a metru king lualas.
3: Sukad kayung labing anam a kilometru king kaba at anam a kilometru king lualas para king Templo, ing Kabanal-banalan a Lugal.
4: Iti ya ing maging banal a dake king bansa a makatutuk para karing paring susuyu king Ginu king Templo. Karin da la italakad ding bale ra at ing Templo.
5: Itang kapitna a maki sukad munamang labing anam a kilometru king kaba at anam a kilometru king lualas para kareta yang Levitang pari a magobra king Templo. Mitatag lang balen karin ban pituknangan da.
6: Siping na niting banal a lugal a makatutuk kanaku, sukad kayu pang loti a labing anam a kilometru king kaba at atlung kilometru king lualas. Para karing memalen na ne man ning Israel iti.
7: Mikawani kayu munamang metung a loti para king prinsiping pamuntuk ning Israel. Itang dake a atyu bandang albugan ning sagradung lugal at ning bandi ning siudad at mamabut king Dagat ning Mediteraneo, at itang atyu bandang aslagan at mamabut king ilug. Kasing dagul ne niting loti ing dake na ning balang metung karing tribu.
8: Iting loting iti ya ing dake na ning prinsipi king bansa ning Israel ban e na na la ligaligan kapilan man ding tau at ding aliwa pang tribu ning Israel.
9: Ngana ning Ginung Dios , Maluat na kayung mikakasala, ikayung pamuntuk ning Israel! Ituknang yu na ing kekayung pamanampalasan at pamanalipusta. Daptan yu itang matulid at maka-hustisia. E yu na la pasibayung tatabi ding memalen ku karing gabun da. Aku, ing Ginung Dios , ing sasabi kaniti kekayu.
10: Kailangan ing ustu la king sukad at king timbang ding kekayung panyukad at timbangan.
11: Ing efa a gagamitan yung panakal karing bage malangi sukat neng kalupa timbang ning bat a gagamitan yung panyukad karing bage likidu. Ing opisyal a panyukad ya ing homer. Ing pagbasian king panimbang ya ing homer. Katumbas ne niti ding apulung efa, at ding apulung efa katumbas da la ring apulung bat.
12: Oreti ding sukat yung maging timbangan: ding aduang pulung gerah katumbas de ing metung a sekel, at ding anam apulung sekel katumbas ne ning metung a mina.
13: Iti naman ing kekayung iyain: ing kanam a pulung dake ning metung a homer ning trigu at sebada, at
14: ing kadinalan a dake ning larung olibo a bunga da ring tanaman yu. Sukdan iti king kapamilatan na ning bat: ding apulung bat katumbas ne ning metung a homer at ing metung a homer katumbas ne ning metung a kor.
15: Metung a tupa ing iyain karing balang aduang dalan a tupang papastulan karing marangle ning Israel. Gamitan la deting tupa bilang ain-a-pamangan, ain-a-durulukan, at ain-ning-pamisulusulu ban mipatawaran ing kasalanan yu. Aku, ing Ginung Dios , ing mumutus kaniti.
16: Sukat da lang idala ding tau ning Israel ding ain da king prinsipi na ning Israel.
17: Katungkulan na ning prinsipi ing isadia na la ding animal a dulukan kabilugan, ing ain-a-pamangan para king piesta, king pamagselebra karing Bayung Bulan, ding Aldo ning Sabbath, at ding aliwa pang makatuldung piesta. Ya munaman ing misadia karing ain-a-kapamayaran-king-kasalanan, ding ain-a-binutil, ding ain-a-durulukan, at ding ain-ning-pamisulusulu ban mipatawaran la kasalanan ding memalen na ning Israel.
18: Ngana pa ning Ginung Dios , King mumuna nang aldo ning mumunang bulan, kuma kayung metung a toro a alang dipektu at linisan ye ing Templo.
19: Ing pari ya ing kumang ditak king daya ning animal a ain-a-kapamayaran-king-kasalanan, at ikaskas na iti karing amba da ring pasbul ning Templo, karing apat nang suluk ning altar, at karing asias na ning pasbul papunta king patyung atyu king kilub.
20: Makanyan munaman ing gawan na king kapitung aldo para king ninumang migkamali o mikasala king e na sasarian. King makanyan a paralan ye aingat banal ing Templo.
21: King kalabing apat namang aldo ning mumunang bulan, pagselebran ye ing Piesta ning Pamaglagpus. E kayu mamangan tinape a ating lebadura kilub ding pitung aldo.
22: King mumunang aldo, misadia yang metung a toro ing prinsipi bilang ain-a-kapamayaran-king-kasalanan para king sarili na at para karing memalen na ning Israel.
23: Kilub ding pitung aldo ning piesta, aldo-aldo yang misadiang pitung toro at pitung lalaking tupa a paraparehung alang dipektu bilang ain-a-durulukan. Misadia ya namang metung a lalaking kambing bilang ain-a-kapamayaran-king-kasalanan.
24: Misadia ya namang atlung pulu't pitung litrung ain-a-binutil tungkul king balang metung a toro, at para king balang metung karing lalaking tupa. Anam a litrung larung olibo para king balang toro o lalaking tupa.
25: Makanyan munaman ing isadia para king Piesta da ring Dalungdung a magumpisa king kalabing limang aldo na ning kapitung bulan. Iyain na la ning prinsipi balang aldo kilub ding pitung aldo ding makanyan munamang ain-a-kapamayaran-king-kasalanan, ding ain-a-durulukan kabilugan, at antimu rin ding ain-a-binutil at larung olibo.