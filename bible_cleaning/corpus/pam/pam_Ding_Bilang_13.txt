1: Ngana ning Ginu kang Moises,
2: Mamili kang metung a lalaki karing manimuna da ring balang tribu, at itubud mu lang anting ispia king Canaan a babie ku karing memalen na ning Israel ban lawan ya iting lugal.
3: Memintu ya i Moises at karin king ilang ning Paran tinubud na la king Canaan deting manimuna.
4: Ila reti: i Samua, ing anak nang Zacur ning tribu nang Ruben,
5: i Safat, ing anak nang Hori ning tribu nang Simeon,
6: i Caleb, ing anak nang Jefune ning tribu nang Juda,
7: i Igal, ing anak nang Jose ning tribu nang Isacar,
8: i Hoshea, ing anak nang Nun ning tribu nang Efraim,
9: i Palti, ing anak nang Rafu ning tribu nang Benjamin,
10: i Gadiel, ing anak nang Sodi ning tribu nang Zebulun,
11: i Gadi, ing anak nang Susi ning tribu nang Jose at Manase,
12: i Amiel, ing anak nang Gemali ning tribu nang Dan,
13: i Setur, ing anak nang Mikael ning tribu nang Aser,
14: i Nabi, ing anak nang Vofsi ning tribu nang Neftali,
15: at i Geuel, ing anak nang Matsi ning tribu nang Gad.
16: Ila deti ring lagyu da ring lalaking tinubud nang Moises ban mag-ispia king gabun ning Canaan. Inalilan ne lagyung Moises i Hoshea king lagyung Josue.
17: Penabilinan na la bayu la meko. Nganang Moises karela, Dumalan kayu king Negeb ning mauli papunta norti at mukiat king bulubundukan a lugal.
18: Lawan yu nung nanu yang uring gabun. Siasatan yu nung masikan la o maina ding taung manuknangan karin, nung dakal la o nung ditak la.
19: Lawan yu nung masanting ya o ali ing gabun karin at nung makabakud lang pader o ali la ding tuknangan dang siudad ding tau.
20: Lawan yu namang masalese nung mataba o payat ing gabun karin, at nung ating dakal a tanaman o ala. Magdala kayung bunga da ring tanaman king pamagbalik yu. Panaun na kanita ning pamamupul ubas. E yu paynan ing lub yu.
21: Inya meko la at selugsugan de ing lugal manibat king ilang ning Zin angga king Rehob lele ning pidadalanan palub king Hamat.
22: Minta la king dane mauli na ning gabun at miras la king Hebron nung nu la karin di Ahiman, Sesai, at Talmai a lahi nang Anakim. Pitu neng banuang makatalakad ing Hebron bayu ya linto ing Zoan ning Ehipto.
23: Miras la king Kapatagan ning Escol at karin la kinutud metung a sangang mitmung punggul-punggul a ubas, at pisanan de ring adua katau king kapamilatan ning tambayuk. Menagtal la namang bungang granada at higera.
24: Inaus deng Escol ing lugal a ita uli na ning ikua rang punggul-punggul a ubas king metung mung sanga.
25: Minuli la kaybat deng asalugsugan ing gabun kilub ding apat apulung aldo
26: at mekikit la kari Moises, Aaron, at karing sablang memalen na ning Israel a makatipun kanita king ilang ning Paran karin king Kades. Minie lang ulat tungkul king ikit da at pepakit da la ring bungang tanaman a darala ra.
27: Ngarang memalita kang Moises, Selugsugan mi ya ing gabun nung nu mu kami tinubud. Mataba ya at labis-labis ing kabiayan karin. Oreni ding mapilan karing bungang tanaman karin.
28: Oneng masikan la ring taung manuknangan karin, mangaragul la ring siudad da at pakabakud lang pader. Subali pa kaniti, atyu la karin at ikit mi la ring higanting lahi nang Anak.
29: Manuknangan la ding Amalekita king dane mauli ning gabun; manuknangan no man ding Hiteo, Jebuseo, at Amoreo king bulubundukan. Manuknangan no naman ding Cananeo king lele na ning Dagat ning Mediteraneo at king lele ning Ilug ning Jordan.
30: Inawad nang Caleb ing magtahimik la ring tau king arapan nang Moises. Kaybat nganang migsalita, Lusuban ta na la ngeni mu rin at sakupan ing gabun. Mas masikan tamu kesa karela at agyu ta lang sambutan!
31: Ngana ning metung karing ispia, E ta la malyaring lusuban uling e ta la agyu; mas masikan la kesa kekatamu.
32: Inya kinalat da ing e tutung balita karing memalen na ning Israel tungkul king gabun a karelang selugsugan. Ngarang memagsalita, Ing gabun a pintalan mi at selugsugan gabun yang ala kang akuang pagkabie. Maragul la ring taung ikit mi karin.
33: Ikit mi la naman karin ding higanting lahi nang Anak. Mistula kami mung durun king palage mi inyang ikit mi la!