1: Ikong sablang matulid a pamibiebie,
: king Ginu tumula kayu;
: ikong maki pusung dalise,
: kapurian sukat yung ibie.
2: Kayabe ning lira ing Ginu kekayu yang purian,
: kayabe ding gitara panigtigan ye.
3: Pagkanta yeng bayung kanta,
: manigtigan kayung masalese kayabe ning masikan a kulisak!
4: Uling ing amanu ning Ginu mitmung katapatan,
: at apanaligan sabla nang depatan.
5: Kaluguran na ing hustisia at ing katapatan;
: kakatmuan ne ing yatu king lugud na.
6: King amanu na banua melalang ya,
: aldo, bulan, batuin, at aliwa pa.
7: Ing danum ning dagat,
: at pati itang atyu king kalalaman titipunan na king metung a lugal.
8: Galangan ne sa ning meto yatu ing Ginu !
: Samban ye, ikong sablang mabibie king yatu!
9: Melalang ya ing yatu
: king metung nang amanu;
: minutus ya mu at ing sabla pepalto na.
10: Ing Ginu ya ing sisira king tatangka da ring bansa;
: bibiguan nang e mayap dang nasa.
11: Oneng ding sariling balak ning Dios manatili la kabang-kaba;
: kapagnasan na kapilan man e la matda.
12: Maligaya ya ing bansa, nung ing Dios ya ing Ginu na.
: Maligaya ya ing balen a pinili na.
13: Ibat banua ing Ginu makalawe ya;
: sablang taung lelangan na lalawan na.
14: Ibat king tronu na pagumasdan na
: sablang tau king yatu.
15: Ya ing miyubug king isip da;
: sablang dapat da balu na.
16: Uling dakal ya sundalus
: magwagi ne wari ing ari?
: Uling tutu yang masikan
: ing makilaban akua na na wari ing kaligtasan?
17: Ding kabayu ala lang kabaldugan
: ban sumambut king pamakilaban;
: karelang sikanan e mu apanaligan ban miligtas.
18: Oneng ing Ginu ingatan na la
: detang ating takut at gagalang,
: at sablang manalig king lugud na.
19: Iligtas na la king kamatayan;
: king panaun ning danup dinan na lang pamangan.
20: Ing Ginu ya ing kekatang kapanayan, talasaup, at kambilan.
21: Maligaya kami uli na,
: uling lagyu nang banal panaligan mi ya.
22: O Ginu , lugud mu kekami ipakit
: anti na ning keka ke manalig.