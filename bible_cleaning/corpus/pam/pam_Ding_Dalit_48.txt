1: Ing Ginu sakdal ya dangalan,
: inya karapatdapat yang purian
: karin ketang keyang siudad,
: ketang bunduk nang banal.
2: Ing bunduk ning Dios ya ing Zion;
: matas ya at masanting yang lalawan;
: ya ing siudad a bandi ning aring marangal at babie tula king mabilug a yatu!
3: Kilub ding pader na ing Dios sinabi na
: king ligtas ya ing ninuman.
4: Misan ding ari mitipun la;
: kaybat miyabe-abe king bunduk linusub la.
5: Oneng mebigla la inyang karela yang ikit;
: mitakutan la't meko'ng mirarapal.
6: Ginalgal la king takut at mebalisa;
: mengari la king babaing malapit nang manganak.
7: Anti lang barkung maragul ning Tarsis;
: lesakan na la kapamilatan ning angin-aslagan.
8: Iting depat ning Dios kekeng dimdam,
: at ngeni kekeng ikit king siudad ning Dios,
: ing Ginung Mayupayang tutu;
: kapilan man king siudad ya ing mag-dipensa.
9: O Dios, kilub ning banal mung Templo kekeng isip-isipan ing alang kupas a lugud mu.
10: Nukarin man pupurian da ka ding tau, at pikabaluan king mabilug a yatu.
: Mitmung katuliran ing pamanibala mu.
11: Bustan lang tumula ding tau ning Bunduk ning Zion,
: bustan la namang magsaya ding king Juda,
: uling makatuliran ing pamanatul ning Dios.
12: Lakaran me't durutan ing Zion;
: ding tore na kekayu lang bilangan.
13: Pader na kekayu lang pansinan,
: kuta na kekayu lang siasatan.
: ban king daratang a lahi kekong banggitan
14: Ing Dios, Dios ta ya kapilan man; king sablang panaun patnubayan na katamu ngan.