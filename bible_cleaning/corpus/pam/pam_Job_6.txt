1: Nganang mekibat Job
2: Nung malyari mu sanang mibili la king timbangan ding heganagana kung kaguluan
: pati na ing kaligaligan,
3: mayakit ing mabayat la kesa king balas ning dagat;
: makanyan kang e dapat magmulala king mapali kung pamagsalita.
4: Pakatusuk la kaku ding paslu ning Mayupayang Dios;
: kakalat king mabilug kung pangatau ing lasun dang e mu nanu.
: Makatalakad arap ku
: ing heganaganang makatakut ning Dios.
5: Ing asno panatag ya potang king dikut mamangan ya,
: at antimu rin ing baka neng makayarap ya king are na.
6: Ninu ing makapangan ketang tutung matabang?
: Ninu ing makalasa king maputi ning ebun?
7: Ala kung ganang tagkil king anti kanita,
: anti la mo king pamangan neng masakit ka.
8: Sana ing Dios ibie nang kakung kayaduanan.
9: Sana ing Dios
: paten na na ku.
10: Nung balu kung iti daptan na, magluksu ku king tula,
: nu man anti karagul ing sakit a ipagpa na.
: Balu ku king ing Dios banal ya;
: mamintu ku king kaburian na.
11: Nanu wari ing sikanan ku ban manaya ku?
: Nanu wari ing kararasan ku ban mibabata ku?
12: Ing sikanan ku wari sikanan de ring batu?
: O ing laman ku wari anti yang tangsu?
13: Ala na kung sikanan a mitagan pa ban iligtas ing kakung sarili;
: ala na kung alapitan ban aduanan kasaupan.
14: Kelinguan ke ing Dios o ali ke man, king anti kaniting kaligaligan kailangan ku la ding kakaluguran.
15: Oneng ikong kakung kakaluguran, ing kalupa yu batis a lilipas;
: mistulang kalalangian kabud ala nang uran.
16: Ding batis king panaun ning dimla
: baradu la king yelung atyu karela,
17: neng kaleldo mawawala la;
: king pali ning panaun lalangi la.
18: Ding maglakbe lakuan deng dalan da,
: ing batis yang panintunan da;
: king pamaglibut-libut da king ilang mawala la.
19: Manintun la ding maglakbe ibat Tema;
: manalig la ding maglakbe ibat Seba.
20: Ing karelang tiwala linto alang kalma,
: uling ding batis a disnan da malangi la.
21: Kaku ngeni makanyan kayu
: anti kayung malanging sapa;
: ikit yu ing kabiguan ku,
: king takut betingan yu ku.
22: Meniawad ku waring regalu kekayu
: o pasuhul ku wari kekayu?
23: Pasagip ku wari king kalaban
: o payatbus king manalipusta?
24: Ipakilala yu nung makananu kung mikasala;
: ituru yu ku at manahimik ku.
25: Mayupaya la ding amanung magdalang katapatan,
: oneng ing sasabian yu pawang alang kabaldugan.
26: Isipan yu king ing heganaganang kakung sasabian alang kabaldugan;
: obat kekayu lang pakibatan ding amanu kung maniambitan?
27: Agyang ding ulila pipagbagutan yu la,
: kakaluguran pisali yu la naman ba kayung manakitan.
28: Ngeni, lawan yu ku lupa;
: e ku maglaram king kekong arapan.
29: Sinobra na kayu;
: e yu paintulut ing e makatuliran.
: E yu ku atulan; atyu ku king katuliran.
30: Karing labi ku manakit kayung kalaraman?
: E ku wari balu ing mayap at ing e mayap?