Kanita ngana ning Ginu kang Moises, Akit mu mu rin nung nanu ing daptan ku king ari. Mapilit yang palakuan na la. Puersan keng itabi na la king kayarian na.
Migsalita ya ing Dios kang Moises. Ngana, Aku ing Ginu .
Pepakit ku kang Abraham, kang Isaac, at kang Jacob bilang Dios a Mayupayang tutu, oneng e ke pepabalu karela king ing lagyu ku Ginu .
Ginawa ku namang kasunduan karela at pengaku ku karela king ibie ke ing Canaan, ing gabun nung nu la mekipamalen bilang dayuan.
Dimdam ku ing saingsing da ring Israelitang inipusan da ring tau Ehipto at aganaka ke ing kasunduan ku.
Inya sabian mu karing Israelita king iti ya ing sasabian ku karela, Aku ing Ginu , iligtas da kayu king kasakitan a daralanan yu karing gamat da ring tau Ehipto. Ilako da kayu king panga-ipus yu karela. Ipagpa ku karela ing bayat ning pamamarusa ku at sagipan da kayu.
Gawan da kayung sarili kung memalen, at aku ing maging Dios yu. Abalu yu kanita king aku ing Ginung kekayung Dios a migligtas kekayu king panga-ipus yu Ehipto.
Idala da kayu king gabun a tapat kung pengakung ibie kang Abraham, Isaac, at Jacob. Ibie ke kekayu iting gabun at maging bandi ye. Aku ing Ginu .
Sinabi nang Moises iti karing Israelita, oneng e la bisang makiramdam uling mengaina na la at tutung mabayat ing kasakitan a daralanan da.
Kanita ngana ning Ginu kang Moises,
Sulung, sabian mu king ari ning Ehipto king paintulutan na lang mako ding Israelita king kayarian na.
Pekibat nang Moises, Den mang pung Israelita e la mekiramdam kanaku, ing ari pa kaya? E ku pu talagang biasang magsalita.
Ngana ning Ginu kang Moises at Aaron, Sabian yu karing Israelita at king ari ning Ehipto king inutusan da kayu ban panimunan yu lang ilual Ehipto ding Israelita.
I Ruben, ing pangane nang Jacob, atin yang apat a anak a lalaki. Ila di Hanok, Pallu, Hezron, at Carmi. Ila ding penibatan da ring pamilyang magdala king lagyu ra.
Mikayanak ne mang anam a lalaki i Simeon. Ila deti: Jemuel, Jamin, Ohad, Jakin, Zohar, at i Saul a ayanak na king babaing tau Canaan. Ila deti ring penibatan da ring pamilyang magdala king lagyu ra.
Atlu la ding anak nang lalaking Levi: i Gerson, i Kohat, at i Merari. Ila deti ring penibatan da ring pamilyang magdala king lagyu ra. Miras yang dinalan atlung pulu't pitung banua i Levi.
Mikayanak yang aduang lalaki i Gerson: i Libni at i Simei at deti dakal la meging lahi.
Mika apat ne mang anak a lalaki i Kohat: i Amram, i Izar, i Hebron, at i Uziel. Mebie yang dinalan atlung pulu't atlung banua i Kohat.
Mikayanak yang aduang lalaki i Merari: i Mahli at i Musi. Ila deti ring pamilya nang Levi a lahi na.
Ayasawa neng Amram i Jokebed, ing kapatad nang babaing tata na, at ayanak da la ri Aaron at Moises. Mebie yang dinalan atlung pulu't pitung banua i Amram.
Mikayanak yang atlung lalaki i Izar: i Kora, i Nefeg, at i Zikri.
Mikayanak ya namang atlung lalaki i Uziel: i Misael, i Elsafan, at i Sitri.
Mekiasawa ya i Aaron kang Eliseba a kapatad nang Nason at anak nang Aminadab. Ayanak da la ri Nadab, Abihu, Eleazar, at i Itamar.
Atin yang atlung anak a lalaki i Kora; ila di Asir, Elkana, at i Abiasaf. Ila deti ring meging bunga na ning pamilya nang Kora.
Mekapakiasawa ya i Eleazar a anak nang Aaron king metung karing anak nang Futiel, at ayanak de i Fineas. Ila deti ring buntuk ding pamilya at pamilya na ning tribu nang Levi.
I Aaron at i Moises ila kabud ding inutusan na ning Dios ban panimunan la at ilual Ehipto ding Israelita, agpang king tribu da.
Ila naman ding sinabi king ari ning Ehipto king palakuan na na la Ehipto ding Israelita.
Migsalita ya ing Ginu kang Moises kanitang atyu ya karin king bansa ning Ehipto.
Ngana, Aku ing Ginu . Sabian mu king ari ning Ehipto ing sablang sabian ku keka.
Nganang tinutul Moises, Makananu na ku pung pakiramdaman ning ari ning Ehipto ngening e na ku man biasang magsalita?