1: Ngeni ing Ginu , ing Mayupayang Ginu , malapit na nang ilako king Jerusalem at Juda ing nanuman at ing ninumang panaligan da ring tau. Ilako na karela ing karelang pamangan at ing karelang danum.
2: Ilako na la karela ding karelang bayani at ding karelang sundalus, ding karelang ukum, at ding karelang propeta, ding karelang mamamanula, at ding lalaking mamahala king karelang gobiernu,
3: ding karelang manimuna king militar at memalen, ding karelang politiko, at ing ninumang gagamit salamangka ban manehuan ing bage mangapalyari.
4: Paburen na la ning Ginu ding anak a mura isip ban mamahala karing tau.
5: Samantalanan ne ning metung at metung ing ninu pa mang tau. E la munie kagalangan ding kayanakan karing karelang makatua, at e ra la galangan ding taung alang dangal ding makaygit karela.
6: Datang ing panaun nung kapilan ding mikakamaganak pilinan de ing metung karela at sabian da, Ika ing manimuna kekami kaniting oras na ning kalipitan uling atin ka pa namang imalan a asulud.
7: Oneng sabian na, Aliwa aku! E ra kayu malyaring asaupan. Ala ku munamang pamangan at imalan. E yu ku gagawan manimuna yu!
8: Wa, miraragsa ne ing Jerusalem! Mibabagsak ne ing Juda! Pawa ngang laban king Ginu ing sablang sasabian da at daraptan; e la mikakunung lapastangan king Dios.
9: Maging katibayan laban karela ing karelang pamangabiran. Makalantad na ing pamaniapat dang kasalanan; mengari la karing tau na ning Sodoma. E ra na alisian ing kapahamakan at ila mismu ing makipasari kaniti.
10: Sabian mu king tumula la ding taung malugud king katuliran at maging masalese para karela ing sablang bage. Akua rang nabangnan ing pipawasan da.
11: Oneng siguradu lang mipahamak ding taung e mayap; nanuman ing depat da karing aliwa ya naman ing marapat karela!
12: Ding manggipit karing kanakung memalen ila ding paparam salapi, at pipiraitnan da la.
: O Balen ku, lilili da ka ring kekang manimuna, inya e me balu ing dalan a sukat mung dalanan.
13: Makasadia ne ing Ginu ban isampa king husgadu ing dalum na; makasadia ya ba neng atulan ing balen na.
14: Iyarap na na la king husgadu ding makatua at manimuna na ning balen na. Ngana ning kayatulan na: Ikayu ing menako karing mulahan ubas at mitmu la ding pibalebale yu karing bage penako yu karing pakakalulu.
15: Ala kayung matulid damusak karing kanakung memalen at magsamantala karing pakakalulu. Aku, ing Ginung Dios a Mayupaya, ing migsalita.
16: Ngana ning Ginu , Lawan yu la ding babaing tau Jerusalem. Tutu lang mapagmaragul! Balamu ninu na ila neng lalakad la. E la patugut magmapundat a mata; kending-kending la king lakad da at pakalaksingan da la ring pulseras karing bitis da.
17: Oneng parusan ku la at kalbuan.
18: Daratang ne ing aldo nung kapilan ing Ginu ilako na karing babaing tau Jerusalem ing sablang bage pagmaragul da; ding palamuti a susulud da karing bitis da, buntuk, at batal
19: at karing gamat da. Ilako na la ding talikbung da
20: at ding bandana karing buntuk da, ding palamuti, at gayumang bibili ra karing takde ra at awakan,
21: ding singsing karing taliri da, at karing arung da;
22: ing sablang mal a imalan, bata, balabal, at bag;
23: ding mangalino rang imalan, panyu, turban, at ding mangakabang belo karing buntuk da.
24: Lugal king maging mabanglu la, maging mabuluk la; king lugal ding mangamal dang sinturun, maging lubid lang magaspang; makalbu la ding mangalagu rang buak; lugal king malagung imalan da, misulud lang basan; miyalilan kamarinayan ing karelang leguan!
25: Ding lalaki naman, wa, mate la king gera pati na ding pekamasikan.
26: Mika tangisan at kalungkutan karing pibalebale na ning siudad, at maging anti ya ing siudad king babaing lubas a makatalpak king gabun.