1: Ngana ning Ginu kanaku, Anak ning tau, kuma kang mataram a espada at gamitan me ban labahasan me ing buntuk mu at ing balbas mu. Kaybat timbangan mu ing buak mu king timbangan at gawan mung atlung dake.
2: Silaban mu ing katlung dake king siudad potang meyari na ing pangakubkub. Kuanan mu ing katlung dake at paglatian mu king kekang espada kabang lalakad ka king siudad. Ikalat mu king angin ing tauling katlung dake at panagalan ku king kakung espada.
3: Mitagan kang mapilan a buak at ibalut mu king lilip ning kekang imalan.
4: Kaybat milual kang pasibayung mapilan at iyatsa mu king api at paburen mung maduluk. Manibat kareti ing api a mikalat king mabilug nang bansa ning Israel.
5: Ngana ning Ginung Dios , Pakalawen me ing Jerusalem. Binili ke king libutad ning yatu kayabe ding aliwang bansang kasiping na.
6: Oneng selangsangan na la ning Jerusalem ding kanakung kautusan at pepakit na king lalu yang e mayap kesa karing aliwang bansa; lalu yang e mapamintu kesa karing aliwang bansang kasiping na. Tinggian na la ning Jerusalem ding kanakung kautusan at e ya memintu karing kanakung tuntunan.
7: Inya makiramdam ka Jerusalem king kanakung sabian, aku ing Ginung Dios . Uli na ning e mu pamamintu karing kautusan ku o e pamananggap karing tuntunan ku, mekarapat kang mas dakal a kagutgutan kesa karing bansang makapadurut keka. Tikian mu ing panugali da ring aliwang bansa.
8: Inya aku, ing Ginung Dios , sasabian ku keka king aku ing kekang kalaban. Isaldak ku keka ing kayatulan king akakit da ring sablang bansa.
9: Uli na ning sablang depat mung pikakasaman ku, parusan ke ing Jerusalem king parusang e ku pa bitasang depat king milabas at e ku na daptan pasibayu.
10: Bilang bunga na niti, kanan da la ring pengari king Jerusalem ding anak da, at kanan da la ring anak ding pengari da. Parusan da ka at ikalat ku la king balang suluk ding miligtas.
11: Anti na ning aku ing mabie Ginung Dios , oyni ing asabi ku: uling dinatan me ing kanakung Templo king e mayap at king makasumaming pemaniapat mu, isuka da ka at e ku malunus keka.
12: Mate la king sakit at king danup ding katlung dake karing kekang memalen kilub ning siudad; mangautas la king lual ning siudad ding aliwang katlung dake karing espada, at ikalat ku la ding tauling katlung dake king angin at panagalan ku la king espada.
13: Ibugnus ku ing bigsikan na ning kanakung mua at kasbu anggang e ku mipasno. Potang iti mapalyari na ngan, maniwala na ka king aku, ing Ginu , migsalita ku pin keka uling mimua ku king kekang kataksilan.
14: Bukud pa kanyan, insultuan na ka at dumayu ya keka ing balang taung lalabas a ibat karing bansang makapadurut keka.
15: Parusan da ka neng mua ku at mikakasbu. Mangilabut la king takut ding bansang makapadurut keka. Masora lang manakit keka at pagsisti da ka pa.
16: Ituknang ku ing paniatang na ning pagkabie keka at paburen da kang mate king danup. Panamdaman mu ing kaplas ning danup a mengaring mataram a paslung bignus da keka.
17: Paratang kung maragul a danup at mangalyap a animal ban makamate karing anak mu at paratang ku munamang pesti, katampalasan, at gerang makamate keka. Aku, ing Ginu , ing migsalita.