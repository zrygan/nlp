1: Kaybat na nita, milako ne mua ing ari. Makanyan man, parati nang agaganaka itang depat nang Vasti at itang utus a gewa na laban keya.
2: Inya migmungkahi la king ari ding taga-payu nang malapit keya. Ngara, Baket e kayu pu papaintun mangalagung dalaga para kekayu?
3: Mamili kayu pung opisyal king balang probinsia na ning kayarian at idala da la reting mangalagung dalaga king kekayung harem keti king Susa, ing kabiserang siudad. Ipagkatiwala yu la kang Hegai, ing kapun a mamahala karing babai yu, at ibie ing sablang kailangan da ban lalung lunto ing lagu da.
4: Itang aburi yu kareting dalaga ya ing pilinan yung kapalit nang Reyna Vasti. Metula ya ing ari kaniting munikala, inya mebisa ya.
5: Kanitang panaun a ita, ating Judiong manuknangan king siudad ning Susa. Mordecai ing lagyu na; anak neng Jair at apu neng Simei at apu ne king tud Kis ning tribu nang Benjamin.
6: Metung ya karing abihag nang Aring Nebucadenesar, at ibat Jerusalem dela ne Babilonia. Kayabe ne i Aring Jeconia ning Juda.
7: Atin yang pisan a dalaga i Mordecai; Ester ing lagyu naHadasa king Hebreo. Malagu ya at balangkinitan a katawan, oneng ala neng pengari. Inampun neng Mordecai antimong tune nang anak i Ester inyang mete la ding pengari na.
8: Metung ya i Ester karing dalagang midala king siudad ning Susa inyang mipatupad ya ing utus na ning ari. Miyabe ya karetang mipagkatiwala kang Hegai a mamahala king harem ning ari.
9: Meging malapit ya lub i Hegai kang Ester. Inya depat na ing sablang agyu na ban lalung lunto ing lagu na. Dininan neng makapasubaling pamangan ampon gamit pampalagu, at memili yang pitung babai king palasyu ning ari ban lingun keya. E mu ita, dininan neng masanting a lugal king harem na ning ari.
10: E na pepabalung Ester nung nanung lahi ing penibatan na o nung ninu ding kamaganak na, uling iti ing panabilin a binie nang Mordecai keya.
11: Labas-labas ya aldo-aldo i Mordecai king patyu ning harem ban abalu na ing kabilian nang Ester at nung nanu ing mapapalyari keya.
12: Pabanua ing reglamentu king pampalagu karing dalaga: anam a bulan ing masahian lang laru ampon mira, at anam a bulan king balsamung laru, at aliwa pang pabanglung pampalagu. Kaybat na nita, liwas-liwas da lang iyarap king Aring Asueru ding dalaga.
13: Malyari nang isulud ning ninuman karela itang buri nang imalan neng makikit ya king ari.
14: Munta ya king ari itang bengi, at idala re pangayabak king aliwang harem at ipagkatiwala kang Saasgaz, ing metung pang kapun a mamahala karing babai na ning ari. E ya malyaring makapagbalik king ari ing ninumang babai nung e ya metula keya at nung e ne pakiduang a lagyu.
15: Miras ing oras ban makikit ya i Ester king ari. I Ester, ing anak nang Abihail at pisan nang Mordecai a minampun keya bilang anak na, ala yang inawad nanumang isulud na. Bukud nang tikian ing payu nang Hegai, ing lalaking kapun a mamahala king harem ning ari. Kelaguan la ngan at nayun ding sablang menakit kang Ester.
16: Bulan ning Tebet kanita, ing kapulung bulan na ning kapitung banua ning pamag-ari nang Asueru, inyang idala re i Ester king palasyu ning ari... inyang idala re i Ester king palasyu ning ari.2:16
17: Mas kaluguran ne ning ari i Ester kesa karing aliwang babai, at tune yang menabu lub keya. Inya kang Ester ne pinutung ing korona at ya ing meging reynang kayalili nang Vasti.
18: Minie yang maragul a bangketi ing ari para karing opisyal na at aliwang pamuntuk bilang parangal kang Ester. Migdeklara yang metung a piesta opisyal king mabilug a kayarian at memie yang dakal at mangamal a regalu karing tau.
19: Makalukluk ya kanita i Mordecai lele na ning pasbul dalan ning ari inyang tipunan da la king kaduang besis ding dalaga.
20: E na pa pigtapat Ester ing lahing penibatan na o ding kamaganak na antimo ing penabilin nang Mordecai keya. Pemintuan na ing penabilin na kalupa ning pamamintu na inyang malati ya pa mu lalam ning lingap na.
21: Karing aldo a deta, kabang makalukluk ya king pasbul dalan na ning ari, dimdam na lang mipagsalitang Mordecai di Bigtan at Teres, ding aduang kapun a lalaking guguardia karing kuartu na ning ari. Mua la kang Aring Asueru at pikayari da ing paten de.
22: Abalu nang Mordecai iti at sinabi na kang Reyna Ester, at sinabi na namang Ester iti king ari, makayagpang king atuklasan nang Mordecai.
23: Pepasiasat na ning ari iting bage at meyakit king tutu pin. Inya binite da la ring aduang taung migtangkang makamate king ari. Misulat iti king opisyal a talaan na ning kayarian.