1: Atlu yang aldo menalangin i Ester. Kaybat na nita, likas na ing imalan a sinulud na at pasibayu nang sinulud ing imalan reyna.
2: Inyang makagani ne king malagung piblas migsadia ya ban makikit king ari; menalangin ya king Dios a manakit king sabla at ing Talapagligtas.
3: Tikian de ring adua nang damas; alalayan ne gamat ning metung
4: at tatalnan ne ning metung ing laylayan na ning makabang imalan reyna.
5: Tune yang malagu i Reyna Ester. Masaya ya at kalugud-lugud, oneng kilub ning pusu na tatakut ya.
6: Lebasan na la ngan ding sablang pasbul ning palasyu angga king miras ya king arapan na ning ari. Makalukluk ya ing ari king tronu na, at susulud na ing mal a imalan ari a kikislap uli da ring palamuting gintu at alahas. Ala yang kalupa ing imalan a makasulud king ari.
7: Masaya yang masaya ing ari, oneng mibua ya king mua inyang ikit ne i Ester. Minerbiusan ya i Ester; menimutla ya at ditak nia milako male tau, inya sindal ne ing buntuk na king pago ning metung karing damas na.
8: Oneng inalilan nang lunus ning Dios ing mua na ning ari. Memalagua yang tinalakad ing ari at inalale ne karing gamat na angga king mekatalakad yang masalese. Ban sikan ya lub i Ester, nganang maganakang migsalita ning ari,
9: Ester, nanu ing buri mu? Asawa mu ku. E ka sukat mitatakutan.
10: Para karing karaniwan a tau la mu ding kautusan tamu; e ka mate king paglapit mu kanaku.
11: Lumapit ka kanaku.
12: Tinas ne ning ari ing gintu nang setro at tigkilan ne kaniti i Ester king batal. Kaybat, inuma ne at ngana, Sabian mu kanaku ing buri mu.
13: Nganang Ester, Makamal a Ari, inyang lawen da kayu, balamu metung kayung anghel ning Dios king panakit ku. Inya mebigla ku uli na ning kakamal-kamalan ning panga-ari yu.
14: Tune kayung pagmumulalan at mitmu yang ganaka ing lupa yu, O Makamal a Ari.
15: Milako ya male tau i Ester kaybat nang asabi iti.
16: Meligalig ya ing ari at ding sablang talasuyu na. Gewa ra ing sablang agyu ra ban pasibayu yang mika male tau ing Reyna Ester.