1: Ngeni tutu neng matua i Abraham. Binendisyunan ne ning Ginu king sablang bage.
2: Nganang Abraham king pekamatuang diling ipus king pibalebale na a panibalan na king pibandian na, Ibili me ing gamat mu pilatan da ring kanakung puad
3: at isumpa mu kanaku king lagyu na ning Ginu , ing Dios ning banua at yatu, ing e me panintun ayasawa na ing anak ku karing memalen na ning Canaan nung nu ku manuknangan.
4: Ing buri ku munta ka king balen ku at karing kamaganak ku at karela me pilinan ing maging asawa nang Isaac.
5: Nganang mekibat ning ipus, O nu mo pung e ya mabisang tuki kanaku ing babai ban manuknangan king lugal a iti? Malyaring i Isaac ya nang munta king tuknangan a penibatan yo?
6: Pekibat nang Abraham, E me tutuki karin ing anak nanuman ing malyari!
7: Ing Ginu , ing Dios ning banua at yatu, leko na ku king bale nang tata ku at king gabun na ning kanakung pamilya at pengaku na kanaku king ibie ne ing gabun a iti karing maging lahi ku. Parala neng makauna keka ing anghel na ban saupan na kang manakit ayasawa na ning anak ku karin.
8: Nung sakaling e mabisang tuki keka ing babai, anti kang alang simpa kanaku. Pero e mu papalyarian ing ituki me karin ing anak ku.
9: Inya binili ne ning ipus ing gamat na pilatan da ring puad nang Abraham, at sinumpa yang tuparan na ing yuyutus na.
10: Kaybat na nita, kinangwa yang apulu karing kamelyu na ning panginuan na ampon bage panregalu at saka ne meko papunta Mesopotamia, king siudad nung nu ya manuknangan i Nahor.
11: Mabibengi na inyang miras ya karin. Pepasikloran na la ding kamelyu lele na ning talaga a atyu lual ning siudad. Oras naman kanita ning paglual da ring babai ban saklung danum.
12: Menalangin ya ing ipus. Ngana, O Ginu a Dios ning panginuan kung i Abraham, paintulut yu sanang magtagumpe ing lakad ku at pakit yung kaluguran ye ing panginuan kung i Abraham.
13: Makatalakad ku ngeni lele na ning talaga at lulual na la ding babai ban saklung danum.
14: Maniawad kung danum king metung karela at ing dalaga a painum kanaku at karing kamelyu ku, ya sana ing telaga yu para king talasuyu yung i Isaac. Makanyan kung abalu ing tiparan yu ne ing pangaku yu king kanakung panginuan.
15: Bayu ya meyari king pamanalangin na, dinatang ya i Rebeca a magdalang banga king pago na. Anak neng Betuel i Rebeca at apu neng Milka a asawa nang Nahor a kapatad nang Abraham.
16: Tutu yang malagu i Rebeca at dalaga ya pa. Minta ya king talaga at sepakan neng danum ing banga na. Inyang mamako ne
17: pupulayi neng lepitan ning ipus nang Abraham at ngana, Mayalang-galang na mo. Dinan mu na ku mong ditak keng danum mo ba kung makainum.
18: Minum na kayu pu! nganang mekibat. Kildas neng agad-agad ing banga king pago na at pepainuman ne.
19: Kaybat neng pepainuman, nganang Rebeca, Saklu ku pa ban makainum la naman ding kamelyu yu anggang bisa la.
20: Inyang asabi na na ita bilus ne laman ing banga na king pinuman da ring kamelyu, at milayi ya king talaga ban saklu pa angga king ikua na la ngan apainum ding kamelyu.
21: King mitmung katahimikan pagugumasdan ne ning ipus i Rebeca ban abalu na nung pepagtagumpen ne ning Ginu ing lakad na o ali ne.
22: Kayari dang mininum ding kamelyu, lege ne ning ipus ing metung a mal a gintung singsing at pepasulud ne king arung nang Rebeca. Dininan nia namang aduang mangaragul a gintung pulseras at pepasulud na la karing gamat na.
23: Kaybat kitnan ne nung kenu ya anak at nung malyari lang makipanudtud king bale nang tata na.
24: Anak na kung Betuel, ngana, at apu na kung Milka a asawa nang Nahor.
25: Kaybat sinabi na pa, Dakal keta kekami ing are at dikut para karing animal at malualas ya ing bale mi.
26: Siniklaud ya at sinamba king Ginu ing ipus
27: at ngana, Purian ya ing Ginu , ing Dios nang Abraham a panginuan ku. E na kelinguan ing pangaku na nune tiparan na. Tinaid na ku at selangi ning Ginu king bale da ring kamaganak na ning panginuan ku.
28: Memulayi ya ing dalaga ban ipamalita king pibalebale nang ima na ing mepalyari.
29: Atin yang kapatad a lalaki i Rebeca. Laban ing lagyu na. Memulayi yang minta i Laban king talaga at lepitan ne ing ipus.
30: Inyang ikit ne ing singsing pang-arung at ding pulseras king takde na ning kapatad na, at inyang dimdam na kang Rebeca ing sinabi na ning ipus pintalan ne iti lele na ning talaga nung nu ya makatalakad kayabe da ring kamelyu.
31: Ngana, Malaus kayu, O binendisyunan na ning Ginu . Obat atyu kayu pa lual na ning bale samantalang sidia ku ne ing bale at pigsadia ku na lang lugal ding kamelyu?
32: Melaus ya ing ipus kilub na ning bale. Beba ra ing kargang makasake karing kamelyu at pepadinan da lang are at dikut samantalang pigdala ra ne mang danum ba yang makapanos bitis at ding kayabe na.
33: Inapagan deng pamangan, oneng e ya bisang mangan anggang e na asabi karela ing sangkan ning paniatang na.
: O dale, sabian mu na, nganang Laban.
34: Ipus na kung Abraham, nganang sinabi.
35: Binendisyunan ne ning Ginu ing panginuan ku at gewa neng mabandi. Dininan neng kawan a tupa at baka, dakal a pilak at gintu, lalaki at babaing ipus, kamelyu, at asno.
36: Inyang matua ne ing panginuan ku, mikayanak yang lalaki king asawa nang i Sarah, at ya ing pamanan na king heganagana nang pibandian.
37: Pepasumpan na ku ning panginuan ku king e ke panintun ayasawa na ing anak na karing babaing tubu Canaan nung nu ya manuknangan ngeni.
38: Pepangaku na kanaku king munta ku karing kamaganak na, king pibalebale nang tata na at ilawe keng ayasawa na ing anak na.
39: Ngaku king panginuan ku, Pota galang e ya tuki kanaku ing babai?
40: Pekibat na kanaku, Ing Ginu a parati kung pamintuan, itubud neng kayabe mu ing anghel na at saupan na ka ban magtagumpe ka king lakad mu. Inya apanintun meng maging asawa na ing anak ku karing kamaganak ku kang tata ku.
41: Kanita atuparan mu ne ing katungkulan mu. Nung sakaling puntalan mu la ding kamaganak ku at e la mabisa, anti mu nang atuparan kanita ing katungkulan mu.
42: Karas ku ngening aldong iti king talaga, menalangin ku. Ngaku, O Ginu , Dios ning panginuan kung i Abraham, paintulut yu sanang magtagumpe ining lakad ku!
43: Talakad ku kening talaga at sabian ku king dalagang sasaklu ing dinan na kung ainum ku ibat king banga na.
44: Nung painuman na ku at isaklu na lang ainum da ring kamelyu ku, ya na sana ita ing telaga na ning Ginu ban maging asawa na ning anak ning panginuan ku.
45: E ku pa man ayaring asabi iti king lub ku, dinatang ya i Rebeca a magdalang banga king pago na. Minta ya king talaga at sinaklu ya. Sinabi ku, Dinan mu na ku mong inuman.
46: Malalagua neng beba ing bangang darala na at sinabi na, Sulung minum na kayu at painuman ku la naman ding kamelyu yu. Minum ku at pepainuman na la naman ding kamelyu.
47: Kitnan ke nung ninung tata na. Pekibat na king anak neng Betuel a anak nang Nahor at Milka. Pepasingsingan ku ne arung kanita at pepasuluran ku lang pulseras ding takde na.
48: Kaybat migsakab ku king gabun at sinamba king Ginu . Pinuri ke ing Ginu , ing Dios ning panginuan kung i Abraham. Tiru ne ing puntalan ku angga king atagpuan ke ing anak na ning kapatad ning panginuan ku a maging asawa ning anak na.
49: Ngeni sabian yu kanaku nung isipan yung ipakit king kaluguran ye at tapat kayu king panginuan ku; nung ali sabian yu naman ba kung balu ing gawan ku.
50: Mekibat la di Betuel at Laban, Ing Ginu ya ing makirapat kaniti; ala kaming asabing mayap o e mayap tungkul king bage iti.
51: Oyan i Rebeca king arapan mu. Ituki mu neng mako. Babie mi yang maging asawa na ning anak ning kekang panginuan antimo ing sinabi na ning Ginu .
52: Kabud dimdam na ning ipus nang Abraham ing pekibat da, migsakab ya king gabun at sinamba ya king Ginu .
53: Lege na la kanita ning ipus ding panregalu nang pilak at gintu ampon imalan at saka na la binie kang Rebeca. Dininan nia naman regalu ing kapatad na at i ima na.
54: Kaybat na nita, mengan la at minum; ya ampon ding kayabe na at karin la mekipanudtud. Kagising da, sinabi na, Mamun na ku ban mibalik king panginuan ku.
55: Oneng sinabi na ning kapatad na at i ima na ning dalaga king nung malyari akayabe re pa sana king mapilan pang aldo, manga apulu mung aldo; kaybat na nita malyari neng mako.
56: Pekibat na karela, E yu na ku sana pipigilan. Anti na ning pepagtagumpen na ning Ginu ing lakad ku, paintulutan yu na kung mibalik king panginuan ku.
57: Oneng ngara, Ausan ta ya ing dalaga at saka ta ya kutnan nung ngana pa ya.
58: Inaus de i Rebeca at ngara, Bisa na kang tuki king taung ite?
: Bisa ku, nganang mekibat.
59: Inya peintulutan da neng mako i Rebeca at ing yaya na at tuki na la king ipus nang Abraham at ding tauan na.
60: Binendisyunan de i Rebeca. Ngara,
: Maging milyun-milyun la sana ding maging anak mu, O kapatad mi,
: at maging karela la sana ding siudad da ring karelang kalaban!
61: Kanita tinikdo ya i Rebeca ampon ding babaing talasaup na at sinake la karing kamelyu at tinuki la king ipus. Inya atuki ne ning ipus nang Abraham i Rebeca.
62: Manuknangan ya kanita i Isaac king sakup ning Negeb. Sisilim kanita at ibat ya king Beer-lahai-roi;
63: linual ya ban maglakad-lakad king marangle. Miglalawe ya at ikit na lang daratang ding kamelyu.
64: Linawe ya i Rebeca at ikit ne i Isaac. Kinuldas ya king kamelyu
65: at nganang kinutang king ipus, Ninu ing taung ita a maglakad king marangle sasalubung kekatamu?
: Ya pin ing panginuan ku, nganang mekibat. Inya migtakap yang lupa i Rebeca.
66: Belita na ning ipus kang Isaac ing heganaganang gewa na.
67: Tiki neng Isaac i Rebeca kilub na ning tolda nang Sarah a ima na, at meging asawa ne. Liguran neng Isaac at makanyan yang mebawas a lungkut king pangamate nang ima na.