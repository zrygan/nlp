1: Maglapo yang malagung amanu ing kakung kaisipan,
: kabang ing ari kaku yang pagkanta.
: Ing dila ku kasing bilis ne
: ning panyulat ning mayap a talasulat.
2: Karing sablang anak ding tau ika ing masanting dili;
: ing pamagsalita mu makawili, parati na kang bibendisyunan ning Dios.
3: King kekang awakan kekang espada itakas mu ne,
: O aring makapayan;
: maslag ka at tune marangal.
4: Sulung maglakbe na kang mitmung kamalan ban magtagumpe ing katutuan at ing katuliran;
: magtagumpe ka uli ning kekang sikanan.
5: Mataram la ngan ding kekang paslu,
: ding pusu ding kalaban ilang karelang tuturan;
: sablang bansa sisiklod la ngan king kekang arapan.
6: Ing kayarian a kekang tinggap king Dios manatili ya kapilan man.
: Kayabe ning pamaniakup mu ing katuliran.
7: Kaluguran mu ing katuliran,
: at kekang kasaman ing e mayap.
: Iti ing sangkan nung inya ing Dios a kekang Dios, pinili na ka
: at dininan dakal a tula kesa karing aring aliwa.
8: Ing susulud mung imalan
: mabanglu ya king aloe at mira.
: King palasyu mu king garing pelamutian karin da ka panigtigan.
9: Karing damas king kekang palasyu kabilang la ding prinsesa,
: at king dane mung wanan ing kekang reyna karin ne man;
: gintung puru lang alahas na.
10: Makiramdam ka, O babaing maging reyna,
: pakiramdaman mung kakung amanu;
: kekang kamaganak at kabalen keka na la ngan kalinguan.
11: Bustan ing leguan mung tagle ya ing pagnasan ning ari;
: ya ing ginu mu, inya pamintuan me.
12: Ding tau ning Tiro datang lang magdalang regalu;
: taung mabandi keka makikaluguran la.
13: Ing prinsesang king palasyu manuknangan ala yang kalupa king lagu na;
: ing imalan nang susulud megawa king gintung sinulad.
14: King malagu nang susulud a imalan makanyan deng king ari tairan;
: alalayan de ring damas na a miyarap munaman king aring marangal.
15: Miras lang abe ning tula at saya,
: at lungub la king palasyu ning ari.
16: Ika, O ari, mika marakal kang anak a lalaki,
: ban karing makatua mu manalili at maging ari;
: gawan mu lang mamuntukan a mag-ari king mabilug a yatu.
17: E na ka kalinguan ning kakung kanta ngeni at kapilan man,
: at parati da kang purian ding taung dakal.