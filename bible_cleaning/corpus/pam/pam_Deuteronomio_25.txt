1: Nung atin lang piamanuan ding aduang tau at dela ra iting pisasabian king husgadu, ding ukum ilang lumitis. Sukat deng pawalan sala itang alang kasalanan, oneng itang mikasala ya ing atulan da.
2: Nung mangaintulid king metung ing barugan ya, kanita pasakban ne ning ukum at pabarug ne itang mikasala king akakit na.
3: Apat apulung barug ing marakal diling aibie ra, agpang king bayat ning pamikasala na. Pamanalipusta na king kalupa yung tau, nung lagpus king bilang ing barug.
4: E me sasara asbuk ing baka kabang dadara ya.
5: Nung ating aduang mikapatad a lalaki at manuknangan la king metung a lugal, oneng mete yang alang anak ing metung karela, e ya malyaring makiasawa ing asawa na lual ning pamilya na ning asawa na. Sukat neng pakasalan ning kapatad nang lalaki ing babaing akalakuan na ning kapatad na at daptan na ing katungkulan na bilang asawa.
6: Ipalagyu re ing mumunang ayanak da king lagyu na ning mete kapatad na ban e ya mabura lagyu king Israel.
7: Nung e ne buring pakasalan ing asawa na ning mete nang kapatad, munta ya kanita ing mebalung babai karing manimuna na ning balen at sabian na karela, E ne buring manatili lagyu ing kapatad nang lalaki; e na buring daptan kanaku ing katungkulan na ning kapatad na.
8: Kanita payaus de ring manimuna ing kapatad na ning meyangu-bie at usukan de. Nung e ya pa mu rin mabisa,
9: lapitan ne ning babaing mebalu, ilako ne sandalyas at saka ne luran a lupa. Kaybat sabian na, Makanyan ing malyari king lalaking e bisang munie lahi king kapatad na.
10: At ing pamilya na king mabilug a Israel mayaus ya king lagyung Ing Pamilya na ning Leko ra Sandalyas.
11: Nung ating aduang lalaking mipapate at ing asawa na ning metung karela linapit ya ban saupan ne ing asawa na, at sikmal ne itang makasalikut nang kasangkapan ning kapate ning asawa na,
12: pututan ya gamat ing babaing ita; e ya sukat pakitanan lunus.
13: E kayu sukat mikaka ating aduang timbangan a e parehuing metung sobra ya timbang at ing kadua kulang ya.
14: E kayu mikaka ating aduang panakal a e ustuing metung sobra ya takal at ing kadua kulang ya.
15: Sukat kayung ating metung mung timbangan a ustu timbang at panakal a e kulang o sobra ban kumaba kayu bie king gabun a babie na kekayu ning Ginung kekayung Dios.
16: Kasusumamian na ning Ginung kekayung Dios ing sablang miyayaliwang paralan na ning pamamirait.
17: E yu kakalinguan itang depat da kekayu ding Amalekita kanitang meko kayu Ehipto.
18: Ala lang takut king Dios, inya selakayan da kayu agyang mangaina kayu at mangalambut, at sebatan da la ring kayabe yung atyu king kagulutan yu.
19: Potang ligtas na kayu karing kalaban yu at panatag na kabilian king gabun a babie na kekayu ning Ginung kekayung Dios e yu la kakalinguan pamaten ding sablang Amalekita ban ala nang makaganaka pa karela.