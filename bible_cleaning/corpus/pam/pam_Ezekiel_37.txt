1: Dimdam ku king sarili ku king atyu ku king mayupaya nang arapan ning Ginu , at tinaid na ku ning espiritu na at dela king libutad na ning kapatagan a mitmu karing butul da ring tau.
2: Linibut na ku king kapatagan at ikit ku king dakal la ding butul tau at malangi lang malangi.
3: Ngana kanaku, Anak ning tau, malyari la pa kayang mie pasibayu deting butul?
: Pekibat ku, Ginung Dios , ika mu ing bukud makibalu kanyan!
4: Ngana kanaku, Magsalita ka kareting butul. Sabian mu kareting malanging butul king makiramdam la king amanu na ning Ginu .
5: Sabian mu karela king aku, ing Ginung Dios , sasabian ku karela: Dinan da kayung pangisnawa at mie kayung pasibayu.
6: Dinan da kayung amad ampon laman at balutanan da kayung balat. Dinan da kayung pangisnawa at biayan da kayung pasibayu. Kanita yu akilala king aku ing Ginu .
7: Inya pisiag ku itang inutus na kanaku. Kabang magsalita ku, mekaramdam kung kaluskus at megumpisa lang milapat-lapat ding butul.
8: Kabang makalawe ku, ikit ku lang mirinan amad at laman ding butul at mibalutanan la king balat. Oneng e la mangisnawa.
9: Ngana ning Dios kanaku, Anak ning tau, magsalita ka king angin. Sabian mu king angin king ing Ginung Dios utusan neng datang ibat karing miyayaliwang lugal ban pangisnawanan da la reting mete katawan at ban biayan na la.
10: Inya pisiag ku itang inutus na kanaku. Linub karing katawan da ing pangisnawa, at mebie lang pasibayu at tinalakad la; metung lang tune maragul a katipunan da ring sundalus.
11: Ngana kanaku ning Ginu , Anak ning tau, mengari la ding memalen na ning Israel kareting butul. Sasabian da king malangi la, ala lang bitasang kapanayan at paintungulan.
12: Inya magsalita ka karing memalen kung Israelita at sabian mu king aku, ing Ginung Dios , ibuklat ku la ding karelang kutkutan. Ilual ku la at iyuli king bansang Israel.
13: Potang abuklat ku na la ding kutkutan nung nu la mikutkut ding kanakung memalen at alual ku na la, akilala ra kanita king aku ing Ginu .
14: Ibie ku ing pangisnawa ku karela at pasublian ku lang mie at paburen ku lang manuknangan king sarili dang bansa. Kanita ra akilala king aku ing Ginu . Pengaku kung daptan iti at tune daptan ku. Aku, ing Ginu , ing migsalita.
15: Pasibayu yang migsalita kanaku ing Ginu .
16: Ngana, Anak ning tau, kuma kang kabante dutung at isulat mu ing anti kaniti: Ing Kayarian ning Juda. Kaybat, kuma kang aliwang kapirasung dutung at isulat mu ing anti kaniti: Ing Kayarian ning Israel.
17: Kaybat na nita, pituglungan mu la king danggut da ban mayakit lang metung mung dutung.
18: Potang ikutang da keka ding kabalen mu nung nanu ing kabaldugan na niti,
19: ipakibat mu karela king aku, ing Ginung Dios , kuanan ke ing kapirasung dutung a milalarawan king Israel at iyabe ke king kapirasung dutung a milalarawan king Juda. Gawan ku lang metung a dutung deting adua at talnan ke king kanakung gamat.
20: Talnan mu la king gamat mu ding aduang kapirasung dutung at paburen mu lang akit da la ring tau.
21: Sabian mu karela king aku, ing Ginung Dios , malapit ku na lang kuanan ding sablang taung kanakung pinili karing bansa nung nu la miyugse at tipunan ku lang makapamisan; iyuli ku la king sarili dang bansa.
22: Pisanmetungan ku la ban maging metung la mung bansa king karelang tuknangan, karing bunduk ning Israel. Mika metung la mung ari a manimuna karela at e na la kapilan man mikawani pa anting aduang bansa o aduang kayarian.
23: E da na dinatan ing sarili da karing makasumaming idolo o magpakasira king pamikasala. Gawan ku lang malaya karing sablang bage ning pamikasala ra at pamagtaksil kanaku. Gawan ku lang puru; ila ding maging memalen ku at aku ing maging Dios da.
24: Ing metung a aring kalupa na ning talasuyu kung i David ya ing maging ari da. Misanmetung la lalam nang pamanibala ning metung a pamuntuk, at tuparan da la ring kautusan ku king mitmung katapatan.
25: Manuknangan la king bansang binie ku king talasuyu kung i Jacob, ing gabun nung nu la menuknangan ding makatua da. Manuknangan la karin king kapilan pa man at antimu rin ding anak da at ding sablang lahi ra. Ing metung a ari a kalupa na ning talasuyu kung i David ya ing manimuna karela king kapilan pa man.
26: Gawa kung kasunduan a kayabe ra a patutu king mag-ari karela ing kapayapan king kapilan man. Patatagan ku la at parakalan ku ing bilang da; papanatilian keng makatalakad king kapilan pa man king bansa da ing kanakung Templo.
27: Manuknangan ku libutad da; aku ing maging Dios da at ila ding maging memalen ku.
28: Potang italakad ku ne ing Templo ku karin ban manuknangan ku libutad da king kapilan pa man, kanita ra akilala ding bansa king aku, ing Ginu , pinili ke ing Israel ban maging balen ku.