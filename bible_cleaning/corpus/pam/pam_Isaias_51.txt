1: Ngana ning Ginu ,
: Makiramdam kayu, ikong bisang miligtas,
: ikong kaku lalapit pasaup.
: Ganakan ye itang batu nung nu kayu menibat,
: king lugal nung nu kayu meyakua at metabas.
2: Ganakan ye ing makatua yung i Abraham,
: at i Sarah nung kenu kayu menibatan.
: Ala yang anak i Abraham inyang inaus ke,
: oneng kaku yang binendisyunan at dininan dakal a anak;
: e la abilang-bilang ding keyang lahi.
3: Ipakit ku ing kakung lunus king Zion,
: karing sablang manuknangan karing melasak nang lugal.
: Agyang pang ing lugal na metung neng disyerto, gawan ke mu ring metung a hardin,
: anti ing hardin ku king Eden.
: Tula at saya ing atyu karin;
: kantang kapurian at kapasalamatan ing ikanta ra kaku.
4: Makiramdam kayu kaku, O taung kakung pinili,
: makiramdam kayu king kakung sabian
: Babie ku ing amanu ku karing bansa;
: anting sala ning aldo ing iyatad da ring kautusan ku karela.
5: Mamirapal kung datang ban iligtas ku la;
: ing oras ning pamagtagumpe ku malapit na.
: Aku mismu ing sumakup karing sablang bansa.
: Ing paniatang ku panayan da ring marayung bansa;
: manaya lang ating kapanaligan a iligtas ku la.
6: Lumawe kayu king banua; lumawe kayu king yatu!
: Ing banua matda yang anting asuk;
: ing yatu madunut yang anti ing laun a imalan,
: at ding sablang tau mate lang anting lango.
: Oneng ing pamagligtas a darala ku manatili kapilan man;
: ing tagumpe ku e miyangganan.
7: Makiramdam kayu kaku, ikong maki balu king matulid,
: ikong king pusu yu makatanam lang kautusan ku.
: E kayu tatakut potang ding tau pamagsisti da kayu at lalapastanganan;
8: ding taung makanyan lumbug lang anti ing imalan a pengan ding ipas!
: Oneng ing kaligtasan a darala ku manatili kapilan man,
: ing tagumpe ku manatili king sablang panaun.
9: Migising ka, Ginu , at saupan mu kami!
: Gamitan mung kekang upaya at iligtas mu kami;
: gamitan mu antimo ing king panaun a malambat nang milabas.
: Ika ing memirasung malati king Rahab, ing dambuala ning dagat.
10: Ika ing pepakati king dagat,
: at ginawang dalan libutad ning danuman,
: ban makadalakit la detang kekang liligtas.
11: Detang linigtas mu
: miras lang mitmung tula karin Jerusalem,
: king tula ra magkanta la at kukulisak.
: Tumula la king kapilan pa man;
: ing lungkut at siguk mawala ngan.
12: Ngana ning Ginu ,
: Aku ing babie sikanan keka.
: Obat tatakut ka king taung ating kamatayan
: a e manatiling anti ing dikut?
13: Kelinguan mu ne wari ing Ginung keka linalang,
: ing miladlad karing banua
: at mibili karing pundasyun ning yatu?
: Obat parati kang mabibie king takut mu
: king bigsikan da ring keka manggipit,
: at karetang keka magnasang makamate?
: E ra na ka apanasakit ning mua ra!
14: E lumuat ding bihag mibulus na la;
: kumaba ing bie ra,
: at ing sablang pamangan a kailangan da miyabie karela.
15: Aku ing Ginung kekang Dios;
: aku ing gogogo king dagat,
: at babie biung karing alun.
: Ginung Mayupaya ing lagyu ku!
16: Lidlad ke ing banua,
: at binili ding pundasyun ning yatu.
: Ngaku king Jerusalem, Ika ing balen a pinili ku!
: Binie ku la keka ding amanu ku,
: at ingatan da ka karing gamat ku.
17: Migising ka, Jerusalem!
: Mibangun ka at talakad!
: Ininum mu ne ing kopa ning kaparusan
: a pepainum na keka ning Ginu uli ning mua na keka;
: gisan mu at ngeni paid-paid ka!
18: Ala metung man a mamalale keka;
: ala metung man karing memalen mu
: ing tataid king kekang gamat.
19: Dobli ing kasakitan a digpa keka;
: ing bansa mu lesak ne ning gera,
: at ding memalen mu meranup la.
: Ala metung mang papakit lunus keka.
20: At king suluk ning balang dalan
: miragsa lang kekang memalen uli ning mangaina la;
: mengari lang usa a merakap king lambat ning maniakap.
: Atakman da na ing bigsikan na ning mua ning Dios.
21: Ikong misasakitan nang memalen ning Jerusalem,
: ikong mangapaid a balamu malasing,
22: ing Ginung kekong Dios ingatan na kayu. Sasabian na,
: Ilako ku ne ing kopa king kekong gamat
: a binie ku kekayu uli ning mua ku.
: E na kailangan ing minum kayu
: king alak a makidapat king pamipaid-paid yu.
23: Ilipat ke karetang kekayu menalipit,
: karetang makidapat king pangapase yu karing dalan
: at dinamusak kekayu ba lang midalan.