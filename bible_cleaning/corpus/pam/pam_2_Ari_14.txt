1: King kadua nang banua ning pamag-ari nang Jeoas a anak nang Jeoahaz king Israel, kanita ne man mig-ari king Juda i Amazia a anak nang Joas.
2: Adua yang pulu't limang banua inyang mag-ari ya, at mig-ari ya Jerusalem kilub ding aduang pulu't siam a banua. I ima na ya i Jeoadin ning Jerusalem.
3: Gewa na itang katanggap-tanggap king akakit na ning Ginu , agyang e na kalupa ning gewa na ning makatua nang i David. Tikian na itang gewa nang Joas a tata na.
4: E na la pepalako ding altar da ring paganu a atyu karing mangatas a lugal, inya sindu da ring tau ing pamiyain ain-sakripisyu at ing pamanduluk insenso.
5: Inyang matatag na ing pamag-ari na, pepapate na la ring opisyal a mekamate king ari a tata na.
6: Oneng e na la pepapate ding anak da uling tikian ne itang kautusan a atyu king Kautusan nang Moises. Anti ya kaniti: E la sukat papaten ding pengari uli da ring kasalanan ding anak ni papaten ding anak uli da ring kasalanan ding pengari. Ing paten ya mismu ing ginawa king kasalanan.
7: Mekapate yang apulung libung sundalus a Edomita i Amazia karin king Kapatagan ning Asin at abihag ne ing Sela. Inaus ne iting Jokteel, ing lagyu na angga ngeni.
8: Kanita peparala yang tubud i Amazia kang Aring Jeoas ning Israel ban amunan ne king labanan. Ngana, Ikata naman ing milaban ngeni.
9: Nganang peparalang pakibat Aring Jeoas ning Israel kang Amazia ning Juda, Peparala yang amanu king tanaman a sedro ing tanaman a suksuk king Bunduk ning Lebanon. Ngana, Ibie me ing anak mung dalaga king anak kung baintau ban maging asawa ne. Oneng ating malyap a animal a dinalan at demusak ne ing tanaman a suksuk.
10: Simbut mia mu ing Edom at ngeni meging palalu na ka. Sukat na kang tumula king tagumpe kimtan mu; e na ka sana lulual king bale mu. E na ka sana manintun pang basaggulu a maging sangkan na ning pangabagsak mu at ning Juda.
11: Oneng e na pinsinan Amazia, inya linusub ya i Aring Jeoas at ding sundalus na. Milaban la king Bet Semes ning Juda.
12: Mesambut la ring sundalus nang Aring Amazia ning Juda karing sundalus na ning Israel, inya minuli ya ing metung at metung karing sundalus king sarili nang tuknangan.
13: Abihag neng Aring Jeoas i Amazia at kaybat lisuban ne ing Jerusalem. Digsa ne ing pader na ning siudad manibat king Pasbul dalan ning Efraim angga na king Pasbul dalan ning Suluk a ating sukad aduang dalan a yarda.
14: Kinua na ngan ing heganaganang gintu at pilak, at ding kasangkapan king Templo ning Ginu at itang king kaban ning palasyu, at kaybat inuli na ngan king Samaria. Migdala ya namang bihag.
15: Makasulat king Istoria da ring Ari ning Israel ing heganaganang gewa nang Jeoas pati na ing katapangan a pepakit na inyang mekilaban ya kang Aring Amazia ning Juda.
16: Mete ya i Jeoas at mikutkut ya king kutkutan da ring ari king Samaria. Ing anak nang i Jeroboam a Kadua ya ing menalili bilang ari.
17: Inyang mete ya i Aring Jeoas ning Israel, mebie ya pang labing limang banua i Aring Amazia ning Juda.
18: Makasulat king Istoria da ring Ari ning Juda ing heganaganang gewa nang Amazia.
19: Ating misapakat king Jerusalem a paten ya i Amazia, inya tinakas yang minta king Lakis. Oneng tikian de karin at pete re.
20: Seke re king kabayu ing bangke na ban ibalik king Jerusalem, at kitkut de king kutkutan da ring ari king Siudad nang David.
21: Labing anam yang banua kanita i Uzzia. Kinua de ring memalen na ning Juda at ya ing gewa rang ari bilang kayalili nang Amazia a tata na.
22: Ya ing pepatalakad pasibayu king Elat at binalik ne king Juda inyang mete ne i Amazia a tata na.
23: King kalabing limang banua na ning pamag-ari nang Amazia a anak nang Joas ning Juda, kanita ya meging ari king Israel i Jeroboam a anak nang Jeoas, at mig-ari ya king Samaria kilub ding apat apulu't metung a banua.
24: E mayap ing gewa na king akakit na ning Ginu ; tikian na ing e mayap nang dapat Aring Jeroboam, ing anak nang Nebat a meging dalan ning pangababad na king kasalanan ning Israel.
25: Ya ing makirapat king pangabalik da ring gabun a sadia nang sakup ning Israel, manibat king Pidadalanan ning Hamat angga king Dagat a Mete, agpang king sinabi na ning Ginu , ing Dios ning Israel, king kapamilatan na ning talasuyu nang i Jonas a anak nang Amitai, ing propeta a menibatan king Gat Hefer.
26: Ikit na ning Ginu ing maragul a kasakitan a daralanan da ring Israelita, ipus la man o malaya. Ala metung mang sinaup karela.
27: Inya linigtas na la king kapamilatan nang Aring Jeroboam a Kadua a anak nang Jeoas, uling e na naman sinabi ing buran ne lagyu ing Israel king yatu.
28: Makasulat king Istoria da ring Ari ning Israel ing heganaganang gewa nang Jeroboam a Kadua pati ing katapangan a pepakit na king labanan at nung makananu neng binalik king Israel ing Damasco at ing Hamat.
29: Mete ya at mikutkut i Jeroboam king kutkutan da ring ari. Ing anak nang i Zacarias ya ing menalili bilang ari.