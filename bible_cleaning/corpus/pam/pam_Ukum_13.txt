1: Pasibayu lang mikasala king Ginu ding Israelita; inya peintulut na ning Ginu ing masakup la karing Filisteo kilub ding apat apulung banua.
2: Kanitang panaun a ita, king balen ning Zora ating metung a taung milagyuan Manoa. Miembru ne ning tribu nang Dan. E ya bitasang mikayanak ing asawa na.
3: Misan a aldo, pepakit ya king asawa na ing anghel ning Ginu . Ngana, E ka pa bitasang mikayanak, oneng ngeni kumagli ka at manganak metung a lalaki.
4: Inya manibat ngeni e ka miminum alak o nanumang makalasing o mamangan king nanumang pamangan a makabawal.
5: Potang abait mu ne ing anak mu, e me paputut a buak uling kabait na makatalaga ne king Dios bilang Nazareo. Ya ing magumpisa king pamagligtas king Israel karing gamat da ring Filisteo.
6: Pintalan ne kanita ning babai ing asawa na at ngana, Detangan na ku ning metung a talasuyu ning Dios. Makatakut ya; lulupa yang anghel ning Dios. E ku ne man kitnan nung nu ya menibatan, at e na ne man sinabi kanaku ing lagyu na.
7: Oneng sinabi na kanaku ing kumagli ku at ibait ke kanu ing metung a anak a lalaki. Sinabi na naman kanaku ing e ku dapat miminum alak o nanumang makalasing, at e ku sukat mamangan king nanumang pamangan a makabawal, uling makatalaga ne kanu ing anak a ibait ku bilang Nazareo ning Dios manibat king kabait na angga na king mate ya.
8: Kanita nganang mekisabing mayap Manoa king Ginu , O Ginu , mamaus ku keka, itubud meng pasibayu kekami ing talasuyu na ning Dios a tinubud mu ban ituru na kekami nung nanu ing daptan mi king anak a mibait.
9: At pekiramdaman na ning Dios ing inawad nang Manoa, at pepakit yang pepasibayu king asawa na ing anghel na ning Dios kabang makalukluk ya king marangle; oneng e ne kayabe i Manoa a asawa na.
10: Inya agad neng pintalan ing asawa na at ngana, Lawan mu! Pepakit yang pasibayu kanaku itang taung dinatang kanaku nakadua na.
11: Tinalakad ya i Manoa at tikian ne ing asawa na. Pintalan ne ing tau at ngana, Ika itang taung mekipagsalita king asawa ko?
: Wa, nganang mekibat.
12: Nganang Manoa kanita, Nu mong matupad na la ding amanu mu, nanu ing gawan na ning anak? Nanung uring pamibiebie ing sukat nang tuntunan?
13: Pekibat ning anghel ning Ginu , Kailangan ing tukian na ngan ning asawa mu ing sablang sinabi ku.
14: E ya dapat mamangan king nanumang ibat karing tanaman a ubas. E ya dapat miminum alak o nanumang makalasing o mangan karing pamangan a makabawal. Kailangan nang tuparan ing sablang sinabi ku.
1516: Ngana king anghel, uling e na balung Manoa king ya pala ing anghel ning Ginu , E ka pa sana mamako. Paburen mung ilutu mi ya para keka ing biserung kambing.
: Nganang mekibat ning anghel ning Ginu , Nung manatili ku man, e ku mangan king kekang pamangan. Nung buri meng isadia, dulukan me bilang ain king Ginu .
17: Nganang mekibat Manoa, Sabian me kekami ing lagyu mu ban aparangalan da ka potang matupad na la ding kekang amanu.
18: Nganang kinutang ning anghel, Obat buri yeng abalu ing lagyu ku? Metung yang lagyung pagmumulalan.
19: Inya kinangwa yang metung a biserung kambing i Manoa at mapilan a binutil, at inain da king babo ning altar a batu king Ginu a darapat bage pagmumulalan.
2021: Kabang mitatas ing aping manibatan king altar, ikit neng Manoa at ning asawa na mumukiat ya banua king api ing anghel ning Ginu . Kanita na abalung Manoa king ya pala ing anghel ning Ginu , at ya at ing asawa na migsakab la king gabun. E ra ne pasibayung ikit pa ing anghel.
22: Nganang Manoa king asawa na, Siguradung mate kata, uling ikit te ing Dios!
23: Ngana ning asawa, Nung buri na ning Ginu ing mate kata, e na sana tinggap ing ain ta; e na ne sana pepakit kekata ing sablang iti o e na na sana sinabi kekata ing miyayaliwang bage.
24: Kaybat na nita, beit ne ning asawa nang Manoa ing metung a anak a lalaki at inaus neng Samson. Meragul ya ing anak at binendisyunan ne ning Ginu .
25: At pegumpisan na neng pepasikan ning upaya na ning Ginu kabang atyu king kampu nang Dan pilatan na ning Zora at Estaol.