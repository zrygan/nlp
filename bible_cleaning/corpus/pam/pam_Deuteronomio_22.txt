1: Nung akit ye ing mewala nang baka o tupa ning kalupa yung Israelita, dakpan ye at iyatad king makibandi.
2: Nung marayu ya ing tuknangan na ning makibandi o e ye balu, iyuli ye bale yu at ibie ye potang akit ne kekayu ning manintun a makibandi.
3: Makanyan munaman ing daptan yu king akit yung asno, imalan o king nanumang bage apulut yuibalik yu king makibandi.
4: Nung akit yeng misakab king dalan o nukarin man ing asno o baka na ning kalupa yung Israelita, saupan yeng italakad na.
5: E ya sukat misusulud imalan lalaki ing ninumang babai o misusulud imalan babai ing lalaki uling makasumami king Ginung kekayung Dios ing misusulud imalan a e karapatdapat susulud ning babai o ning lalaki.
6: Nung manakit kayung sale ayup nukarin mang lugal at atin yang ebun o malutub, e ye darakpan ing gaindung ayup.
7: Malyari yu lang kuanan ding malutub o ding ebun, at paburen yang sulapo ing gaindung ayup; kanita misaplala kayu at kumaba bie.
8: Neng pagawa kayung bale, parinan yu lang barandilyas ding babo yung bale ban e kayu mika pakibatan, nung sakaling ating taung manakbag.
9: E ye tatamnan aliwang tanaman ing mulahan yung ubas uling nung tamnan yeng aliwa, miyabie la king Templo ding bunga ra deti at pati na ding ubas.
10: E yu la sukat piyayabe paniarul ing baka at ing asno.
11: E kayu misusulud imalan a megawa king pisamut a sinulad lana at linen.
12: Dinan yu lang tirintas ding apat nang suluk ning balabal yu.
13: Nung ing metung a lalaki makiasawa ya at sipingnan ne, at kaybat
14: lakuan ne at bintanganan ne king e ne pala birhen inyang miyasawa la,
15: kanita ding pengari na ning babai munta la king pasbul-dalan ning balen ban makikit at ipakit karing manimuna a makatipun karin ing katibayan king ing anak da tune birhen ya bayu ya mekiasawa.
1617: Sabian na ning tata ing anti kaniti: Peintulutan keng mekiasawa iting anak kung birhen kaniting lalaki, at kaybat dang misiping pigbintangan neng e ya birhen. Gilutan ne ing anak ku at sinira ne marine karing tau. Oyni ing katibayan king ing anak ku birhen ya. At ibili ne arapan da ring manimuna ning balen ing imalan a mengasnang daya ning anak na.
18: Inya kuanan de ring manimuna ning balen ing lalaki at paglatikuan de.
19: Papagmultan de pang dinalan a pirasung pilak a ibie ra king tata na ning babai, uling sinira ne dangalan ing metung nang anak a dalagang birhen ning Israel. Manatili yang asawa na ing babai at e ne malyaring kawanian ning lalaki kabang bie na.
20: Nung tutu ing bibintang na ning lalaki at alang katibayan king ing babai birhen ya,
21: kanita ilual de king bale nang tata na. Basibasan deng batu ding lalaki na ning balen angga king mate ya, uling dinapat yang maragul a kamarinayan king balen Israel at king pamilya na. King makanyan a paralan yu alako ing e mayap king kalibudtan yu.
22: Nung ing metung a lalaki mayakit yang makipangatawan king babaing asawa na ning aliwa, parehu lang paten. King makanyan a paralan yu alako ing e mayap king Israel.
23: Nung king metung a balen ating metung a dalagang makatakda nang ikasal at detangan ne at sipingnan ning aliwang lalaki,
24: kuanan la at ilual king balen, at kaybat basibasan lang batu angga king mate la. Sukat yang mate ing babai uling e ya meniawad saup agyamang atyu king balen; ing lalaki antimu rin uling sinalbahian ne ing maging asawa na ning kalupa nang Israelita. King makanyan a paralan yu alako ing e mayap king kalibudtan yu.
25: Nung king marangle akit ne ning metung a lalaki ing dalagang makatakda nang ikasal at pinilit neng sipingnan, ing lalaki ya mu ing paten.
26: E ya sukat parusan kamatayan ing dalaga uling ala yang kasalanan. Ing lalaki ya ing mikasala uling iting kasu kalupa ne ning taung linub king metung a pibalebale at kaybat pete ne ing makibale.
27: Sinalbahi ne ing dalaga king ilang a lugal at agyang pepiglo ya ing dalaga, ala metung man a malyaring sumaup.
28: Nung ing metung a dalaga a e pa mitakdang ikasal sinalbahi ne ning metung a lalaki at merakap ya king aktu,
29: sukat yang mamayaran limang pulung salaping pilak king tata na ning dalagang sinalbahi na at pakasalan ne uling sinira ne puri. E ne malyaring kawanian ning lalaki kabang bie na.
30: E ne sukat pagnasan ning anak a lalaki ing ninuman karing asawa nang tata na o sisipingnan king pagkeran.