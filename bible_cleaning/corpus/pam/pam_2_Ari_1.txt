1: Inyang mete ne i Aring Ahab ning Israel, mig-rebeldi ya ing bansang Moab laban king Israel.
2: Menakbag ya i Aring Ahazia ning Israel king balkun ning patag nang bubungan ning palasyu na king Samaria at megrabi ya. Inya mitubud yang tauan na ban ikutang na kang Baalzebub, ing kikilalanan nang dios ning Ekron, nung kumayap ya o ali king pinsalang bunga ning panganakbag na.
3: Oneng inutusan ne ning anghel ning Ginu i Elias, ing propeta na ning Tisbe, ban saganan ding tiburan nang Aring Ahazia at ikutang ing anti kaniti, Ala na waring dios king Israel inya kang Baalzebub, ing dios ning Ekron, kayu mangutang?
4: Iti ya ing pasabi na ning Ginu king ari: E na ka milako king pagkeran mu. Siguradu kang mate!
: Kaybat na nita, linakad ne i Elias.
5: Migbalik la king ari ding tubud. Ngana ning ari karela, Obat mibalik kayu?
6: Pekibat da, Akatagpu mi ya pu ing metung a lalaki at sinabi na kekami ing mibalik na kami at sabian kekayu ing anti kaniti: Iti ya ing pasabi na ning Ginu keka: Ala na waring dios king Israel inya kang Baalzebub, ing dios ning Ekron, kayu mangutang? E na ka milako king pagkeran mu. Siguradu kang mate!
7: Nganang kinutang ning ari, Nanu ya itsura ing taung akatagpu yu at migsalitang makanyan kekayu?
8: Ngarang mekibat, Makasulud yang imalan a megawa king bulbul da ring animal at ating babat balat king awakan na.
: Ngana ning ari, I Elias ning Tisbe ita!
9: Kanita mitubud yang metung a opisyal at limang pulung sundalus kang Elias. Ikit ne ning opisyal i Elias a makalukluk king metung nang dake ning bunduk-bundukan. Ngana, Hoy, talasuyu ning Dios, parakit na kayu ning ari.
10: Nganang mekibat Elias, Nung talasuyu na ku pin ning Dios, muran sanang api at masilab ka pati na ring limang pulung sundalus mu. Kanita mu rin minuran api at mesilab ya at mete ing opisyal at ding sundalus na.
11: Inya pasibayu yang mitubud metung pang opisyal at limang pulung sundalus. Ngana ning opisyal kang Elias, Hoy, talasuyu ning Dios, pasabi na ning ari ing puntalan ye ngeni mu rin!
12: Nganang mekibat Elias, Nung talasuyu na ku pin ning Dios, muran sanang api at masilab ka at ding limang pulung sundalus mu. At pepauran yang api ing Dios at mesilab ya at mete ing opisyal at ding sundalus na.
13: Pepasibayu ne namang mitubud aliwang opisyal at limang pulung sundalus. Siniklaud ya ing opisyal king arapan nang Elias at nganang mekisabing mayap, Talasuyu ning Dios, malunus kayu sana kanaku at karing limang pulung sundalus ku. E mu sa paintulut ing mate kami king api!
14: Mete la ring aduang kalupa kung opisyal at ding sundalus da uli na ning minuran api, inya malunus ka sana kanaku!
15: Ngana ning anghel ning Ginu kang Elias, Tuki ka king opisyal. E ka tatakut. Inya tinalakad ya i Elias at tinuki ya king opisyal ban puntalan ya ing ari.
16: Nganang Elias king ari, Oyni ing sasabian na keka ning Ginu , Ala na waring dios a akutnan mu king Israel at mitubud kang tauan mu ban mangutang kang Baalzebub, ing kikilalanan nang dios ning Ekron? Uli na ning gewa mung yan, e na ka milako king pagkeran mu. Siguradung mate ka!
17: Mete ya i Ahazia, antimo ing sinabi na ning Ginu kang Elias. Ala yang anak a lalaki i Ahazia, inya i Joram a kapatad na ya ing menalili kang Ahazia bilang ari kanitang kadua nang banua ning pamag-ari nang Jeoram a anak nang Jeosafat, ing ari na ning Juda.
18: Ing aliwa pang mepalyari king pamag-ari nang Ahazia makasulat king Istoria da ring Ari na ning Israel .