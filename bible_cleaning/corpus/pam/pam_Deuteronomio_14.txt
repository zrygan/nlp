1: Ikayu ding anak na ning Ginung Dios. E yu paniugatan ing sarili yu o lalabahasan ding kanuan yu bilang tanda ning kalungkutan yu king mete a pakamalan yu.
2: Tau kayung banal king Ginung kekayung Dios. Pinili na kayu karing sablang tau ning yatu ban bukud mung maging bandi na.
3: E kayu mamangan nanumang bage marinat.
4: Ila deti ring animal a malyari yung kanan: baka, tupa, kambing,
5: usa, tupang layas, kambing bunduk, antelope, at tupang bunduk.
6: Malyari yu la namang kanan ding animal a ating bangal a kuku at maglangut king pengan a binalik ibat king dungus da.
7: E ye malyaring kanan ing kamelyu, ing liebre, at ing kuneho agyang maglangut la at bangal a kuku, uling marinat la deti.
8: E kayu mamangan babi agyang pang bangal ya kuku oneng e maglangut, uling marinat ya. E yu la kakanan deting mesabing animal o tatagkilan man ding bangke ra.
9: Ding asan karing danuman a malyari yung apangan ila ding asan a ating palikpik at kaliskis.
10: Oneng e yu la malyaring kanan detang alang palikpik at kaliskis uling marinat la.
11: Malyari yu lang kanan ding sablang ayup a malinis.
12: Ila deti ring ayup a e yu malyaring apangan: agila, buitre, ing agilang dagat,
13: iksio, palkon, ding miyayaliwang klasing milano,
14: ding miyayaliwang klasing awak,
15: ing ostrich, kulayu, gabiota, ding miyayaliwang klasing balawe,
16: ding miyayaliwang klasing kulayu,
17: ing pelikanu, buitre, ing karion, somornuho,
18: ing tagak, ding miyayaliwang kandangangu, ing abudela, at talibatab.
19: Marinat la ding sablang maki pakpak a insekto. E yu la malyaring kanan.
20: Malyari yu lang kanan ding sablang malinis a insekto.
21: E ye malyaring kanan ing animal a kabud na mete. Ibie yu nia mu karing dayuan a makipanuknangan kekayu o kaya pisali ye karela ban mika pamangan la. E yu sana kakalinguan king tau kayung pinili na ning Ginung Dios.
: E ye lalaga ing biserung kambing king gatas na ning gaindu na.
22: Sukat yung sikapuluan balang banua ing sablang binunga na ning nanumang tenam yu king gabun.
23: Kaybat, munta kayu ketang lugal a pilinan na ning Ginung kekayung Dios nung nu ya dapat samban at karin yu kanan ing sikapulu da ring kekayung binutil trigu, bayung alak, larung olibo, at ding pangane da ring kekayung baka ampon tupa. Daptan yu iti ban mabiasa kayung tumakut at gumalang king kapilan pa man king Ginung kekayung Dios.
24: Nung marayu ya ing bale yu king lugal a pilinan na at tutung mabayat idala karin ing sikapulu ning pangabendisyun yu,
25: kanita malyari yung pisali. Pakaingatan yu la ding abli at idala la king lugal a pilinan na ning Ginung kekayung Dios.
26: Ketang lugal a ita karin yu la malyaring gamitan king nanumang buri yung saliwan: baka o tupa o katas ubas o alak. At karin yu kanan iti at magsaya kayung kayabe ra ding pamilya yu king arapan na ning Ginung kekayung Dios.
27: E yu la kakalinguan darakayan ding Levita a manuknangan karing balen yu, uling ala lang sarili dang pibandian o dake king gabun a mipangaku.
28: Idala yu king kapupusan na ning balang katlung banua ing sablang sikapulu na ning pupul yu at isikap yu king sarili yung balen.
29: Anti na ning ala lang pibandian o dake ding Levita king gabun a mipangaku, iting sikapulu ya ing maging pagkabiayan da. Mangaintulid munaman iting sikapulu karing dayuan, meulilang tata, at karing babaing mebalu a manuknangan karing balen yu. Bendisyunan na kayu ning Ginung kekayung Dios king sablang daraptan yu, nung tuparan yu iti.