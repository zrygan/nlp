1: Inyang milabas na ing kawalung aldo, pepayaus neng Moises i Aaron ampon ding anak nang lalaki at ding manimuna na ning Israel.
2: Nganang sinabi kang Aaron, Kuma kang metung a biserung toro at metung a lalaking tupa a parehung alang dipektu. Iyain me ing biserung toro bilang ain-a-kapamayaran-king-kasalanan at ing lalaking tupa bilang ain-a-durulukan.
3: Sabian mu munaman karing memalen na ning Israel ing magdala lang lalaking kambing a iyain da bilang ain-a-kapamayaran-king-kasalanan. Magdala la namang baka a pabanua tua at tupa a pabanua munaman a tua. Kailangan king deti ala lang dipektu para king ain-a-durulukan.
4: Pakuanan mu la namang toro at lalaking tupa para iyain da bilang ain-ning-pamisulusulu. Iyain da la ngan deti king Ginu at ing ain-a-binutil a singkapan taba. Kailangan ing tuparan da ngan iti, uling pakit ya karela ing Ginu ngening aldong iti.
5: Inya dela da la king arap ning Tolda ding sablang pepakua nang Moises karela, at mitipun ya ing mabilug a kapulungan karin ban samba king Ginu .
6: Ngana karelang Moises, Inutus na ning Ginu ing daptan yu ngan iti ban ing makasilo nang aslag ning Ginu mihayag kekayu.
7: Kaybat na nita, nganang sinabing Moises kang Aaron, Munta na ka king altar at iyuna meng iyain ing kekang ain-a-kapamayaran-king-kasalanan, at ing ain-a-durulukan ban mipatawaran ing kasalanan mu ampon ing kasalanan da ring tau. Daptan mu iti ban mipatawaran ing kasalanan ding tau. Iti utus na ning Ginu .
8: Linapit ya i Aaron king altar at saka ne pete ing biserung toro bilang ain-a-kapamayaran-king-kasalanan para king sarili nang kasalanan.
9: Kaybat na nita, diwang da ring anak nang lalaki ing daya. Tiniltil neng Aaron ing taliri na king daya at kiskasan na la kaniti ding sagu a makapaligid king altar. Tigtug na ing dayang mitagan king talpakan na ning altar;
10: pero dilukan na ing taba ning animal, ding batu ampon ing tabang meyakua king masanting nang dake ning ate, agpang king inutus na ning Ginu kang Moises.
11: Dilukan na ing laman at ing balat king lual na ning kampu.
12: Pete nia namang Aaron ing animal para king sarili nang ain-a-durulukan. Diwang de kang Aaron ding anak nang lalaki ing daya, at kaybat tigtug na king paligid na ning altar.
13: Diwang dia naman ing buntuk at ding aliwa nang dake ning pete animal. Dilukan na ngan iti king altar.
14: Liglugan na ing laman lub ampon ding bitis nang tauli ning animal, at timpak na iti babo na ning aliwa pang ain-a-durulukan.
15: Kaybat na nita, inain na ing ain da ring memalen. Kinua ne itang kambing para king ain-a-kapamayaran-karing-kasalanan da. Pete ne at saka ne inain kalupa ning minunang ain-a-kapamayaran-king-kasalanan.
16: Inain ne ing animal a dulukan, agpang king aduan na ning tuntunan.
17: Kinangwa yang kasakmal a arina king ain-a-binutil at dilukan na iti king altar. Karagdagan ya iti ketang ain-a-durulukan a miyayain aldo-aldo.
18: Katataulian, pete ne ing toro at ing lalaking tupa bilang ain-ning-pamisulusulu para karing tau. Linapit da kang Aaron ding anak nang lalaki itang daya ra deting animal at sinabug na iti king paligid na ning altar.
19: Binili nang Aaron ing taba ding batu na ning toro at ning lalaking tupa
20: babo da ring salu ra ding animal, at dela na ngan king altar at karin na dilukan.
21: Inampang na la ding salu ampon ing tauli dang bitis a wanan bilang makapasubaling ain king Ginu para karing pari, agpang king inutus nang Moises.
22: Inyang ayari na ngan depatan Aaron ing sablang pamanain, tinas na la ding adua nang gamat at saka na la binendisyunan ding tau. Kaybat, meko ne king altar.
23: Kaybat na nita, ya ampon i Moises linub la king Toldang tuknangan ning Ginu . Inyang linual na la, binendisyunan da la ring tau, at ikit da ring sablang memalen ing makasilo nang aslag ning Ginu .
24: Kabud-abud peparatang yang api ing Ginu , at silaban na ngan niting api ing ain-a-durulukan ampon ding miyayaliwang dake a maki taba a atyu king altar. Inyang ikit da iti mengapakulisak la at migsakab ding tau.