1: Uli na ning utus ning Ginu kanaku, migbalik tamu at miglakbe king disyerto papunta king Dagat da ring Timbu. Dirutan ta ya ing Bunduk ning Seir kilub ding dakal a aldo.
2: At karin ngana ning Ginu kanaku,
3: Dirutan ye iting bunduk kilub ning makabang panaun. Ngeni, daretsu kayu banda norti.
4: Sabian mu karing tau king dumalan la king Seir, ing gabun da ring kamaganak yu a lahi nang Esau. Mitakutan la kekayu, oneng mingat kayu karela.
5: E yu la sana papatulan uling e ku naman ibie kekayu ing gabun da. Ala kung dinan agyang kapirasu mu king tatalpakan da, uling binie ku ne kang Esau ing Bunduk ning Seir bilang bandi na.
6: Bayaran yu ing pamangan at inuman a kailangan yu karela.
7: Binendisyunan na kayu ning Ginung kekayung Dios king sablang depat yu, pitnubayan na kayu king pamaglakbe yu king malualas a disyerto kilub ding apat apulung banua at e kayu bitasang kekulangan king nanumang bage.
8: Inya dinalan kayu mu king gabun da ring kamaganak yu a lahi nang Esau at sindu yu ing pamaglakbe yu palual king Araba, Elat at Eziongeber, at tinaglus kayu papunta king disyerto ning Moab. At ngana kanaku ning Ginu ,
9: E yu la naman guguluan o pakilabanan ding memalen ning Moab, uling e ku ibie kekayu ing gabun da. Binie ku na karing lahi nang Lot ing gabun ning Ar bilang bandi ra.
10: Kanitang minunang panaun ding menuknangan karin ila ding Emita; dakal la at mangatas anti ding Anakim.
11: Antimo ding Anakim, pikabaluan la king lagyung Refaim, oneng ding tau Moab ausan da lang Emita.
12: Kanitang minunang panaun manuknangan la naman karin king Seir ding tau Hor, oneng melipul la karing anak nang Esau at ila ding menuknangan karin, antimo ing depat da ring Israelita king gabun a binie na ning Ginu karela.
13: Ngeni sindu tamu ing pamaglakbe; lipatan ta ya ing sapa na ning Zered, antimo ing inutus na ning Ginu kekatamu.
14: Atlung pulu't walung banua na ing milabas manibat inyang likuan ta ya ing Kades Barnea at angga na kanitang lipatan ta ya ing sapa na ning Zered. Antimo ing matimid nang sinabi ning Ginu , mete la ngan ding sablang lalaking makilaban king panaun a ita.
15: Lebanan na la ning Ginu at gisan na la ngan.
16: Inyang megisan la ngan deting lalaking makilaban
17: migsalita ya kanaku ing Ginu . Ngana,
18: Ngening aldong iti lumipat kayu king Ar, ing angganan na ning Moab.
19: Pangaras yu king gabun da ring anak nang Ammon e yu la guguluan o pakilabanan, uling e ku ibie kekayu ing gabun da; binie ku na ita karing anak nang Lot bilang bandi ra.
20: Ita man pikabaluan ya namang gabun da ring Refaim, ding taung minunang menuknangan karin, oneng ding tau Ammon ausan da lang Zamzumim.
21: Dakal la deting Zamzumim at mangatas lang anti ding Anakim. Gisan na lang pete ning Ginu at ding tau Ammon ilang sinakup king gabun da at menuknangan la karin.
22: Makanyan munaman ing depat na ning Ginu karing anak nang Esau a manuknangan king Seir; gisan na lang pete ding taung ausan dang Horiteo at ding anak nang Esau ilang sinakup at menuknangan karin angga ngeni.
23: Ding tau Avim naman a manuknangan king pasigan na ning Mediteraneo megisan la karing tau Captor at ilang menuknangan karin.
24: Inyang alabasan ta ne ing Moab, migsalita ya ing Ginu kekatamu. Ngana, Sulung, isundu yu ing pamaglakad at lipatan ye ing Ilug ning Arnon. Ipailalam ke king upaya yu i Sihon, ing ari ning Hesbon, at ing kayarian na. Lusuban ye at pagumpisan sakupan ing gabun.
25: Magumpisa ngening aldong iti mitakutan la kekayu ding tau nu la man karin. Galgal la king takut kabud damdaman de ing lagyu yu.
26: Karin king disyerto na ning Kedemot miparala kung mamayapang tubud kang Aring Sihon. Iti ing pepasabi ku
27: Paburen mu kami sanang dumalan king kekang gabun. E kami lisia king dalan.
28: Bayaran mi keka ing pamangan at inuman a kailangan mi. Ala kaming aliwang kapagnasan nung e mu ing makadalan kami king kekang kayarian
29: antimo ing depat da ring anak nang Esau karin king Seir at ding tau Moab karin king Ar. Peintulutan da kami deting dumalan king gabun da ban miras kami king Jordan papunta king gabun a babie na kekami ning Ginung kekaming Dios.
30: Oneng e na katamu peintulutan dumalan Aring Sihon king kayarian na. Pepasias ne lub ning Ginung Dios at e ya mebisa ban mika matulid tamung lusuban ya at sakupan ing gabun a sakup tamu angga ngeni.
31: Kanita ngana kanaku ning Ginu , Alben mu, manabu ne ngeni king gamat mu i Aring Sihon at ing gabun na; lusuban yu ne at sakupan.
32: Kanita linage ya i Aring Sihon at ding sablang sundalus na ban labanan da katamu karin king Jahaz,
33: oneng binie ne ning Ginu king lalam ning upaya tamu; simbut ta la at pete pati ring anak nang lalaki.
34: Abihag ta la at lesak ding sablang siudad na at gisan ta lang pete ding tau: lalaki, babai, at anak.
35: Kinua ta la ding sabla rang sese animal at ing pibandian da.
36: Peintulut na ning Ginung kekatamung Dios ing abihag ta la ding sablang siudad magumpisa king Aroer a atyu king wakas ning Ilug ning Arnon angga king Gilead. Alang siudad a matibe pader a e tamu simbut.
37: Oneng e tamu linub king sakup da ring anak nang Ammon o king pampang ning Ilug ning Jabok ni ding siudad a atyu karing bunduk o ing isanu pa mang lugal a binawal ning Dios a luban tamu.