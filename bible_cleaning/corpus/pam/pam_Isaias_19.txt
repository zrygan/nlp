1: Iti ya ing mensahi tungkul king Ehipto.
: Mamirapal yang datang ing Ginu king Ehipto. Makasake ya king mabilis a biga. Inya galgal la arap na ding idolo da ring tau Ehipto at masira la lub ding memalen na.
2: Ngana ning Ginu , Paratang kung gera king Ehipto at pilaban-laban ku la ding mikakapatad at misisiping bale. Mipatepate la naman ding mililigligan a siudad at mipatepate la munaman ding ari uli na ning upaya.
3: Kimut ku ban mabigu la ding tangka da ring tau Ehipto at painan ku la lub. Lumapit la karing karelang idolo ban maniawad saup at mamunta la karing enkantador at aduananan da lang payu ding espiritu da ring mete.
4: Ibie ku la ding tau Ehipto king gamat na ning metung a mabagsik a ari a sumakup karela. Aku, ing Ginung Mayupaya, ing migsalita.
5: Kumati ing danum na ning Ilug ning Nilo at e lumuat mamala ya.
6: Mantut la ding piagusan nang danum ning ilug kabang lalangi lang tunggal ditak. Langi la naman ding timbu at tike
7: pati na ing sablang makatanam king pampang ning Ilug ning Nilo at ipaid na ning angin.
8: Saingsing ya at manangis ing balang metung a mangabiayan king pamanasan king Ilug ning Nilo uling ala lang ararakap ding karelang taga at lambat.
9: Lungkut la detang gagawang maputing linen a imalan;
10: milako la obra at lungkut la ding manayi ampon ding mangagaling a pangamat.
11: Mangmang la ngan ding manimuna na ning siudad ning Zoan! Babie lang payu a alang kabaldugan ding pekabiasa nang diling lalaki na ning Ehipto. Makananu lang masikan a lub at asabi king ari king ila ding kayalili da ring minunang mangabiasa at ari?
12: Ari na ning Ehipto, nu la karin detang mangabiasa mung tagapayu? Mekad asabi ra keka nung nanu la ding planu na ning Ginung Mayupaya para king Ehipto.
13: Mangmang la ding manimuna na ning Zoan at ning Memfis. Sukat sana ing tairan de ing bansa, oneng linili re iti.
14: Birian na ning Ginu ing misasalangsangan la payu. Bilang bunga na niti, pane e ustu ing ararapat na ning Ehipto, at anti yang malasing a paid-paid mangatalusad king sarili nang suka.
15: Ala metung man king Ehipto, mabandi ya man o kalulu, malati ya man o maragul, ing makaibie saklolu.
16: Potang datang na ing panaun a ita, maging malamarine lang anti ding babai ding memalen na ning Ehipto. Galgal la king takut potang akit de ing makatas nang gamat ning Ginung Mayupaya ba na lang parusan.
17: Mitakutan la ngan ding memalen na ning Ehipto king Juda. Aganaka ra nang agad ing parusang sidia na ning Ginung Mayupaya para karela kabud damdaman de ing lagyu na.
18: Potang datang na ing panaun a ita, ing amanung Hebreo ya ing maging salita da ring limang siudad ning Ehipto. Pasakup la ding tau karin at sumpa la king lagyu na ning Ginung Mayupaya. Mayaus yang Ing Siudad ning Aldo ing metung kareting siudad.
19: Potang datang na ing panaun a ita, mika altar para king Ginu libutad na ning bansang Ehipto at mika batung asias a mitalaga para king Ginu king angganan na ning Ehipto.
20: Maging palatandanan la deti king panga-atyu na ning Ginung Mayupaya king Ehipto. Potang mayalipit la ding tau karin at maniawad lang saklolu king Ginu , mitubud yang talapagligtas para karela.
21: Ipakilala na ning Ginu ing mismung sarili na karing memalen na ning Ehipto, at kilalanan da ne man ampon samban at pagdala reng ain-sakripisyu at aliwa pang ain. Gawa lang taimtim a panata at tuparan da ing karelang pengaku.
22: Parusan na la ning Ginu ding memalen na ning Ehipto, oneng kaybat pakayapan na la. Lumapit la king Ginu at pakiramdaman na ing panalangin da at pakayapan na la.
23: Potang datang na ing panaun a ita, mika ating dalan a malualas pilatan na ning Ehipto at ning Asiria. Dalanan deng lumba-sumaka deng memalen da reting aduang bansa at samba lang miyabe-abe.
24: Potang datang na ing panaun a ita, maging kapante ne ning Israel ing Ehipto at ing Asiria; maging metung lang kanuanan para king mabilug a yatu deting atlung bansa.
25: Bendisyunan na la ning Ginung Mayupaya at sabian na, Bendisyunan da ka, Ehipto a kanakung balen, at ika, Asiria a kanakung lelangan, at ika, Israel a kanakung pinili.