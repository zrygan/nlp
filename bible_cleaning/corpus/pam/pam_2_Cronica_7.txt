1: Inyang ayari na neng Aring Solomon ing panalangin, tinipang ibat banua ing api at silaban na ing ain-a-durulukan at ing aliwa pang ain. At kinatmu ya ing Templo king makasilo nang aslag ning pangayatyu na ning Ginu .
2: E la makalub ding pari king Templo ning Ginu uli na ning makasilo nang aslag ning panga-atyu ning Ginu .
3: Inyang ikit da ring memalen na ning Israel ing titipang api at ing makasilo nang aslag ning pangayatyu ning Ginu , diku da lang angga king gabun ding lupa ra ban purian at samban ing Dios uli na ning kayapan na at ing lugud nang e kukupas.
4: Kaybat na nita, i Solomon at ing mabilug a Israel miyain lang ain-sakripisyu para king Ginu .
5: Miyain yang aduang pulu't aduang libung baka at dinalan aduang pulung libung tupa bilang ain-ning-pamisulusulu. Inya ya at ding sablang memalen telaga re ing Templo ning Dios.
6: Tinalakad la ding pari karing karelang sarasariling lugal at antimu rin ding Levitang tatalan karing instrumentong musika a gewa nang David para gamitan king pamamie kapasalamatan king Ginu . Ngarang magkanta kabang titigtigan da la, Ing lugud nang e kukupas ning Dios alang angga! Kabang makatalakad la ding memalen, tiniupan da la ring pari ding trumpeta.
7: Telaga neng Solomon ing libutad nang dake ning patyu, itang lugal arap ning Templo. Kaybat, minie yang ain-a-durulukan, ain-a-binutil, at taba a ibat karing ain-ning-pamisulusulu. Depat na iti uling milalu ya kalati ing tangsung altar a pepagawa na para kareting sablang ain.
8: Pigselebran neng Solomon at ding sablang memalen na ning Israel ing Piesta da ring Dalungdung kilub ding pitung aldo. Maragul yang katipunan da ring mekipamiesta manibat king Pidadalanan na ning Hamat dane norti angga king Pinak ning Ehipto dane mauli.
9: Ginamit lang pitung aldo para king pangatalaga na ning altar at kaybat pitu pang aldo para king piesta. King tauling aldo mika atin lang pamitipun bayu la mikakawani.
10: King kabukasan na nita, ing kaduang pulu't atlung aldo ning kapitung bulan, pepaulian na lang Solomon ding memalen. Masaya lang masayang minuli ding memalen uli na ning kanawan a binie ning Ginu karing memalen nang Israelita, kang David, at kang Solomon.
11: Inyang apayari na neng Solomon ing Templo ning Ginu at ing palasyu ning ari, at lubus meyari ing sablang tingka nang marapat para kareti,
12: pepakit yang pasibayu ing Ginu kang Solomon king misan a bengi. Ngana ning Ginu , Solomon, dimdam ku ing panalangin mu at tatanggapan ke iting lugal nung nu la miyain para kanaku ding ain-sakripisyu.
13: Potang sera ke ing banua ban e muran o parala ding durun ban kanan da ing makatanam king gabun o padala kung salut laban karing memalen ku,
14: nung ding memalen a mayayaus king lagyu ku magpakumbaba la at manalangin la, at panintunan da ku, at tuknang lang darapat e mayap, kanita pakiramdaman ku la king banua, patawaran ku ing kasalanan da, at uluan ke ing bansa ra.
15: Manatili lang makalawe ding mata ku karela at makiramdam la ding balugbug ku karing panalangin da.
16: Pinili ke at telaga iting Templo ban manatili ya keti ing lagyu ku king kapilan man. Manatili yang atyu keti ing pusu ku at ding mata ku.
17: Nung ika naman manatili kang tapat at matulid king akakit ku, antimo i David a tata mu, at daptan ampon pamintuan ing sablang kautusan ku,
18: kanita ika, at ding maging anak da ring anak mu manatili lang makalukluk king tronu antimo ing pengaku ku kang David a tatang mu.
19: Nung e kayu manatiling tapat kanaku at e mamintu karing kautusan ku at sumuyu at samba karing aliwang dios,
20: kanita palakuan da kayu keting bansa a binie ku kekayu, lakuan ke ing Templong telaga ku king lagyu ku, at maging kasebian ya ampon pikaylian karing sablang tau ning yatu.
21: Ing ninumang daralan arap niting Templo a ngeni tune gagalangan mangapakirut ya at mangilabut at ikutang na, Obat makanyan ing depat na ning Ginu keting bansa at king Templo?
22: Ipakibat da ring tau, Uling kelinguan de ing Ginung Dios a milual karing makatua da king bansa ning Ehipto, at sinamba la ampon sinuyu karing aliwang dios. Inya naman pepagpa ning Ginu iting sablang kapahamakan karela.