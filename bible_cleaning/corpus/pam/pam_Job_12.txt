1: Nganang mekibat Job
2: Alang kapikakunuan
: ikayu ing siwala ding taung dakal.
: Keng mate kayu, mate munamang kayabe yu ing kabiasnan.
3: Atin ku munamang pamangilalang kalupa yu;
: e na ku man mitauli kekayu;
: balu da ngan ding tau ing sinabi yu.
4: Meging pikaylian ku karing kakung kakaluguran;
: aku ing minaus king Dios, at pekibatan na ku;
: tau kung makatuliran
: at alang kapintasan, ngeni metung kung pikaylian.
5: Ikong alang kaligaligan
: tutung mababa ing panlalawe yu
: karing taung milako kalma;
: kekayu lang insultuan taung miraragsa.
6: Samantalang ding tulisan at alang Dios a katawan
: mabibie la king katahimikan,
: agyamang ala lang panginuan nune mu ing sarili dang sikanan.
7: Agyang ding animal at ding ayup dakal ing aturu da kekayu.
8: Kutnan yu la ding lelangan ning yatu at ning danuman
: tungkul king karelang beluan;
9: ila ngan kamalayan da
: king ibat la king gamat na ning Ginung Mayupaya a linalang karela.
10: King gamat ning Dios atyu ya
: ing bie ding lelangan na,
: makalalam king upaya ning Ginu
: ing bie ding tau.
11: Nung makananu yang magkusuelu ing dila king panlasa ning pamangan,
: makanyan ya naman ing balugbug king amanung daramdaman na.
12: Miyabie karing mangatua ing kabiasnan,
: at karing mika makabang bie ing pamangilala miyabie.
13: Atyu king Dios ing kabiasnan at ing upaya;
: atyu king Dios ing beluan at ing pamangilala.
14: Alang makatalakad king nanumang lasakan na;
: at alang makalual king ninumang ikulung na.
15: Nung ing uran e na pigilan lawi ing datang;
: nung e na pigilan ing danum, albug naman ing datang.
16: Masikan ya at siguradu yang magtagumpe ing Dios;
: atyu la lalam nang upaya ding mapipirait at ding mamirait.
17: Lalako na la kabiasnan ding pamuntuk,
: at gagawan na lang mangmang ding manimuna.
18: Kukuldas na la king trono ding ari,
: at karing sukulan papalub na la.
19: Kukuldas na la ding pari,
: at daragsa ding mayupaya.
20: Patahimikan na la ding apagkatiwalan,
: at lalako beluan ding makatua.
21: Pakarinayan na la detang atyu king upaya,
: dirinan nang angganan ing sikanan ding manimuna.
22: Tutubud na ing sala king karalumduman.
23: Pasiknangan na la at gagawan marangal ding bansa,
: kaybat lulupigan na la at lalasakan.
24: Gagawan na lang mangmang ding karelang manimuna,
: galagala lang lingo alang pupuntalan.
25: Kakapkap la king maralumdum, at pasepase la anting malasing.