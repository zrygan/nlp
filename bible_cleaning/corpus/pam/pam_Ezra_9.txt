1: Kalabas da reting bage milyari, lepitan da ku ring mapilan karing pamuntuk da ring memalen na ning Israel at ngara kanaku, Ding memalen na ning Israel, ding pari, at ding Levita menugali lang makasumaming anti ding Cananeo, Hiteo, Perezeo, Jebuseo, Ammoneo, Moabita, Ehipto, at Amoreo.
2: Mekiasawa la at pati na ding anak dang lalaki kareting taung deti. Inya misamutan yang aliwang lahi ing balen na ning Dios. Ding menimuna kaniting kataksilan ila kabud ding pamuntuk at talapamahala.
3: Inyang dimdam ku iti ginabak ku ing imalan a susulud ku, ginut ku ing buak ku at ing balbas ku, at linukluk mitmung lungkut.
4: Lepitan da ku at pepadurutnan ding sablang mitakutan king Amanu na ning Dios, uli na niting kataksilan da ring mibalik a miyugse. Menatili kung makalukluk mitmung lungkut angga king miras ing oras ning pamiyain ain para king gatpanapun.
5: Inyang oras ning pamiyain ain, tinalakad ku ketang lugal nung nu ku migmalun; gabak-gabak ku imalan at balabal. Kaybat siniklaud ku at tinas ding gamat ku ban manalangin king Ginung kanakung Dios.
6: Ngaku, O Dios ku, e ku makayatna keka uling marine ku, uli da ring kekaming dakal a kasalanan at susukdul la angga banua.
7: Manibat na king kapanaunan da ring makatua mi angga na ngeni menatili kami king maragul a pamikasala. Uli da ring kekaming kasalanan, mipailalam kami karing gamat ding ari da ring paganu, ikami, ding ari mi, at ding pari mi. Pete da kami, kinua pibandian, binihag, at mibili king alang kalupang kamarinayan.
8: Oneng king sinaguling panaun, O Ginung kekaming Dios, meging maganaka ka at peintulut mu ing makatakas la king pangabihag ding mapilan kekami at ngeni manuknangan payapa keting banal ming lugal. Dininan mu kaming pamikatagun ban milako king panga-ipus.
9: Ipus kami, oneng ika, O Dios, e mu ke peinggulutan king kekaming panga-ipus. Pepakit mu ing lugud mung e kukupas king kapamilatan da ring ari ning Persia, at peintulutan da kaming italakad yang pasibayu ing kekang Templo, larinan ding pader na, at manuknangan payapa king Juda at Jerusalem.
10: Oneng ngeni, O Dios, nanu ing malyari ming asabi? Ala, uling lebagan mi no naman ding kekang kautusan
11: a binie mu kekami king kapamilatan da ring talasuyu mung propeta. Ngara deti kekami, Ing gabun a kekayung pupuntalan ban bandian lugal yang e malinis, uling e mayap at makasumami ing dapat da ring taung manuknangan karin.
12: Inya e yu la paintulutan makapakiasawa ding anak yu karing anak da. E kayu gagawang kasunduan karela ni makiabiayan man karela. King anti kaniting paralan kayu sikan, mangabiayan labis-labis, at apamana ing gabun karing anak yu king kapilan pa man.
13: Kaybat mi lang pipulan ding depat ming kasalanan at dewakan, balu mi, O Dios, king mayan mu ing parusang pepagpa mu kekami, at peintulut mu ing ating mitagan kekami.
14: Ngeni lebagan mi no naman ding kekang kautusan at mekiasawa kami kareting taung makasumami dapat. E ka wari mimua kekami at pamaten mu kami ban ala nang mitagan kekame?
15: O Ginung Dios ning Israel, makatuliran ka; peintulut mu ing mitagan kami. Tatanggapan mi king mikasala kami keka; ala keng matulid talakad arapan mu.