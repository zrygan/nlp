1: Pepalual neng Aring Nebucadenesar ing mensahi para karing memalen da ring bansa, lahi, at salita ning yatu. Ngana
: Kukomustan da kayu ngan!
2: Pakiramdaman yu ing kanakung sabian tungkul karing bage makapagmulala at milagru a papakit na kaku ning Kakataskatasan a Dios.
3: E la makanyan-kanyan a degulan ding bage pagmulalan
: a papakit ning Dios kekatamu ngan!
: Kayupaya da ring milagrung gagawan na!
: Maging ari ya ing Dios king kapilan pa man;
: sumakup ya king sablang panaun.
4: Manawa kung mibiebie king kanakung palasyu, at tatamasan ing maragul a kanawan.
5: Oneng mika makatakut kung paninap at kabang matudtud ku ikit ku la ding makapangilabut a vision.
6: Inutus kung iyarap da la kanaku ding heganaganang mangabiasa king mabilug a Babilonia ba rang sabian kanaku nung nanu ya kabaldugan ing peninap ku.
7: Kanita dinatang la ding mamamanula at salamangkeru, ding mangabiasa ampon astrologo, at sinabi ke karela ing apaninap ku, oneng e re balung dinan kabaldugan kanaku.
8: Dinatang ya i Daniel mayayaus ya naman Beltesasar; kalagyu ne ning kanakung dios. Atyu ya kang Daniel ing espiritu ding banal a dios. Inya sinabi ke kang Daniel ing apaninap ku. Ngaku,
9: Beltesasar a pamuntuk da ring mamamanula, balu ku king atyu keka ing espiritu ding banal a dios at aintindian mu la ding heganaganang misteryu. Iti ya ing kanakung apaninap. Sabian mu kanaku ing kabaldugan na.
10: Kabang matudtud ku, ikit ke ing metung a vision tungkul king metung a maragul a tanaman libutad ning yatu.
11: Meragul neng meragul angga king miras ya banua at akakit de ring heganaganang tau king yatu.
12: Malagu la ding bulung na at marakal ya bunga; sapat la ban pakanan ya ing balang tau king mabilug a yatu. Sasalilung la lalam na ding animal, maniale la ding ayup karing sanga na, at mamangan ya ing balang mabibie karing bunga na.
13: Kabang pibulebulayan ke ing vision, ikit keng titipang ibat banua ing metung a anghel at magbante ya.
14: Nganang sinabi king masikan a bosis, Kuturan me ing tanaman at tabasan mu la ding sanga na; lugusan me bulung at ikalat mu la ding bunga na. Itabi mu la ding animal a makasalilung lalam na at ding ayup karing sanga na.
15: Oneng itagan me ing paludpud na king gabun a makatanikalang bakal at tangsu. Lakuan me karin king marangle libutad ding dikut.
: Ngeni paburen mung dugpa ing ambun king taung ini at paburen meng mie kayabe da ring animal at ding tanaman.
16: Kilub ding pitung banua e ya mika pamisip tau nung e mu ing pamisip ning animal.
17: Iti ya ing pikayari da ring anghel a magbante. Inya ngeni, paburen la ding tau nu man karin ing abalu ra king ing Kakataskatasan a Dios atin yang upaya karing kayarian da ring tau, at king malyari na lang aibie king ninumang pilinan na, agyang pang king musmus dili karing tau.
18: Iti ya ing kanakung apaninap, nganang sinabing Aring Nebucadenesar. Ngeni, Beltesasar, sabian me kabaldugan kanaku. Ala metung man karing mangabiasa na ning kanakung kayarian a malyaring munie king kabaldugan na kanaku, oneng ika agawa mu, uling atyu ya keka ing espiritu ding banal a dios.
19: Inya tutu yang meligalig i Daniel a mayayaus munaman king lagyung Beltesasar. E ya mekabulad. Ngana ning ari, Beltesasar, e mu paburen ing ligaligan na ka ning peninap ku at ning mensahi na.
: Nganang mekibat Beltesasar, Makamal a Ari, sana pu mangaintulid ya ing kabaldugan na ning peninap yu karing kalaban yu at e kekayu.
20: Ing tanaman a matas a matas angga king miraras ya king banua, malyari neng akit ning ninu pa man king yatu.
21: Malagu la ding bulung na at atin yang sapat a bunga ban pakanan ne ing mabilug a yatu. Sasalilung la lalam na ding animal at maniale la ding ayup karing sanga na.
22: Makamal a Ari, ikayu ing tanaman a yan; matas at masikan. Meragul kayung e mu nanu angga king miraras kayu banua at lalaganap ing kekayung upaya king mabilug a yatu.
23: Kabang maglalawe kayu, Makamal a Ari, tinipa yang ibat banua ing metung a anghel at sinabi na, Kuturan me ing tanaman at siran, oneng itagan me king gabun ing paludpud na. Talian meng tanikalang bakal at tangsu at lakuan me king libutad ning marangle kayabe ning dikut. Paburen mung dugpa ing ambun king lalaki at paburen meng mie karin kayabe da ring animal kilub ding pitung banua.
24: Iti ya ing kabaldugan na, Makamal a Ari, at ya ing payabut na ning Kakataskatasan a Dios a mapalyari kekayu.
25: Mitabi kayung marayu karing tau at manuknangan kayung kayabe da ring animal. Kilub ding pitung banua mangan kayung dikut antimo ding baka, at matudtud king marangle nung nu dugpa kekayu ing ambun. Kanita kilalanan yu king ing Kakataskatasan a Dios ya ing maki upaya karing kayarian da ring tau, at ipamie na la king ninu pa mang pilinan na.
26: Inutus da ring anghel ing mitagan ya king gabun ing paludpud. Iti mangabaldugan king maging ari kayung pasibayu potang kilalanan yu king ing Dios ya ing sasakup king mabilug a yatu.
27: Inya Makamal a Ari, tukian yu ing kanakung payu. Tuknang na kayung darapat pamikasala, gawan yu itang matulid, at maging mapaglunus kayu karing pakakalulu. Kanita manatili kayung payapa pamibiebie.
28: Mengapalyari iting bage kang Aring Nebucadenesar.
29: Kaybat ning labing aduang bulan, kabang lakad-lakad ya king asotea ning palasyu na karin Babilonia,
30: ngana, Karagul na pin pa la ning siudad ning Babilonia! Telakad ke bilang kanakung sentrung siudad ban ipakit ku ing kanakung upaya at sikanan, ing kanakung ligaya, at kamalan.
31: Bayu na ikuang ayari ing sasabian na, meramdam ya ing metung a bosis a ibat banua. Ngana, Aring Nebucadenesar, makiramdam ka king kanakung sabian! Milako na ngeni keka ing upaya mu bilang ari.
32: Mitabi kang marayu karing tau at manuknangan kang kayabe da ring animal, at kilub ding pitung banua mangan kang dikut antimo ding baka. Kanita kilalanan mu king ing Kakataskatasan a Dios ya ing maki upaya karing kayarian da ring tau, at ipamie na la king ninu pa mang pilinan na.
33: King oras mu ring ita, mipaltutu la ding amanu. Mitabi yang marayu i Nebucadenesar karing tau at mengan yang dikut a antimo ding baka. Digpa ing ambun king katawan na at mekaba ing buak na a kalupa da ring pakpak ning agila. Mekaba la naman ding kuku na a kalupa da ring kuku ding ayup.
34: Ngana ning ari, Inyang mepupus na la ding pitung banua, tinalanga ku king banua at mibalik ing malino kung kaisipan. Pinuri ke ing Kakataskatasan a Dios at binie ku ing dangalan ampon ligaya king Dios a mabie kapilan man.
: Mag-ari ya king kapilan pa man,
: at manatili ya ing kayarian na king kekaban ning panaun.
35: Lalawan na lang alang ulaga ding tau ning yatu;
: atyu la lalam ning upaya na
: ding anghel ning banua, at ding tau king yatu.
: Ala metung man ing makasalangsang king kaburian na
: o makapangutang king gagawan na.
36: Inyang mibalik na ing malino kung kaisipan, misubling pasibayu kanaku ing kanakung dangalan, kamalan at ing ligaya ning kanakung kayarian. Tinggap da ku ring kanakung pamuntuk at ding marangal a tau, at misubling pasibayu kanaku ing upaya bilang ari at ing dangalan a maygit king sadia.
37: At ngeni, aku, i Nebucadenesar, pupurian ke, parangalan ke, at paligayan ing Ari ning Banua. Ing heganaganang gagawan na ustu at makatuliran at agyu neng isaldak ing ninumang taung palalu.