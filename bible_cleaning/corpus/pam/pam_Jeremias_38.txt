1: I Sefatias a anak nang Matan at i Gedalias a anak nang Pasur ampon i Jeucal a anak nang Selemias, at i Pasur a anak nang Malkias dimdam da kung magsalita karing tau king
2: ing Ginu sinabi na, Ing ninumang manatili keting siudad mate ya king gera o king danup o king salut. Oneng e ya mate ing ninumang lumual at sumuku karing sundalus na ning Babilonia; aligtas na ing bie na.
3: Sinabi ku naman karela king ing Ginu sinabi na, Ibie ke iting siudad karing sundalus na ning Babilonia at abihag de iti.
4: Kanita minta la king ari ding opisyal at sinabi ra, Makamal a Ari, sukat yang paten ing lalaking iti. Painan na la lub ding sundalus na ning siudad king pamagsalita nang makanyan; daraptan na ing anti kanyan pati na karing taung mitagan king siudad. E na la sasaupan ding memalen; buri namu ing kapahamakan.
5: Nganang mekibat Aring Zedekias, Nung makanyan, daptan yu ing buri yung daptan kang Jeremias; e ra kayu pigilan.
6: Inya kinua da ku at king kapamilatan da ring lubid bildug da ku king talaga ning Prinsipi Malkias a atyu king patyu ning palasyu. Ala yang danum ing talaga; burak ing atyu karin at mikutkut ku karin.
7: I Ebedmelec a tau Etiopia at metung a kapun a magobra king palasyu dimdam na ing balita king bildug da ku king talaga. At king oras a ita atyu ya ing ari king pulung a mararapat king Pasbul dalan ning Benjamin.
8: Inya minta ya karin i Ebedmelec at sinabi na king ari,
9: Makamal a Ari, e pu ustu ing depat da reting lalaki. Bildug de i Jeremias king talaga; siguradu yang mate king danup, uling ala nang pamangan king siudad.
10: Kanita inutus na ning ari king magdala yang atlung lalaki i Ebedmelec ban isaka da ku king talaga bayu ku mate.
11: Inya tiki na lang Ebedmelec ding lalaki at minta la king kuartung pisisinupan imalan ning palasyu. Kinangwa lang galut-galut a imalan at beba da kanaku king kapamilatan da ring lubid.
12: Sinabi na kanakung Ebedmelec king ibili ku la ding galut-galut a imalan king kilikili ku ban e ku manasakit karing lubid. Tiparan ku ing sinabi na
13: at inabit da kung paukiat king talaga. Kaybat na nita, dela da ku king lugal ning sukulan.
14: Pasibayu na kung pepayaus Aring Zedekias ban mikit kami karin king katlung piluluban na ning Templo. Ngana kanaku, Mangutang ku keka at buri ku king ipakibat mu kanaku ing bukud mung katutuan.
15: Sinabi ku, Nung sabian ku keka ing katutuan, ipapate mu ku mu, at nung dinan da kang payu e mu munaman pakiramdaman.
16: Inya lihim yang mengaku kanaku i Aring Zedekias. Ngana, Susumpa ku king arapan na ning Dios a mabie, ing Dios a minie bie kekatamu, king e ra ka ipapate o ibie karing gamat da ring bisang makamate keka.
17: Kanita sinabi ku kang Zedekias king ing Ginung Mayupaya, ing Dios ning Israel, sinabi na, E ka mate nung sumuku ka karing opisyal na ning ari ning Babilonia at e ya masilab iting siudad. Miligtas ka at ing pamilya mu.
18: Nung e ka sumuku, miyabie ya iting siudad karing tau Babilonia nung ninu ding silab kaniti angga king mipatag ya king gabun at e ka malyaring makatakas karela.
19: Pekibat ning ari, Tatakut ku karing kabalen tamung kinampi karing tau Babilonia. Magkang ibie da ku karela at panasakitan da ku.
20: Sinabi ku, E ka miyabie karing gamat da. Ipakisabi kung mayap keka king pamintuan mu sana ing sinabi na keka ning Ginu ban e ka numanu balang at miligtas ka.
21: Oneng king kapamilatan na ning vision a pepakit na kanaku ning Ginu ing mapalyari, nung tanggi kang sumuku.
22: Magumasid ka! Ding sablang babaing mitagan king palasyu ning Juda darala da la karing opisyal na ning ari ning Babilonia. Pakiramdaman mu ing sasabian da kabang darala da la karela,
: Ding tapat nang kakaluguran
: ning ari lininlang de,
: at deigan de.
: At ngening makakutkut la
: ding bitis na king burak
: likuan de ring kakaluguran na.
23: Sinabi ku pa ing anti kaniti: Midala la ding sabla yung kebabainan at anak karing tau Babilonia at ika mismu e ka makatakas karela. Bihagan na ka ning ari na ning Babilonia at masilab ya iting siudad angga king mipatag ya king gabun.
24: Nganang mekibat Zedekias, E mu paburen ating makabalu king pisabi ta at e ya mibili king panganib ing bie mu.
25: Nung sakaling abalitan da ring opisyal ing sinabi ku keka, magbalik la at ikutang nung nanu ing sinabi ku keka, ipangaku da keka king e da ka paten, nung sabian mu ing sablang bage.
26: Sabian mu karela king pekisabian mu ku mung mayap ban e da ka sana babalik king sukulan; ban e ka mate karin.
27: Kanita dinatang la kanaku ding sablang opisyal at kitnan da ku. Sinabi ku ing pasabi na ning ari karela. Ala lang akarapat uling ala metung man a mekaramdam king pisabi mi ning ari.
28: At kilung da ku king sukulan na ning palasyu angga na king aldo mebihag ya ing Jerusalem.