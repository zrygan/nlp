1: Inya pegumpisan neng pepatalakad Aring Solomon ing Templo ning Ginu karin king Bunduk ning Moria, king Jerusalem, ing lugal a pidadaran nang Ornan a Jebuseo. Iti ya ing lugal a pinili nang David uling pepakit ya karin ing Ginu kang David.
2: Pegumpisan nang Solomon ing pamipatalakad king Templo king kaduang bulan na ning kapat nang banuang pamag-ari.
3: Siam yang pulung talampakan king kaba at atlu yang pulung talampakan king lualas ing Templo ning Dios a pepatalakad nang Solomon.
4: Atlu yang pulung talampakan king kaba ing balkun arapan ning Templo; kasing lualas ne ning Templo, at dinalan walung pulung talampakan ya king katas. Pepabalut ne king gintung puru ing kilub na.
5: Pepadingding neng tablang sedro ing maragul diling kuartu at pepabalut king gintung puru at pelamutian ya karing dinukit a palma at kadenang pandekorasyun.
6: Pelamutian ne ing Templo karing mangamal a batung iyas. Ibat pa king Parvaim ing gintung megamit.
7: Pepabalut neng gintu ing kabilugan a Templo: ding tanan, ding pader, ding dalan palub, ding amba, at ding pasbul. Pepadinan na lang dinukit a kerubin ding pader.
8: Pepagawa ne ing Kabanal-banalan a Lugal; atlu yang pulung talampakan king kaba at atlu yang pulung talampakan munaman king lualas. Kalupa ne sukad ning Templo. Aduang pulu't limang toneladang gintu ing megamit king pangabalut nang gintu ning Kabanal-banalan a Lugal;
9: aduang pulung onsang gintu ing megamit para karing paku. Mibalutanan la namang gintu ding kuartu king babo.
10: Pepagawa ya namang aduang kerubin a gintu para king Kabanal-banalan a Lugal at pepabalut na la king gintu.
11: Atlung pulung talampakan ing kabilugan dang kaba ding pakpak da ring aduang kerubin, pitu at kapitnang talampakan ing kaba ning balang metung a pakpak. Mamabut ya king pader ing sepu ning pakpak ning metung karing kerubin at ing sepu ning kasumangid nang pakpak na mamabut ne man king sepu nang pakpak ning kaduang kerubin.
12: Kalupa nia naman sukad ning kaduang kerubin ing mumunang kerubin, at mamabut ya naman king pader ing sepu nang pakpak. At ing kasumangid nang pakpak mamabut ya naman king sepu nang pakpak ning mumunang kerubin.
13: Atlung pulung talampakan ing kaba da ring pakpak dang makaladlad, at makatalakad lang makayarap king dalan palub.
14: Megawa ya ing tabing king inabal a linen asul, muradu, at malutu; atin yang larawan da ring binurdahan a kerubin.
15: Pepagawa yang aduang mangaragul a tangsung asias king arap ning Templo. Lima yang pulu't aduang talampakan king katas ing balang metung, at pitu ampon kapitnang talampakan ya king katas ing kapital na ning metung at metung.
16: Pepagawa na la ding tanikala a telakwintas ban ikabit la king babo da ring asias, at antimu rin ding dinalan a pomegranate a tangsu a kebit da karing tanikala.
17: Pepatalakad na la ding asias king arap na ning Templo, ing metung king bandang mauli at ing metung king bandang norti. Pemalagyuan neng Jakin itang asias king bandang mauli at Boaz itang king bandang norti.