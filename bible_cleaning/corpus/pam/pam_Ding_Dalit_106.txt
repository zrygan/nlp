1: Purian ye ing Ginu !
: Pasalamatan ye ing Ginu , uling mayap ya;
: ing lugud nang e kukupas alang angga.
2: Ninu ing makapagsalita karing dapat nang maragul ning Ginu ?
: Ninung makaibie ganap a kapurian king Ginu ?
3: Mapalad la ding taung tutupad karing keyang utus,
: ding parating darapat king matulid.
4: Ginu , e mu ku sana kakalinguan potang ing kekang balen keka neng saupan;
: iyabe mu ku karetang kekang sagipan.
5: Paintulut mung kakung akit ing kasaplalan ning kekang balen,
: at king karelang tula makiabe layun ligaya karing sablang ibat keka.
6: Ikami at ding kekeng mangatua parehu kaming dinapat pamikasala;
: ing depat ming kasalanan alang kalupa.
7: Kanitang atyu la king Ehipto ding kekeng makatua
: e da la aintindian ding makapagmulala mung depatan;
: karelang kelinguan ing lugud mung alang angga,
: at karin king Dagat da ring Timbu,
: keka O dios a Kakataskatasan, mig-rebeldi la.
8: Makanyan man keka lang segipan antimo ing kekang pengaku,
: ban kekang ipabalu ing upaya ning kekang lagyu.
9: King amanu na memala ya ing Dagat da ring Timbu,
: at tinaid na lang papunta king malanging gabun.
10: Linigtas na la karing gamat ding menalipan karela;
: linigtas na la king puersa da ring kalaban da.
11: Timbunan na lang kalaban karing maragul a alun,
: at karela alang mitagan metung man.
12: Kanita ing balen Israel meniwala ya king amanu na,
: at migkantang kapurian king Ginu .
13: Oneng agad dang kelinguan ing depat na;
: e da penaya ing turu na.
14: Karin king disyerto penusigan da ing sariling buri da,
: at ing Dios pekilabanan de pa.
15: Itang inawad da, ing Dios binie na,
: oneng binie na naman ing makamate pesti karela.
16: Karin king disyerto keririan de i Moises
: at i Aaron a tapat nang talasuyu ning Ginu .
17: Kanita ing gabun mignganga ya, at inakmul ne i Datan, at i Abiram
: at ing mabilug nang pamilya mikutkut ya.
18: Ing milalablab a api dinatang, at ding talatuki da mesilab la ngan;
: mesilab la ngan detang darapat e matulid.
19: Karin king Horeb ginawa lang metung a biserung baka,
: at iting larawan a pinandayan ya ing karelang simban.
20: Pekilibe de ing Dios a mayupaya
: king larawan ning baka a dikut ing kakanan na.
21: Kelinguan de ing Dios a migligtas
: karela kapamilatan ding mayupaya nang dapat karin Ehipto.
22: Tune makapagmulala ing depat na king bansang ita,
: at king Dagat da ring Timbu makapangilabut ing pepasari na.
23: Binalak na ing paten na la, oneng i Moises a talasuyu na
: tinalakad ya ban mamilatan para karela, at e na belaus ning Dios
: itang karela buri nang ipagpa.
24: Kaybat ing gabun a pengaku na karela yang tinggian,
: uling ing pengaku na e da paniwalan.
25: Kilub dang tolda bulung-bulung la,
: at e la memintu king utus ning Ginu da.
26: Inya sinumpa na king karin disyerto paten na la,
27: at ikalat ding lahi ra layun isambulat karing aliwang bansa.
28: Karin king Peor sinamba la kang Baal,
: at mengan la karing ain a miyabie karing dios a e naman mabie.
29: King depat da ing Dios mimua ya,
: inya ing pesti a makamate miras karela.
30: Kanita i Fineas tinalakad ya at memilatan,
: at ing pesti tinuknang.
31: Uli ning depat na, liguran de ring kekaldan,
: at e kalinguan king kapilan pa man.
32: Pepamua de ing Ginu karin king sibul ning Meriba,
: at uli nita, pati i Moises midame ya.
33: Pepasukal de ing pilubluban na,
: inya bugasuk na lang sebianan.
34: E da la pete ding paganu
: antimo ing inutus na karela ning Ginu .
35: Ing depat da ya ing memakiasawa la karela at menugaling kalupa da.
36: Sinuyu la naman karing karelang idolo,
: at iti meging dalan ne ning karelang kasiran.
37: ly Pati anak dang lalaki at babai
: karing idolo na ning Canaan karin da la inain.
38: Pete da la't inain ding anak dang ala pang kamalayan,
: inya ing lugal a ita king daya da karin ya midinatan.
39: King depat da karelang dinatan ing sarili da,
: at king Ginu meging taksil la.
40: Meragul ing mua na karela;
: mesumami ya karing taung pinili na.
41: Inya pepaburen na lang mipailalam king upaya da ring dayuan,
: at ding sinakup karela ila ding kalaban.
42: Ding kalaban inalipit da la,
: at lubus lang mesakup king upaya da.
43: Maralas na lang linigtas,
: oneng ing lumaban king Ginu
: ya ing mas buri da,
: at lalu lang migbabad king pamikasala.
44: Makanyan man pekibatan na la inyang minaus la,
: at lunus karela binie na.
45: Alang-alang karela, genaka ne itang kasunduan da;
: uling tutu nong kaluguran, penupaya na la.
46: Ginawa yang paralan
: ban ding mekabihag karela lumunus la karela.
47: Iligtas mu kami, O Ginung kekaming Dios,
: ibat karing miyayaliwang bansa tipunan mu kami
: ban ika ing kekeng pasalamatan,
: at ing lagyu mung banal kekami yang purian.
48: Ing Ginu , ing Dios ning Israel, ya ing purian;
: purian ye ngeni at king kapilan pa man!
: Amen ing dapat dang sabian ding sablang tau.