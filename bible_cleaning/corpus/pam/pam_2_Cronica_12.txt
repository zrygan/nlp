1: Inyang matatag ne ing kayarian nang Aring Rehoboam, mengalinguan ya at ing mabilug a Israel king Kautusan na ning Ginu .
2: Uli na niting kataksilan a depat da king Ginu , lisuban ne ning Aring Sisak ning Ehipto ing Jerusalem kanitang kalimang banua na ning pamag-ari nang Rehoboam.
3: Kayabe na lang linusub ding libu aduang dalan a karung panggera, anam apulung libung sundalus a pakakabayu, at ding e abilang-bilang a sundalus a ibat Libya, Sukim, at Etiopia.
4: Binihag na la at sekupan ding siudad nang pakakuta ning Juda angga na king Jerusalem.
5: Kanita, minta ya i propeta Semaia kang Rehoboam at karing manimuna na ning Juda a makatipun king Jerusalem uli na ning takut da kang Sisak. Nganang Semaia karela, Oyni ing pasabi na kekayu ning Ginu Ginulut kayu kanaku, inya naman pepaburen da kayung menabu king gamat nang Sisak.
6: Inamin nang Aring Rehoboam at ding manimuna ing pamikasalang depat da at ngarang sinabi, Makatuliran ya ing Ginu .
7: Ikit ning Ginu ing karelang kapakumbaban, inya ngana ning Ginu kang Semaia, Anti na ning migpakumbaba la, e ku na la gisanan paten; iligtas ku la. E ku na iparala king Jerusalem ing mua ku king kapamilatan nang Sisak.
8: Makanyan man, maging ipus na la ban abalu da ing pamiyaliwa na ning pamaniuyu kanaku ila ning pamaniuyu karing ari da ring aliwang bansa.
9: Inya dinatang ya king Jerusalem i Aring Sisak ning Ehipto at kinua na ngan ing sablang pibandian ning Templo ning Ginu at ing king palasyu pati na ding gintung kalasag a pepagawa nang Solomon.
10: Inalilan na la ning Aring Rehoboam karing tangsung kalasag a pepagawa na, at pigkatiwala na la karing opisyal da ring guardia ning palasyu.
11: Darala da la ring guardia neng pupunta ya ing ari king Templo ning Ginu , at kaybat babalik da la king silid-pisisinupan.
12: E mikalabkab ing mua ning Ginu kang Rehoboam uling migpakumbaba ya. Inya e ya lubus masira at meging maayus ing sabla king Juda.
13: Meging matatag at mayupaya ing pamag-ari nang Rehoboam king Jerusalem. Apat yang pulu't metung a banua idad inyang linukluk ya king tronu, at mig-ari ya kilub ding labing pitung banua king Jerusalem, ing siudad a pinili ning Ginu karing sablang tribu ning Israel ban karin ya misamban. Tau ya king bansang Ammon i ima na at ing lagyu na Naama.
14: E mayap ing depat nang Rehoboam, uling e na tiparan ing kaburian na ning Ginu .
15: Makasulat king librung Istoria ning Propeta Semaia at king librung Istoria ning Propeta Iddo ing sablang milyari king bie nang Rehoboam manibat na king kapupurmeruan ning pamag-ari na angga na inyang miwakasan na. Alang tuknang ing pamilaban da ri Rehoboam at Jeroboam.
16: Mete ya i Rehoboam at kitkut de king Siudad nang David. I Abiya a anak na ya ing menalili bilang ari.