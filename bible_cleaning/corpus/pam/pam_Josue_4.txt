1: Inyang mekadalakit na la ring Israelita king Ilug ning Jordan, ngana ning Ginu kang Josue,
2: Mamili kang labing aduang lalaki karing memalen; tunggal-tunggal balang tribu,
3: at iyutus mu karela ing kuma lang labing aduang batu king libutad na ning Ilug ning Jordan; ketang mismung lugal nung nu la tinalakad ding pari. Sabian mu karela ing dalan da la deting batu at ibili da la nung nu la magkampu pangabengi.
4: Kanita inaus na lang Josue ding pinili nang labing aduang lalaki
5: at ngana karela, Lumakad kayu arapan na ning Kaban ning Kasunduan ning Ginung kekayung Dios angga king libutad ning Ilug ning Jordan. Kuma yang metung a batu ing balang metung kekayu at pusanan ne, metung para karing balang tribu ning Israel.
6: Ipaganaka ra deting batu karing tau ing depat na ning Ginu . King daratang a panaun, potang mangutang la ding anak yu nung nanu ing buri dang sabian kekayu deting batu,
7: sabian yu karela king tinuknang mamagus ing danum na ning Ilug ning Jordan inyang ing Kaban ning Kasunduan ning Dios delakit de king ilug. Ipaganaka rang parati deting batu karing memalen ning Israel nung nanu ing milyari keti.
8: Tiparan da ring lalaki ing panabilin nang Josue. Antimo ing inutus na ning Ginu kang Josue, kinangwa lang labing aduang batu king libutad na ning Jordan, metung para karing balang tribu ning Israel. Dela da la nung nu la makakampu at karin da la binili.
9: Mitalakad ya namang labing aduang batu i Josue king libutad ning Jordan, nung nukarin la tinalakad ding paring magdala king Kaban ning Kasunduan. Atyu la karin deting batu angga man ngeni.
10: Tinalakad la ding pari king libutad na ning Jordan anggang e ra atuparan ding tau ing sablang inutus na ning Ginu kang Josue. Iti ya naman ing inutus nang Moises.
: Memalagua lang dinalakit king ilug ding tau.
11: Sinulung lang makapauna karing tau ding paring magdala king Kaban ning Kasunduan inyang mekadalakit na la ding sabla king ilug.
12: Dinalakit lang mumuna karing Israelita ding lalaking pakasandata karing tribu nang Ruben at Gad ampon ding kapitna karing tribu nang Manase, antimo ing sinabi nang Moises a karelang gawan.
13: Ating apat apulung libu kataung pakasandata karing linabas king arapan na ning Ginu at dinalakit papunta king kapatagan malapit Jerico.
14: Uli na ning depat ning Ginu kanitang aldong ita binilang deng maula ding Israelita i Josue. Ginalang de king kekaban ning bie na antimo nung makananu deng ginalang i Moises.
15: Kanita sinabi na ning Ginu kang Josue
16: king yutus na la ding paring magdala king Kaban ning Kasunduan ing sumaka na la king Jordan.
17: Makanyan ing gewa nang Josue
18: at karas da ring pari king pampang, minagus yang pasibayu ing ilug at miglapo karing pampang na antimo ing sadia.
19: Kapulu nang aldo ning mumunang bulan inyang dalakitan de ring memalen ing Ilug ning Jordan, at migkampu la Gilgal king dane nang aslagan ning Jerico.
20: Karin na la telakad Josue ding labing aduang batung meyakua king Jordan.
21: At nganang migsalita karing memalen na ning Israel, Keng daratang a panaun, potang ikutang da ring anak yu nung nanu ing buri dang sabian ding batung deni,
22: sabian yu karela itang panaun inyang delakitan de ring memalen na ning Israel ing Ilug ning Jordan keng malanging gabun.
23: Sabian yu karela king pepamala ne ning Ginu ing danum na ning Jordan para kekayu anggang e kayu mekalipat, antimo nung makananu neng pepamalan ing Dagat da ring Timbu para kekatamu.
24: Inya abalu da ring sabla keti king yatu ing degulan na ning upaya ning Ginu , at ikayu igalang ye ing Ginung kekayung Dios angga king alang kapupusan.