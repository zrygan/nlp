1: Kalungkut na bili ning Jerusalem,
: ing siudad a kanitang misan mitmung taung manuknangan!
: Napun nakadua na gelangan ne ning yatu,
: oneng ngeni anti ya king babaing mebalu.
: Ya ing maragul dili karing siudad,
: oneng ngeni anti niang ipus.
2: Kabukas manangis ya;
: lua na mamagus karing pisngi na.
: Karing sablang meging kakaluguran na,
: alang mitagan ba reng pamatulan.
: Pigtaksilan de ring kakampi na,
: at kalaban de ngeni.
3: Ding memalen ning Juda ipus lang alang akarapat,
: uling bihag la at mitabi king tuknangan dang lugal.
: Karing aliwang bansa la menuknangan;
: ala nang ayaus sarili dang tuknangan.
: Makakubkub la karing kalaban,
: at ing pamanakas masakit dang gawan.
4: Ala metung mang daratang ngeni king Templo
: ban samba karing mituldung banal a aldo.
: Manamdaman la ngeni ding babaing karin magkanta,
: at ding pari saingsing ing karelang panalangin.
: Ala nang tau karing pasbul dalan ning siudad,
: at ing Zion mibili ya king kalungkutan.
5: Migtagumpe la ding kalaban na;
: makapailalam ya king kayupayan da.
: Peintulut ning Ginu ing magkasakit ya
: uli ning dakal nang pamikasala;
: pati anak na mebihag la't leko da.
6: Ala na ing malagu king Jerusalem; ding manimuna na
: mengari lang usang mangaina king danup;
: halus ala nong sikanan tumakas karing karela tatagal.
7: Lasak-lasak ya't makalunus ngeni ing Jerusalem;
: agaganaka na itang milabas nang leguan.
: Ala metung mang sinaup inyang karing kalaban mebaldug ya;
: kalaban na keylian da ing pangasambut na.
8: Ala na ing dangalan na;
: lubas ya't me-insultu uli ning kasalanan na.
: Sasaingsing ya,
: at tatakpan neng lupa na,
: uli ning kamarinayan na.
: Ing Jerusalem ya ing mismung mindinat king sarili na,
: uli ning makapangilabut nang kasalanan a depat.
9: Ing dinat na masala nang mayayakit,
: oneng ing keyang kabilian e na dininan pansin.
: Makapangilabut ing pangasaldak na;
: ala metung mang mekirame keting bansa.
: Simbut de ring kalaban na;
: ngeni maniawad yang lunus king Ginu na.
10: Kinua da ring kalaban ing sabla nang pibandian.
: Ikit nong linub king mismung Templo
: nung nu na babawal ning Ginu ing lungub ya ing ninumang paganu.
11: Sasaingsing lang manintun apangan ding keyang memalen;
: paglibe ra king pamangan ing pibandian da
: ban e la mate king danup a miras karela.
: Ngana ning siudad, Lawan mu ku, Ginu ,
: keka sanang lawan ing makalunus kung kabilian.
12: Lawan yu ku,
: ngana karing sablang taung daralan.
: Ala pang mika kapanamdaman king kakung kasakitan;
: ing kasakitan a pepagpa ning Ginu
: king panaun ning mua na kaku.
13: Pepatipa yang api a ibat babo,
: aping milalablab king mabilug kung pangatau.
: Migsadia yang bitag para kaku,
: at king gabun bitbat na ku.
: Kaybat likuan na ku at pepaburen
: king alang anggang kasakitan.
14: Tindanan na lang sabla kung pamikasala,
: at tinali king lubid a gewa na;
: king batal ku karin sinabit na la,
: at mengaina ku uli ning bayat da.
: Pepaburen na ku ning Ginu karing kakung kalaban,
: at ala kung ilaban karela.
15: Keylian na la ning Ginu ding sablang mayap kung sundalus;
: tinubud na lang dakal a kawal
: ban paten sabla kung lalaking kayanakan.
: Dilpak na lang kakung memalen;
: mengari lang ubas king pigagawan alak.
16: Iti yang sangkan
: nung inya tutulu ing lua ku.
: Ala metung mang makirame kaku
: alang makaibie sikanan lub kaku.
: Simbut na ku ning kalaban;
: ding kakung memalen ala nang mitagan.
17: Inatiat ku lang kakung gamat,
: oneng metung man alang kaku lilingap.
: Karing sablang suluk ning yatu
: minaus yang kalaban ing Ginu laban kaku;
: at linawe da kung anting bage marinat.
18: Oneng makamatulid ya ing Ginu ,
: uling sinalangsang ku.
: Nu kayu man karin, O memalen ku,
: makiramdam kayu kaku.
: Lawan yu ing kasakitan a ngeni kakung daralanan.
: Dela da la bilang bihag
: ding kakung kayanakan a lalaki at babai.
19: Ding kakung kakampi kaku lang inaus,
: oneng pigkait dang karelang saup.
: Ding pari at ding manimuna
: mibagsak la karing dalan ning siudad da;
: mete lang manintun pamangan
: ban ing bie ra e miwakasan.
20: Lawan mu, O Ginu , ing kasakitan a kakung daralanan,
: ing kaladua kung atyu king kaguluan!
: King lungkut pusu ku masaspak ya,
: uli ning pamaglaban keka.
: Ating patayan karing dalan;
: agyang kilub ding bale atyu ing kamatayan.
21: Pakiramdaman mu sa ing kakung dalung;
: metung man alang mamatula kaku.
: Kalaban ku matula la,
: uling ing kasakitan kaku mu pepagpa.
: Parala mu neng aldo pengaku mu,
: padalanan mu la naman ding kalaban ku king kasakitan a kakung pagdusan.
22: Atulan mu lang kasakitan
: uli ning e mayap dang daraptan,
: parusan mu la anti ing parusang kaku digpa
: uli ding kakung dakal a kasalanan.
: Sasaingsing ku uli ning kasakitan,
: at maskup ne ing kakung pilubluban.