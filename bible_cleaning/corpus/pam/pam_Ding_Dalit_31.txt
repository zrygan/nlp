1: Ika, O Ginu , ing kakung lalapitan;
: e mu paintulut miras kaku ing kamarinayan!
: Iligtas mu ku king kekang katuliran.
2: Pakiramdaman mu ku; malagua ka, saupan mu ku.
: Maging anti ka sanang batu'ng pisalikutan,
: at kutang matatag a kaku babie kaligtasan.
3: Ika ing kaku magdipensa, at kakung salilungan; antimo ing pengaku mu;
: alalayan mu ku't patnubayan.
4: Iligtas mu ku king inumang dang silu kaku,
: uling ika ing kakung panaligan.
5: Karing gamat mu ipanibala ku ing bie ku.
: Ika ing migligtas kaku, Ginu ;
: O Dios, tune kang tapat.
6: Keka lang pikakasaman
: ding sasambang e tutung dios,
: oneng ika, Ginu , ing kakung panaligan.
7: Tumula ku at magsaya uli ning lugud mu;
: kakung kasakitan kekang pinsinan, at sabla kung kabalisan.
8: E mu paintulut ing bihagan na ku ning kalaban;
: kalayaan kekang binie ban kaku lang dasan lugal a kakung buring puntalan.
9: Malunus ka kaku, O Ginu ,
: uling maliligalig ku.
: Mata ku midadame,
: katawan, at mabilug kung pangatau.
10: Bie ku halus kalungkutan ya;
: king saingsing magigisan ya.
: Ing sikanan ku mababating
: uli ning kakung kaligaligan;
: marurunut pati kakung butul.
11: Gewa da kung kalibakan ding kakung kalaban;
: ding kasiping kung bale makanyan munaman;
: karing kakung kakaluguran, metung na ku mang pitatakutan.
: Detang kaku manakit king dalan,
: e ra balu nung makananu da kung lisian.
12: Mengari ku karing mete
: king isip mebura na;
: mengari kung sukal a karelang yugse.
13: Daramdaman ku ing pisisitsitan da ku;
: tatakut ku nu ku man marap;
: uling misanmetung la ngan
: ban bie ku karelang patayan.
14: Oneng keka ku manalig, O Ginu ;
: kakung sasabian, Ika ing Dios ku.
15: Ing bie ku atyu karing gamat mu;
: iligtas mu ku karing kalaban ku, at karing manggipit kaku.
16: Bustan mung tumiman ka
: kening kekang talasuyu.
: Uli ning lugud mung e kukupas iligtas mu ku!
17: Ginu , keka mamaus ku;
: e mu ku paburen mabibigu!
: Ding sukat tanggap kabiguan
: at mipatahimikan king kutkutan ila detang darapat e ustu.
18: Isara mu lang asbuk dang malaram a magsalitang kapalaluan at kapanyiran
: laban karing darapat katuliran.
19: O Ginu , ing kayapan mu alang kalupa,
: makasadia para karetang ating takut keka!
: Balu ding sabla ing kekang ganaka a kekang babie karetang manalig keka.
20: Ika ing mimingat karela
: ban milaut la king intriga da;
: tatairan mu la king ligtas a lugal,
: king e ra dasan ding taung manyira.
21: Purian ye ing Ginu ,
: uli ning lugud nang e kukupas;
: makapagmulala ing depat na kaku
: inyang balamu siudad kung karelang kibkuban.
22: King kakung takut ngakung mipakulisak,
: Milaut ku king kekang panimanman.
: Makanyan man kekang dimdam ing kakung aus
: inyang keka meniawad kung saup.
23: Luguran ye ing Ginu , ikong sablang pinili na!
: Ding tapat king Ginu , ingatan na la,
: oneng detang palalu, maygit na lang parusan.
24: Magpakatatag kayu ngan, at siknangan ing lub yu;
: ikong manalig king Ginu !