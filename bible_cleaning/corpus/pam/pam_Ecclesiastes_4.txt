1: Ikit ku munaman king alang hustisia keti king yatu. Kikiak la ding megipit at ala mang bisang sumaup karela uling mayupaya la detang menggipit karela!
2: Inya aisip ku king mas masuerti la ding mete kesa karing mabie.
3: Oneng lalu lang masuerti detang e pa mibait, detang e pa bitasang menakit king alang hustisiang mapapalyari keti king yatu.
4: Apansinan ku munaman king pakigisanan na ning tau ing gelingan na king pamagobra, uli na ning karirian ne ing kasiping nang bale. Iti ala munamang kabaldugan; anti kang darakap king angin.
5: Sasabian da king ing mangmang ya mu ing magtamimi at mamate king danup.
6: Mapalyaring iti tutu, oneng mas mayap ing atin kang ditak a kabiayan a ating kapanatagan a lub kesa king adua kang gamat magobrang alang patugut at darakap king angin.
7: Atin ku pang apansinan a alang kabaldugan keti king yatu
8: ing taung mabibie magdili-dili, ala yang anak o kamaganak, makanyan man ala yang patugut magobra. E ya pa matula king pibandian na. E na akukutang man nung kaninu malakuan ing pibandian a bunga na ning kapagalan na at tatanggian na ing tula. Iti munaman alang kabaldugan at malungkut a bie.
9: Mas mayap la ding adua kesa king metung uling mas dakal la apagobran.
10: Nung misakab ya ing metung, asaupan neng talakad ning kayabe na. Itang yang dili na, nung misakab ya, alang sumaup king pangasakab na.
11: Nung marimla ing panaun, malyari lang misiping ban e la dimla. Wa, e mu alisian ing dimla nung magdili-dili ka.
12: Nung adaig ne ning metung a tau ing metung munamang tau lalu reng adaig deng adua. Ing lubid a pengatluan masakit yang pataran.
13: Mas mayap ya ing pakakalulu at biasang kayanakan kesa king ari a matua at mangmang a e na bisang tanggap payu.
14: Mapalyaring maging ari ya ing kayanakan a ita agyang mesukul ya o mibait king kakaluluan.
15: Apansinan ku la ding taung mabibie keti king yatu at siguradu ku king kareti ating kayanakan a manalili king ari.
16: Ala lang kayangganan ding taung dakal a pamahalan na ning ari, oneng kamate na, ala mang munie kapurian king ari. Iti munaman alang kabaldugan at mengari ka mung darakap king angin.