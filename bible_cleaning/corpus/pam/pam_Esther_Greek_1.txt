18: Ing sasakupan nang lugal Aring Asueru ning Persia inyang kapanaunan na magumpisa ya king India at angga ya king Etiopia. Bibilugan de ring dinalan aduang pulu't pitung probinsia.
19: Atyu king siudad ning Susa ing sentru na ning kayarian na.
20: King katlung banua na ning pamag-ari na, minie yang bangketi para karing sabla nang opisyal at talapamahala. Atyu la ding dakal a sundalus na ning Persia at Media at ding gobernador ampon ding taung nobli karing probinsia.
21: Kilub ding dinalan walung pulung aldo pepakit na karela ing pibandian na ning kayarian na at ing labis-labis a kabiayan na.
22: Kalabas da ring aldong deta, minie yang bangketi para karing aliwang taung manuknangan king Susa, mabandi la man o kalulu. Merapat iting bangketi kilub ding pitung aldo karin king patyu ning palasyu.
23: Makagayak ya ing patyu king asul at maputing kortinang linen at pakatali king mapinung lubid at telasingsing a pilak, at makasabit la karing asias a marmol. Makaayus la king mapinu at maimpis a telang dakal a kule at rosas king makapadurut ding luklukan a ating sandalan. Mosaik ya ing patyu a megawa king porfido at maputing marmol; atin yang maragul at makintab a perlas ampon mangamal a batu.
24: Mininum lang alak karing kopang gintu a miyayaliwa tabas. Labis-labis ing mangamal a alak a inampang na ning ari.
25: Makainum ka anggang bisa ka, uling minie yang utus ing ari karing talapagsilbi ning palasyu king dinan da lang alak ding bisita anggang bisa la.
26: Kilub ning palasyu, minie ya namang bangketi i Reyna Vasti para karing babai.
27: King kapitung aldo na ning bangketi makainum ya at masaya ing Aring Asueru inyang pepayaus na la ding pitu nang kapun a talapagsilbii Haman, Bazan, Tarra, Boraze, Zatolta, Abataza, at i Taraba.
28: At inutus na karela king idala re arap na i Reyna Vasti ban iputung ne ing korona king reyna. Buri neng ipagmaragul ning ari karing bisita na uling tune yang malagu ing reyna.
29: Oneng e ya mebisang tuki ing reyna karing kapun a lalaking tubud ning ari. Uli na niti, mibua ing mua na ning ari.
3032: -15 Kanita ngana ning ari karing talausuk na, Dimdam yu ing sinabi na ning reyna. Nanu ing pasya yu tungkul king e na pamamintu kanaku? Ding tagapayu na ila di Carsena, Setar, Admata, Tarsis, Meres, Marsena, at i Memucan. Ila ding pitung pikabaluan a pamuntuk na ning Persia at Media; malapit la king ari.
33: Nganang mekibat Memucan king daramdaman da ring abe na, E mu pu king ari ya dinapat e ustu i Reyna Vasti, nune karing sablang opisyal at memalen na ning kayarian yu.
34: Siguradung abalu da na ding sablang babai iting milyari. Uli na niti, mika matulid lang lumaban karing asawa ra. Sabian da, E ya memintu i Reyna Vasti kang Aring Asueru inyang papapuntan ne arapan na.
35: King aldong iti asisiguru ku nang balu ra na ding babai na ning Persia at Media ing depat ning reyna king ari, at ibalita ra iti karing asawa ra. Inya mika problema la ding lalaki karing asawa rang e bisang pailalam king kaburian da.
36: Nung burian yu pu, Makamal a Ari, gawa kayung metung a utus king e ne malyaring makikit pa kekayu i Reyna Vasti at alilan yang aliwa a maygit kesa keya. Iyabe ya iting utus karing kautusan ning Persia at Media.
37: Potang mipabalu ne iting utus king mabilug yung kayarian, pihung galangan ne ning balang babaing talasawa ing asawa na, mabandi ya man o ali ya.
38: Metula ya ing ari at ding tagapayu na kaniting munikala nang Memucan.
39: Inya peparala yang sulat karing sablang probinsiang sakup na agpang king karelang sariling salita ban ing asawang lalaki ya ing malyari buri king pamilya na at kautusan la ding amanu na.