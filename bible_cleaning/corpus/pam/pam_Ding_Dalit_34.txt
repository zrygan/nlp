1: Pasalamatan ke ing Ginu king kapilan pa man;
: labi ku e la tuknang pupuri king Ginu .
2: Ing Ginu ya ing pagmaragul ku;
: makiramdam kayu at tumula, ikong mayayalipusta.
3: Parangalan yeng abe ku ing Ginu ;
: miyabe-abe ta yang purian ing lagyu na.
4: Menalangin ku king Ginu , at pekibatan na ku;
: karing sablang kakung takut linigtas na ku.
5: Lumawe kayu king Ginu at tumula kayu,
: at e kayu mipakarine.
6: Ing taung maliligalig king Ginu minaus ya,
: at pekiramdaman ne;
: linigtas ne king sabla nang dusa.
7: Ing anghel ning Ginu babanten na la detang ating takut at gagalang;
: king panganib liligtas na la.
8: Pilasan yu at subukan ing kayapan na!
: Tumula ya ing taung lalapit king Ginu !
9: Ikong taung pinili ning Ginu , pitakutan ye't igalang,
: at sabla yung kailangan kekong kamtan.
10: Magkulangan la at daranup ding leon,
: oneng detang king Ginu magdulap e la magkulangan.
11: Meko keni, kalupa kung tau;
: kaku makiramdam kayu
: ban takut at kagalangan king Ginu ituru ku.
12: E wari makabang bie ing kekong pagnasan, at sablang kayapan ing buri yung kamtan?
13: Uli niti, dila keko yang pigilan
: at e kayu magsalitang kalaraman.
14: Ing e mayap keko nang lakuan,
: at ing mayap yang kekong daptan;
: panintunan at pakikuanan ing kapayapan.
15: Lalawan na la at ingatan ning Ginu ding matulid,
: at pakiramdaman nang karelang saingsing.
16: Lalabanan na la ning Ginu ding taung darapat pamikasala,
: at paten na la ba na lang makalinguan.
17: Neng mamaus lang taung matulid, pakiramdaman na la ning Ginu ,
: at liligtas king sabla rang problema.
18: Malapit ya ing Ginu karetang meina lub,
: at sasagipan na la detang milako kapanayan.
19: Dakal ing kasakitan a daralanan na ning taung-matulid,
: oneng iligtas ne ning Ginu kareting kasakitan.
20: Ingatan ne ning Ginu nanuman ing mapalyari;
: metung man karing butul na alang mapakli.
21: Ing e ustu ya ing makamate king makasalanan;
: detang masama karing banal tanggap lang kaparusan.
22: Iligtas na la ning Ginu ding talasuyu na; alang dugpang parusa karetang lalapit king Ginu .