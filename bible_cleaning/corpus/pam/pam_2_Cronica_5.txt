1: Inyang meyari na ngan ing heganaganang pagawa nang Aring Solomon para king Templo ning Ginu , pepalub na la ngan king silid a pisisinupan ning Templo ding bage telaga nang David a tata naing pilak at gintu at ding aliwa pang kasangkapan.
2: Kaybat na nita, pepayaus na lang Aring Solomon ding manimuna da ring tribu at pamilya ning Israel ban mitipun la king Jerusalem at kaybat kuanan de ing Kaban ning Kasunduan ning Ginu a atyu king Zion, ing Siudad nang David, at kaybat idala de king Templo.
3: Mitipun la ngan ding lalaki king arapan ning ari inyang panaun na ning Piesta da ring Dalungdung.
4: Inyang makatipun na la ngan ding manimuna binuat de ring Levita ing Kaban,
5: at dela re king Templo pati ing Toldang tuknangan ning Ginu , at ding sagradung kasangkapan kilub na niti. Ding Levita at ding pari ilang memuat at migdala kareti.
6: Mitipun la king arap ning Kaban di Aring Solomon at ding memalen ning Israel at miyain lang ain a tupa at baka a e abilang-bilang uli na ning karakal da.
7: Kaybat, linub de ring pari king Templo ing Kaban ning Kasunduan ning Ginu , ketang lugal na king Kabanal-banalan a Lugal, lalam da ring pakpak da ring kerubin.
8: Makaladlad la ding pakpak da ring kerubin king tulid ning Kaban ning Kasunduan at ding pipupusanan na.
9: Makaba la ding pipupusanan; lalagpas la king misusumangid, inya mayayakit la king arap ning kilub ning altar, oneng e king lual ning Banal a Lugal. Atyu la reti angga ngeni.
10: Ala yang laman ing Kaban ning Kasunduan subali mu karing aduang tinabas a batu a binili nang Moises inyang atyu la king Horeb. Karin ya mekikasundu ing Ginu karing Israelita kaybat na lang alual king Ehipto.
11: Kaybat na nita, meko la ding pari king Banal a Lugal. Telaga da ring heganaganang paring atyu karin ing sarili da nu mang grupu la makabilang.
12: Tinalakad la king dane aslagan ning altar ding Levitang manigtigan a kabilang da ri Asaf, Heman, Jedutun, at ding anak da ampon kamaganak. Makaimalan lang mapinung linen at titigtigan da la ring pompiang, alpa, at lira. Babagayan da la ring dinalan aduang pulung pari king kapamilatan da ring trumpeta da.
13: Ding tutiup trumpeta at ding talapagkanta balamu metung la mung siwala king karelang pamamie kapurian at kapasalamatan king Ginu . Kayabe da ring trumpeta, pompiang, at aliwa pang instrumento ning musika, magkanta lang kapurian king Ginu . Ngara,
: Purian ya ing Ginu , uling mayap ya;
: ing lugud nang e kukupas alang angga.
: Kanita kinatmu ya ing Templo king biga ning maslag nang pangayatyu ning Ginu .
14: Inya e ra agampanan ding pari ing karelang katungkulan uling mengatmu ya ing Templo ning Dios king ligaya na ning pangayatyu na.