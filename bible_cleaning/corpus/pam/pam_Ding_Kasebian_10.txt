1: Ila deti ring kasebian nang Solomon. Ing penganak a biasa pagmaragul neng tata na, oneng ing anak a mangmang metung yang kalungkutan kang ima na.
2: E pakinabangan ing pibandian a meyakua king pamaglinlang, oneng ing katapatan iligtas na ing bie mu.
3: E ne paburen dumanup ning Ginu ing taung mayap, oneng sabatan na ing pamagnasa na ning taung e mayap king kailangan na.
4: Gawan na kang kalulu ning katamaran, oneng gawan na kang mabandi ning sipagan.
5: Maisip ya ing taung pupupul potang oras na, oneng makarine ing matudtud king oras ning pamamupul.
6: Tanggap yang bendisyun ing taung mayap, ing sasabian na ning taung e mayap sasalikut na ing bigsikan na.
7: Anting bendisyun e la makalinguan ding taung mayap, oneng makakalinguan lang agad ding taung e mayap.
8: Tutukian da ring taung maisip ing mayap a turu, ding taung magsalitang kamangmangan kasiran ing karelang dasan.
9: Ding taung tapat ligtas la't panatag king karelang lakad, oneng marakap la ding taung maglinlang.
10: Ing taung e maniabing katutuan pasari yang kagutgutan, oneng ing pipintas king arapan magobra ya para king kapayapan.
11: Ding amanu na ning taung mayap anti lang sibul ning bie, oneng ding amanu na ning taung e mayap sasalikut na ing bigsikan.
12: Ing mua mamungang problema, oneng ing lugud sablang kakulangan keyang patawaran.
13: Makabaldugan ing pamagsalita na ning taung maisip, oneng barug ing sukat dugpa king taung alang isip.
14: Lalu lang magpakabiasa ding biasa. E na marayu ing kaguluan neng magsalita la ding mangmang.
15: Makasaup king tau ing pibandian, oneng magdalang kasakitan ing kakaluluan.
16: Ing ablas king taung mayap ya ing bie, oneng ing ablas ning kasalanan lalung dakal a kasalanan.
17: Atyu king tune dalan ning bie ing tanggap payu, oneng mibibili ya king panganib itang e bisang makiramdam.
18: Malaram ya ing taung misasalikut mua, at mangmang ya itang manyira king kalupa nang tau.
19: Milalapit ya king pamikasala ing taung masalita, oneng ing biasang mangawat king dila na tune yang biasa.
20: Mengari ya ing amanu na ning taung mayap king purung pilak, oneng ala lang ulaga ding kaisipan ning taung e mayap.
21: Pakinabang la karing dakal ding sasabian na ning taung mayap, oneng mamamate la ding mangmang uling ala lang kabaldugan.
22: Ing bendisyun ning Ginu ya ing babie pibandian king tau. Ing pamagkapilit magobra e na ka agawang makualta.
23: Kamangmangan ing tutula king e ustu, oneng ding taung biasa ing kabiasnan ya ing karelang katulan.
24: Itang pitatakutan da ring taung e mayap ya ing miras karela, oneng ing buri da ring taung mayap ya ing karelang tanggapan.
25: Susulapo na la ning bagyu ding e mayap a tau, oneng ding taung tapat matatag la kabilian kapilan man.
26: Nung makananung makalinyu ing maslam karing ipan at makapangaplas ing asuk karing mata, makanyan ya naman keka ing taung matamad a kekang utusan.
27: Makakabang bie ing takut king Ginu , oneng mate lang agad ding taung e mayap.
28: Mamungang tula ing kapanayan da ring taung mayap, oneng muling alang kabaldugan ing asahan da ring taung darapat e mayap.
29: Ing Ginu ya ing talaingat da ring taung tapat, oneng kasiran ya karetang darapat e ustu.
30: Panatag la kabilian ding taung makatuliran, oneng ala lang kapayapan ding darapat e mayap.
31: Magsalita lang kabiasnan ding taung makatuliran, oneng ing dilang malaram maputut ne man.
32: Balu rang sabian ding taung makatuliran itang sukat dang sabian, oneng ing sasabian ding taung e mayap makapanamdaman.