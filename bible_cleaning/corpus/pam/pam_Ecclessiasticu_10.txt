1: Tuturu na la ning biasang manimuna ding sasakupan na at dirinan na lang matatag at maayus a kapamahalan.
2: Nung nanu ya ing manimuna, makanyan la ding kayabe na king pamanimuna at ding memalen na.
3: Siran ne ning ari a alang pegaralan ing kayarian na, oneng ing manimunang ating kabiasnan gawan neng matatag a kabilian.
4: Atyu king gamat ning Ginu ing pamamahala king mabilug a yatu; king mitakdang panaun parala yang mayap a taung manungkulan.
5: Atyu munaman king gamat ning Ginu ing tagumpe ning metung at metung karing tau, at parangalan na la ding gagawang kautusan.
6: E mu tatanam king lub mu ing balang kamalian ning kalupa mung tau. E ka darapat nanumang katampalasan neng mapali ka buntuk.
7: Parehu na lang kasusumamian ning Ginu at ning tau ing ketasan at ing keyalan hustisia.
8: Uli na ning keyalan hustisia, ketasan, at kasakiman mibabagsak lang bansa; miliwas-liwas da lang sasakupan ding miyayaliwang bansa.
9: E ya sukat magmaragul ing tau uling alikabuk ya mu at abu. Malalaso ta na kabang mabibie ta pa.
10: Ma-iinsultu ya gelingan ing doktor king maluat a sakit a e na apapakayap. Mabie ya ngeni ing ari oneng bukas mete ne.
11: Potang ing tau mate ya, ing miras king katawan na ila ding ulad, ding lango, at bulati.
12: Ing pamangalinguan king Ginu ya ing panibatan ning ketasan lub ning tau, ing pamanialangsang na king Talapaglalang na.
13: Mengari ya ing ketasan lub king metung a batis nung nu sisibul ing pamikasala; mangatmu yang e mayap ing ninumang magbabad. Inya parala yang parusa ing Ginu karing dakal a tau at lubus na lang paten.
14: Leko na la ning Ginu ding ari karing tronu da, at ding likluk na ila ding mapagpakumbaba.
15: Puputputan na la ning Ginu ding yamut da ring bansa at kaybat ding tatanam na ila ding taung mapagpakumbaba.
16: Lesak na la ning Ginu ding kayarian at selanta ing karelang bansa.
17: Lubus na lang lesak ding mapilan inya ding tau e da na la atatandanan.
18: E na tingka ning Ginu ing maging mapagmatas ya at tampalasan ing taung keyang lelang.
19: Ninu ing melalang a sukat parangalan? Ing tau, uling katakutan ne at gagalangan ing Ginu. Ninu ing e sukat parangalan? Ing taung e mamintu karing Kautusan.
20: Parangalan de ring mitutubale ing buntuk ning pamilya ra at parangalan na la ning Ginu detang ating takut at biasang gumalang king keyang Kadiosan.
22: Ding mabanding tau, ding pikabaluan a tau, at ding pakakalulu ing bukud mung karelang pagmayabang ya ing takut da at kagalangan king Ginu.
23: E sukat ipagkaymut ing parangal king taung biasa agyang kalulu ya, oneng e ya sukat dinan parangal ing palpikasala.
24: Miparangalan la ding ari, ding pamuntuk ning balen, at ing ukum, oneng metung man alang marangal antimo ing taung ating takut at kagalangan king Ginu.
25: Suyuan de ring memalen a malaya ing ipus a biasa at e la tumutul ding taung biasa.
26: E mu pagmayabang ing gelingan mu neng magobra ka at e ka magmatas king oras ning kekang pamangailangan.
27: Mas mayap ing magobra ka at maglapo-lapo ing kekang kabiayan kesa king magmayabang ka, oneng ala ne mang laman ing kekang atian.
28: Anak ko, king mitmung kapakumbaban igalang mu ing kekang sarili; e ka sa balamu nung ninu na ika.
29: Galangan mu ing sarili mu ban galangan da ka ring tau.
30: Malyari deng galangan ding tau ing pakakalulu uli ning kabiasnan na; gagalangan dia naman ing taung ating pibandian.
31: Nung miparangalan ya ing metung a tau agyang kalulu ya, lalu reng parangalan nung mika atin yang pibandian. Nung malalapastangan ya kabang mabandi ya, lalu reng lapastanganan, nung makalulu ya.