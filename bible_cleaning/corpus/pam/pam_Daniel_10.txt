1: Kanitang katlung banua ning pamag-ari nang Ciro king Persia, mipabalu ya kang Daniel ing metung a mensahi. Mayayaus ya naman i Daniel king lagyung Beltesasar. Katutuan ya ing mensahing miparala, oneng tutu yang masakit paki-intindian. Mipalino ya kang Daniel king kapamilatan na ning vision.
2: Kanitang panaun a ita atlu na kung dominggung migpaldas.
3: E ku mengan nanumang masustansiang pamangan o nanumang karni; e ku bitasang minum alak o minyukle mang buak anggang e la mepupus ding atlung dominggu.
4: King kaduang pulu't apat nang aldo ning mumuna nang bulan ning banua makatalakad ku king lele ning maragul a Ilug ning Tigris.
5: Minatna ku at ikit ke ing metung a taung makaimalan maputing linen at maki sinturun a megawa king mapinung gintu.
6: Kikintab yang anti ing metung a iyas ing katawan na. Masala yang anti ing gugulis a kildap ing lupa na, at mitatau lang anting api ding mata na. Ding gamat na ampon bitis kikislap lang anti ing pepakintab a tangsu, at mengari ya ing bosis na king inge ding dakal a taung makatipun.
7: Aku mu ing bukud menakit king vision. Ala lang ikit nanuman ding lalaking kayabe ku, oneng mitakutan la; memamulayi la at memanialikut.
8: Mitagan kung magdili-dili karin a makalawe king makapagmulalang vision. Ala na kung makatagan pang sikanan at menaliwa ya itsura ing kanakung lupa; ala nang makakilala pa.
9: Inyang dimdam ke ing bosis na, milako ku male tau at mipase kung makasubsub king gabun.
10: Kanita telanan na ku ning metung a gamat at seupan na kung mibangun; gagalgal ku pa mu rin.
11: Ngana kanaku ning anghel, Daniel, kaluguran na ka ning Dios; mibangun ka at makiramdam masalese king kanakung sabian. Mituburan ku keka. Inyang asabi na iti, tinalakad ku; gagalgal ku pa mu rin.
12: Kaybat sinabi na, Daniel, e ka sa mitatakutan. Dimdam na la ning Dios ding kekang panalangin manibat na inyang inari mu king lub mu ing magpakumbaba ka ban akua mu ing beluan. Dinatang ku bilang pakibat king kekang panalangin.
13: Selangsangan na ku ning prinsiping anghel ning kayarian ning Persia kilub ding aduang pulu't metung a aldo. Kanita i Miguel, ing metung karing pamuntuk a anghel, dinatang ya ban saupan na ku, uling aku na mu ing mitagan king Persia.
14: Dinatang ku ban saupan da kang makaintindi king bage mapalyari karing kabalen mu king panaun a daratang. Metung yang vision tungkul king daratang a panaun.
15: Inyang asabi na na, linawe ku king gabun; e ku mekabulad.
16: Kanita inabut ne ing gamat na ning anghel a kalupang tau at tigkilan na la ding labi ku. Ngaku, Makamal, tune na kung papangalambutan ning vision, inya gagalgal kung alang patugut.
17: Mengari kung metung a ipus a makatalakad arapan ning panginuan na. Makananu kung makapakipagsalita keka? Ala nang sikanan ni pangisnawa mang mitagan kanaku.
18: At pasibayu na kung telanan at dimdam kung mesikan ku.
19: Ngana, Kaluguran na ka ning Dios, inya e mu paintulut ing ligaligan na ka o pamatakutan ning nanumang bage.
: Inyang asabi na iti, dimdam kung lalu kung mesikan at sinabi ku, Makamal, sabian mu kanaku ing buri mung sabian. Uli mu masalese na ku panamdam.
2021: Ngana kanaku, Balu mu ing sangkan nung inya dinatang ku keka? Dinatang ku ban ihayag keka ing makasulat king Libru ning Katutuan. Ngeni kailangan na kung magbalik at labanan ing anghel a magbante ning Persia. Kaybat na nita, lunto ya ing anghel nang magbante ning Grecia. Ala metung mang sumaup kanaku subali mu i Miguel, ing anghel nang magbante ning Israel.