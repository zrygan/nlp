1: Metung man ala yang anak i Abram kang Sarai. Atin ne mang metung a babaing ipus i Sarai a tau Ehipto; Agar ing lagyu na.
2: Nganang Sarai kang Abram, E na ku papanganakan ning Ginu . Inya sipingnan me ing kanakung ipus; pota mikayanak ku king kapamilatan na.
3: Pekiramdaman nang Abram ing sinabi na. Apulu neng banuang manuknangan i Abram king sakup ning Canaan inyang dela neng Sarai ing ipus nang i Agar a tau Ehipto ban maging babaing kasese na.
4: Sipingnan neng Abram i Agar at mebuktut ya. Inyang mebuktut ya pegumpisan na neng pigmaragulan ing babaing panginuan na.
5: Nganang mekapagsalitang Sarai kang Abram, Kasalanan mu nung inya insultuan na kung Agar. Binie ke keka ing sarili kung ipus. Ngeni mong balu nang mebuktut ya, insultuan na na ku mu! Ipakit na sana ning Ginu nung ninung maki matulid kekatang adua.
6: Nganang Abram kang Sarai, Atyu ya lalam mung upaya ing kekang ipus. Gawan mu ing nanumang buri mung gawan kang Agar. Meging mabagsik ya i Sarai kang Agar angga king meko ya.
7: Ikit ne ning anghel ning Ginu i Agar king lele ning metung a sibul king disyerto; atyu ing sibul king dalan papunta king Shur.
8: Nganang kinutang, Agar, ipus nang Sarai, nukarin ka ibat at nukarin ka munta?
: Tatakas ku king panginuan kung i Sarai, nganang mekibat.
9: Oneng sinabi na ning anghel ning Ginu , Agar, mibalik ka at pasakup at pagsilbian ing babaing panginuan mu.
10: Parakalan ku la ding maging lahi mu, nganang tinuglung ning anghel ning Ginu , at e na la abilang ning ninuman.
11: Ngana pa kang Agar,
: Mabuktut ka ngeni at ibait me ing metung a anak a lalaki;
: Ismael ing lagyung ibie mu;
: uling pekiramdaman na ning Ginu ing saingsing mu.
12: Maging malyap ya i Ismael anti ing asno;
: makilaban ya karing heganaganang tau
: at ding tau labanan de,
: karing kamaganak na e ya makiabe.
13: Oyni ing lagyung binie nang Agar king Ginu a magsalita: Ing Dios a Manakit! Nganang Agar king sarili na, Tutu ke kayang ikit ing Dios samantalang e na ku man ninanu balang?
14: Iti ya ing sangkan nung inya ing talaga pilatan na ning Kades at Bered mayayaus yang Beer-lahai-roi.
15: Lalaki ya ing meging anak nang Abram kang Agar, at inaus neng Ismael.
16: Walu yang pulu at anam a banua i Abram inyang meging anak ne kang Agar i Ismael.