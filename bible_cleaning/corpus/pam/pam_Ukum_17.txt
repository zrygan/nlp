1: Ating metung a tau king bulubundukan ning Efraim a milagyuan Mica.
2: Ngana kang ima na, Simpa me ing taung menako karing kekang libu dinalan a pirasung salaping pilak. Dimdam ku inyang sinabi mu ita. Atyu la kanaku ding pirasung salaping pilak. Aku ing kinangwa.
: Nganang ima na, Anak, mananu na sanang bendisyunan na ka ning Dios.
3: Sibli na la kang ima na ding libu dinalan a pirasung salaping pilak at nganang ima na, Ban e dugpa king anak ku ing sumpa, aku mismu tatalaga ku la ding salaping pilak king Ginu . Magamit la king pangagawa na ning metung a idolong dutung a binalut king pilak. Inya ngeni susubli ku la keka ding pirasung salaping pilak.
4: Kanita sibli na la kang ima na. Kinangwa yang alagang aduang dalan a pirasung salaping pilak i ima na at binie na la king metung a plateru ban pagawa yang metung a idolo a dinukit king dutung at belutanan king pilak. Binili ne iti king bale nang Mica.
5: Atin yang sariling altar iting taung i Mica. Ginawa yang mapilan a idolo at metung a efod, at tilduan neng pari ing metung karing anak na.
6: Ala pang ari king Israel kanitang panaun a ita. Daraptan na ning balang metung at metung ing buri nang daptan.
7: Kanita munamang panaun a ita ating metung a kayanakan a Levita a malambat nang manuknangan king Betlehem ning Juda.
8: Likuan ne ing Betlehem ban manintun aliwang lugal a pituknangan na. Kabang maglakbe ya atagpuan ne ing bale nang Mica king bulubundukan ning Efraim.
9: Nganang kinutang Mica, Nu ka menibatan?
: Nganang mekibat, Metung kung Levita a ibat Betlehem ning Juda. Manintun kung lugal a apituknangan ku.
10: Nganang Mica, Malyari kang tuknang keni kanaku. Gawan da kang talaturu ku at pari, at dinan da kang apulung pirasung salaping pilak balang banua, imalan ampon pamangan.
11: Mebisa yang manuknangan ing kayanakan a Levita kang Mica, at tinuring neng anting anak na.
12: Tilduan neng Mica bilang pari na at menuknangan ya king pibalebale na.
13: Nganang Mica, Bendisyunan na ku ning Ginu ngening atin na kung Levita bilang pari.