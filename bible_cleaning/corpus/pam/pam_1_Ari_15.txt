1: Inyang labi neng walung banuang mag-ari king Israel i Jeroboam, ing anak nang Nebat, kanita ne man meging ari ning Juda i Abiya.
2: Mig-ari ya king Jerusalem kilub ding atlung banua. I ima na ya i Maaca a anak nang Abisalom.
3: Depatan nang Abiya ing sablang kasalanan a depat nang tata na; e na tikian ing mayap nang bakas David a ingkung na a tapat king Ginung Dios na.
4: Makanyan man, alang-alang kang David ing Ginung Dios na minie yang metung a anak a lalaki kang Abiya ban mag-ari kaybat na at ban mika kapanatagan ya ing Jerusalem.
5: Binie na iti ning Dios uling depatan nang David itang katanggap-tanggap king Dios; e ya linabag karing utus na ning Ginu king kekaban ning bie na, subali mu ketang pisasabian tungkul kang Uria a Hiteo.
6: King kekaban na ning bie nang Abiya e tinuknang ing gerang pegumpisan da ri Rehoboam at Jeroboam.
7: Makasulat ngan king librung Ing Istoria da ring Ari ning Juda ing depatan nang Abiya.
8: Mete ya at mikutkut king Siudad nang David, at i Asa, ing anak na, ya ing menalili bilang ari.
9: King kadua nang pulung banua na ning pamag-ari nang Jeroboam ning Israel kanita ya meging ari i Asa king Juda,
10: at mig-ari ya kilub ding apat apulu't metung a banua king Jerusalem. Maaca ya lagyu i apu nang babai, ing anak nang Abisalom.
11: Antimo i David a makatua na depatan nang Asa itang katanggap-tanggap king Ginu .
12: Tinabi na la ring lalaki at babaing magtinda king katawan da a babie ra ing karelang sarili bilang kasuyuan da karing pisasamban karin, at piglako na la ring idolong pepagawa da ring makatua na.
13: Pati i apu nang i Maaca leko ne panga-reynang-ima na uling pepagawa ya iting makasumaming larawan para king diosang i Asera. Pepalasak ne iting larawan at kaybat pepasilab ne karin king batis ning Kidron.
14: Agyang e na la ngan lesak Asa ding sablang lugal a pisasamban da ring dayuan king bansa, menatili ne mang tapat king Ginu kabang mabie ya.
15: Dela na la ngan king Templo ning Ginu ding sablang kasangkapan a telaga nang tata na pati na ring gintu at pilak a kasangkapan a ya mismu ing mitalaga.
16: E pepatugut ing pamigera da ri Asa ning Juda at Baasa ning Israel kabang mabie la.
17: Lisuban neng Aring Baasa ning Israel ing Juda, at pepagawa yang kuta king Rama ban alang milub o milual king palasyu nang Aring Asa ning Juda.
18: Inya kinua na la ngang Aring Asa ding pilak at gintung mitagan king Templo at king palasyu, at pigkatiwala na la karing opisyal na at pepadala na la kang Aring Benhadad ning Siria a manuknangan king Damasco. I Benhadad anak neng Tabrimon at i ingkung na ya i Hezion. Ngana ning mensahing pepadala nang Aring Baasa kang Benhadad,
19: Sana mikampi kata antimo ing pamikampi da ring tata ta. Tanggapan mu la reting regalu kung pilak at gintu. Pututan mu na sana ing pamakiabe mu kang Aring Baasa ning Israel ban tuknang neng manggulu king kayarian ku.
20: Mebisa yang makikampi i Benhadad kang Aring Asa, inya tiburan na la ding heneral na at ding sundalus da ban lusuban da la ring siudad ning Israel. Abihag de ing Ijon, Dan, Abel Bet Maaca, ing lugal lele ning Dagat-dagatan ning Galilea, at ing mabilug a Neftali.
21: Inyang abalitan nang Baasa ing milyari, pepatuknang na ing pangabakud nang pader ning Rama at minta ya king Tirza.
22: Inya peparala yang utus king mabilug a Juda ban ing metung at metung, at alang pasubali karing memalen, sumaup yang ilako la ring batu at dutung a ginamit nang Baasa king pangagawa na ning kuta king Rama. Ginamit nang Aring Asa ing materialis king pangatibe na pader ning Mizpa ning Geba, ing siudad a sakup ning Benjamin.
23: Makasulat ngan ing sablang depatan nang Aring Asa pati ing katapangan na at ding siudad a pepatalakad na, king librung Ing Istoria ding Ari ning Juda . Oneng inyang matua ne mikasakit ya king bitis.
24: Mete ya i Asa at mikutkut king Siudad nang David a makatua na. I Jeosafat, ing anak nang lalaki, ya ing menalili bilang ari.
25: King kadua nang banuang pamag-aring Asa ning Juda, kanita ya meging ari king Israel i Nadab a anak nang Jeroboam. Mig-ari ya king Israel kilub ding aduang banua.
26: Dinapat yang e mayap king akakit na ning Ginu ; tikian na ing e mayap nang bakas tata na, at penimunan ne ing Israel king pamikasala.
27: I Baasa a anak nang Ahiya ning tribu nang Isacar mibalak yang laban kang Nadab, at pete ne king Gibeton a sakup da ring Filisteo kabang i Nadab at ding sundalus na lulusuban de iting siudad da ring Israelita.
28: Katlung banua na na kanita ning pamag-ari nang Asa king Juda inyang pete neng Baasa i Nadab. At i Baasa ya ing menalili kang Nadab bilang ari ning Israel.
29: Kalukluk na king tronu bilang ari, pegumpisan na lang pemate ding miembru na ning pamilya nang Jeroboam. Pete na la ngan, ala yang tigan. Iti makayagpang king sinabi na ning Ginu king kapamilatan ning talasuyu nang propetang i Ahiya ning Silo.
30: Iti milyari uling pepamua neng Jeroboam ing Ginu , ing Dios ning Israel, king kapamilatan da ring kasalanan a depat na at layun tinake king pamikasala ing Israel.
31: Makasulat king librung Ing Istoria ding Ari ning Israel ing sablang depatan nang Nadab.
32: E la tinuknang migigera di Aring Asa at Baasa ning Israel kabang mabie la.
33: King katlu nang banuang pamag-aring Asa king Juda, kanita ne man meging ari i Baasa, ing anak nang Ahiya, king mabilug a Israel. Menuknangan ya king Tirza at mig-ari ya kilub ding aduang pulu't apat a banua.
34: Depatan na itang e mayap king akakit na ning Ginu , at tikian na ing e mayap nang alimbawang Jeroboam, at tinake ne king pamikasala ing Israel.