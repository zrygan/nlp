1: Mekisangga ya i Solomon king ari na ning Ehipto king kapamilatan na ning pamakiasawa na king anak nang dalaga. Inuli ne ing asawa na king Siudad nang David kabang e ya pa yari ing palasyung pagawa na at ing Templo ampon ing pader ning mabilug a Jerusalem.
2: Miyayain lang ain-sakripisyu ding tau karing altar a atyu karing mangatas a lugal uling ala pang templong mitalakad.
3: Kaluguran neng Solomon ing Ginu , at tutuparan na la ding panabilin nang David a tata na. Mekamate ya namang animal at inain na la bilang ain-a-durulukan karing altar a atyu karing mangatas a lugal.
4: Misan a aldo, minta ya Gibeon i Aring Solomon ban miyain ain-sakripisyu uling atyu karin ing pikabaluan a altar. Karin ya miyain libung ain-a-durulukan.
5: Misan a bengi, kabang atyu ya karin pepakit ya ing Ginung Dios king kapamilatan na ning paninap. Ngana kang Solomon, Nanu ing buri mung ibie ku keka?
6: Pekibat nang Solomon, Pepakit kayung maragul at alang kupas a lugud king talasuyu yung i David a tata ku, uling menatili yang tapat kekayu, makatuliran, at malinis a pusu. At pepanatilian yu naman kang tata ku iting maragul at alang kupas yung lugud, at dininan ye pang metung a anak a menalili king tronu na.
7: O Ginung Dios, aku ing gewa yung ari bilang kayalili nang tata ku agyang anak ku pa mu at alang sibukan king pamanimuna.
8: Atyu ku ngeni libutad da ring taung kekayung pinili; milalu la king karakal at e mu la abilang-bilang.
9: Dinan yu ku sanang kabiasnan ban abalu ku ing mayap at ing e mayap ban kanita apamahalan ku lang alang pamangabiran deting kekayung memalen. Nung ali, makananu ku lang apamahalan?
10: Metula ya ing Ginu kang Solomon uli na ning inawad na.
11: Inya ngana ning Ginu kang Solomon, Uli na ning iti ing inawad mu at e makabang bie o pibandian o kamatayan para karing kekang kalaban nune kabiasnan ban makapamahala ka king alang pamangabiran,
12: ibie ku ing inawad mu. Dinan da kang kabiasnan at beluan a alang kalupa king milabas a panaun at king kapilan pa man.
13: Ibie ku la naman keka detang bage a e mu inawad: dakal a pibandian at dangalan a alang aring makaygit keka kabang bie mu.
14: At nung pailalam ka king kaburian ku at mamintu karing kautusan ku at tuntunan, antimo ing depat nang David a tata mu, dinan da kang makabang bie.
15: Migising ya i Solomon; akilala na ing pekipagsalitan ne ning Dios king kapamilatan na ning paninap. Mibalik ya Jerusalem at tinalakad ya arap na ning Kaban ning Kasunduan ning Ginu at miyain yang ain-a-durulukan at ain-ning-pamisulusulu king Ginu . Kaybat na nita, migtau yang maragul para karing tauan na.
16: Misan a aldo, ating aduang babaing magtinda king katawan da a mekikit kang Aring Solomon.
17: Ngana ning metung karela, Makamal a Ari, miyabe kami pung manuknangan ning babaing ini king metung a bale. Beit ke ing metung a anak a lalaki kabang atyu kami karin.
18: Ya man pu menganak yang lalaki kalabas ning atlung aldo kaybat kung menganak. Ikami mu pung adua karin; ala kami pung kayabe.
19: Misan a bengi, apatanan ne ning babaing ini ing anak na, at mete ya ing anak na.
20: Mibangun ya king kapitangan na ning bengi, at kinua ne ing anak kung atyu siping ku kabang matudtud ku at dela ne king pagkeran na. Kaybat binili ne king siping ku ing anak nang mete.
21: Itang kabukasan a migising ku ban pasusuan ing anak ku, ikit ku king mete ya. Linawe keng masalese ing anak, at ikit ku king aliwa ya ing anak ku.
22: Oneng ngana ning kaduang babai, Ya pin ita ing anak mu; ing mabie anak ya ing kanaku!
: Ngana ning mumunang babai, Ali, ing mete anak ya ing keka, at ing mabie ya ing kaku!
: Makanyan lang mipakibatan arapan na ning ari.
23: Kanita nganang Aring Solomon karela, Ing metung kekayu sasabian na king anak ne itang mabie, at ing mete anak ne ning metung. At kaybat ing metung pipilit na king ing mabie anak ya ing anak na.
24: Kaybat na nita, mekiduang yang espada ing ari karing sundalus at dininan de.
25: Kanita ngana ning ari, Pitnan ye ing anak a mabie; ibie ya ing kapitna king metung at ing kapitna king metung.
26: Oneng migpakalunus ya king ari ing babaing tune maki anak a mabie at malugud king anak na. Ngana, Makamal a Ari, e yu ne pu pipitnan ing anak! Ibie yu ne pu king babaing ini!
: Ngana naman ning kaduang babai, Pitnan ya pin ing anak ban ala metung man kekami ing makinabang.
27: Kanita nganang Aring Solomon, E ye pipitnan ing anak! Ibie ye king mumunang babai. Ya ing tune ima.
28: Abalitan da ring sablang memalen ning Israel ing binie nang kayatulan at mika maragul lang kagalangan king Aring Solomon. Kikilalanan da king dininan neng kabiasnan ning Dios ban ipairal na ing hustisia king alang pamangabiran.