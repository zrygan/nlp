1: Kaybat na nita, mika karwahe ya at mapilan a kabayu i Absalom. Atin ya namang limang pulung tauan a abe na.
2: Ugali nang Absalom ing migigising maranun neng abak at tatalakad ketang lele ning pasbul dalan palub king siudad. Neng ating taung daralan karin a magdalang pisasabian ban lutasan ning ari, ausan na lang Absalom at kukutnan nung nu la menibatan. At potang ing pakibat da: Ibat kami king metung nang tribu ning Israel,
3: sabian nang Absalom karela: Atin kang matulid makikit king ari, oneng ala yang pekakatawan ing ari ban lingun king lakad yu.
4: Ngana pang sumabi, Sana mitulduan kung ukum ning bansa ban asaupan ke ing ninumang lumapit a ating lakad o pisasabian at tanggap yang hustisia.
5: At neng ating lalapit kang Absalom ban munie galang, ing daptan na ya ing kaulan ne at uman.
6: Makanyan ing daraptan nang Absalom karing sablang Israelitang daratang maniawad hustisia king ari. Inya ikua na la kapanamdaman Absalom ding memalen na ning Israel.
7: Kalabas da ring apat a banua nganang Absalom king ari a tata na, Paintulutan yu ku sanang munta Hebron ban atuparan ku ing panata ku king Ginu .
8: Ginawa kung metung a panata inyang manuknangan ku king Gesur ning Siria. Ngaku, Nung ibalik na ku Jerusalem ning Ginu , samban ke king Hebron.
9: Kanita ngana ning ari, Sulung, munta ka.
10: Kaybat na nita, lihim yang mitubud mapilan a tau i Absalom karing sablang tribu ning Israel ban sabian ing anti kaniti: Potang damdaman yu na ing tiup ning trumpeta, ikulisak yu: I Absalom ya ing ari king Hebron!
11: Ating aduang dalan a lalaki ning Jerusalem ding tinuki kang Absalom. Inagkat na la bilang bisita na, oneng ala lang kamalemale king balak na.
12: Kabang babie na la ding ain-sakripisyu, pepayaus ne i Ahitofel a tau Gilo at tagapayu neng Aring David. Meragul ing pamakisabuatan laban king ari at merakal la ring tauan nang Absalom.
13: Ating tubud a dinatang kang David at nganang memalita, Mekisanmetung na la pu panamdam kang Absalom ding kelalakinan na ning Israel.
14: Kanita nganang David karing opisyal a kayabe na king Jerusalem, Tara, tumakas tamu; makapanganib ing bie tamu kang Absalom. Magmalagua tamu uling pota atagal na katamu at daptananan e mayap at panabakan ing metung at metung a tau ning siudad!
15: Ngara ding opisyal, Opu, Makamal a Ari. Makasadia kaming mamintu king nanumang sabian yu.
16: Inya meko ya ing ari at ing mabilug nang pamilya, oneng likuan na la ring apulung babaing kasese na ban ila ding mag-asikasu king palasyu.
17: Inyang meko na la at mitulid king katataulian a bale tinuknang ya ing ari at ding sablang kayabe na.
18: Migbanda la lele na ning ari ding opisyal na kabang lalabas la arapan na ding guardia nang Kereteo, Peleteo, at ding anam a ralan a Gititeo a tinuki ibat king Gat.
19: Ngana ning ari kang Ittai a Gititeo at manimuna karing kabalen na, Magbalik na ka; e na kayu tutuki kekami at ing bayung ari ing suyuan yu. E na ka man talagang tau keti; mipadpad ka mu keti.
20: Kapilan ka pa dinatang keti, inya e ka sukat maglito-lito kayabe ku. E ku man balu nung nu ku munta. Sigi na, magbalik na ka at ituki mu la ring kabalen mu. Mananu na sanang ing Ginu pakitanan na kang lugud a e kukupas at maging tapat ya keka.
21: Nganang Ittai, Mabie ya ing Ginu at mabie kayu, Makamal a Ari, at tukian da kayu nu kayu man munta agyang king kamatayan pa. E ra kayu lakuan nanuman ing malyari.
22: Nung makanyan, nganang David, sumulung na kayu. Inya mekiabe ya kang David i Ittai a Gititeo, ding tauan na, at ding pamilya ra.
23: Manangis ya ing mabilug a bansa kabang palako la ring taung tinuki kang Aring David. Lipatan ne ning ari at ding talatuki na ing Sapa ning Kidron, at tinaglus la king ilang.
24: Kayabe re ing paring i Zadok at ding sablang Levitang talapagdala king Kaban ning Kasunduan. Beba re ing Kaban, at binuat de inyang mekalabas na la king siudad ding tau. Tinuki ya naman karela ing paring i Abiatar.
25: Kanita nganang David kang Zadok, Ibalik yu ne king siudad ing Kaban ning Kasunduan. Nung katanggap-tanggap ku pa king Ginu , ibalik na ku at akit keng pasibayu ing Kaban at ing pagkabilian na.
26: Nung e na ku man katanggap-tanggap ya na ing bala king buri nang daptan kanaku.
27: Ngana pang Aring David kang Zadok, E wari ing manula ka? King mitmung kapayapan magbalik ka king siudad. Ituki me ing anak mung i Ahimaaz at i Jonatan a anak nang Abiatar.
28: Manaya kung balita kekayu karin king lele ning ilug papunta king ilang.
29: Inya binalik de Jerusalem di Zadok at Abiatar ing Kaban ning Kasunduan at menatili la karin.
30: Manangis ya i David inyang mukiat ya king Bunduk ding Olibo; ala yang sapin a bitis at makatalukbung ya uling tune yang manamdaman king milyari king bie na. Makanyan munaman ing depat da ring tinuki.
31: Ating memalita kang David king mekiabe ya i Ahitofel king pamag-rebelding tinatag nang Absalom. Kanita nganang menalangin David, O Ginu , gawan mu sanang kamangmangan ing payu nang Ahitofel!
32: Inyang miras ne i David king taluktuk ning bunduk, ketang lugal nung nu ya misasamban ing Dios, seganan neng Husai a Arkiteo; gabak-gabak ya imalan at mayalikabuk ya buntuk.
33: Nganang David, Maging pabayat ka mu kanaku nung tuki ka kanaku.
34: Oneng asaupan mu ku nung mibalik ka king siudad at sabian kang Absalom king ya ngeni ing suyuan mung mitmung katapatan antimo nung makananu meng siyuan i tata na. At daptan mu ngan ing sablang agyu mu para kanaku ban salangsangan mu ing nanumang payu a ibie nang Ahitofel kang Absalom.
35: Atyu la karin ding paring di Zadok at Abiatar. Sabian mu karela ing nanumang damdaman mu king palasyu.
36: Atyu ya naman karin i Ahimaaz a anak nang Zadok, at i Jonatan a anak nang Abiatar. Karela mu ipadala ing nanumang balitang dimdam mu.
37: Inya i Husai, ing kakaluguran nang David, minta ya king siudad, at lulub ne man kanita king Jerusalem i Absalom.