1: Paburen mung pagkanta ke ing kakung pakamalan,
: metung a kanta tungkul king bie na at king ubas nang mulahan.
: Ing kakung pakamalan atin yang mulahan ubas
: king gabun a mataba ning metung a bunduk-bundukan.
2: Serulan na ing gabun at leko na lang batu;
: kaybat tenam na la ding pekamayap a ubas.
: Mitalakad yang bantayan king kalibudtan da,
: at kinulkul ya para king pipapaslan karing keyang ubas.
: Penaya na lang lulut ding ubas na,
: oneng maslam la ngang alang kalupa.
3: Ngeni ing kanakung pakamalan sasabian na, Ikayung memalen ning Jerusalem at Juda, atulan yu ku at ing mulahan kung ubas.
4: Migkulang ku kaya king pamanese ku king mulahan? Obat memunga yang maslam a ubas? Obat e la mayumung ubas ding binunga na?
5: Oyni ing daptan ku king mulahan kung ubas. Ilako ku la ding makapadurut nang tanam, at lasakan ke ing bakud at paburen ding animal ing kanan de at pandamusakan.
6: Paburen kung dagul nang dagul ing dikut at suksuk. E ke linisan o gambulan man, oneng paburen keng mapuput ya karing miyayaliwang suksuk. E ku paintulut dugpa ing uran king mulahan ubas.
7: Ing Israel ya ing mulahan ubas ning Ginung Mayupaya,
: ding ubas a tenam na ila ding tau ning Juda.
: Asahan na ing karelang daptan itang makatuliran,
: oneng ing ikit na patayan!
: Asahan na karela ing dapat lang kayapan,
: oneng ing pepasari da kabaligtaran at tangis!
8: Makalunus na kayo, uling daragdagan yu la pa ding bale at marangle a atyu na kekayu. E lumuat ala na lang paglugalan ding tau at ikayu namung dili yu ing manuknangan keti.
9: Dimdam keng magsalita ing Ginung Mayupaya. Ngana, Masira la deting sablang maragul at masanting a bale at metung man alang manuknangan karela.
10: Mupul la mung apulung galun a alak ding mulahan ubas karing walung hektariang gabun. Mupul ka mung metung a kaban karing apulung kaban a bini a kekang silbag.
11: Makalunus na kayo, uling mibabangun kayu neng abak a maranun ban minum alak at magpuyat king pamaglasing.
12: Karing piesta yu atin kayung alpa at pandereta ampon plauta at dakal a alak. Oneng e yu gagalangan ing daraptan na ning Ginu .
13: Inya naman mabihag kayu at miyugse marayu uling ala kayung galang. Mate lang danup ding kekayung manimuna, at mate la naman ding memalen king kau rang danum.
14: Kakau ne karela ing kayarian ding mete, inya pakanganga ne ing asbuk na. Akmulan na la ding kagalang-galang nang memalen ning Jerusalem at ding sablang mainge memalen.
15: Mangapakarine ya ing balang metung at metung at mibaba la ding sablang mapagmatas.
16: Oneng ipakit na ning Ginung Mayupaya ing kayupayan na king kapamilatan na ning pamaniapat na king matulid, at ipakit na ing kabanalan na king kapamilatan na ning pamanatul na king balen na.
17: Mayakit lang mamangan king melasak a siudad ding biserung tupa, at manakit lang pastulan ding biserung kambing.
18: Makalunus na kayo, uling e kayu makapagkalag karing kekayung depat a kasalanan.
19: Sasabian yu, Paburen yang magmalagua ing Ginu at daptan na ing sinabi na ban akit tamu. Paburen ya ing banal nang Dios ning Israel ing tuparan na ing tingka na. Lawan tamu nung nanu ing atyu king lub na.
20: Makalunus na kayo, uling ausan yung e mayap ing mayap, at ing e mayap ya ing ausan yung mayap. Gagawan yeng masala ing madalumdum at gagawan yeng madalumdum ing masala. At gagawan yung mayumu pati ing mapait, at ing mayumu naman ya ing gagawan yung mapait!
21: Makalunus na kayo! Uling isipan yu ing tutu na kayung biasa at mautak king kekayung pamibalak.
22: Makalunus na kayo! Ikayung matalik minum alak! Alang maniambut kekayu pangaras king pamaniangkap alak!
23: Oneng uli na mu ning suhul, bubulus yu la ding mikasala, at e yu na la man sasaupan manakit hustisia ding alang kasalanan.
24: Inya naman nung makananung ing are at malanging dikut mamaluktut at magisan king api, makanyan lang marunut ding kekayung yamut, at langi la ding kekayung sampaga at ipaid na ning angin, uling tinggian yu ing turu na ning Ginung Mayupaya, ing banal a Dios ning Israel.
25: Milalablab ing mua na ning Ginu king balen na, at inatiat na ne ing gamat na ba neng parusan. Mangaugun la ding bunduk at malakuan la ding bangke da ring mete karing dalan a kalupa na ning basura. Makanyan man, e pa mu rin miyangganan ing mua na ning Ginu . Manatili ya pa mu rin makayatiat ing gamat na ban mamarusa.
26: Munie yang tanda ing Ginu ban ausan ne ing metung a bansang atyu king marayung lugal. Pasuitan ne manibat king wakas ning yatu at lumapit ya king Ginu . At datang yang agad-agad; mamalagua yang datang!
27: Alang magal ni mitakid man. Alang mitundu ni mipatudtud man. Alang lumualas a kuldun king awakan ni mapatlud a tali sandalyas.
28: Matilus la paslu at makasadia da lang ibugnus ding karelang pana. Anti lang batung mabie ding kuku da ring kabayu ra, at anti lang alisus king kabilis ding parugang da ring karelang karung panggera.
29: Gagaga la ding sundalus anti ding leon a mekapate animal at darala de king marayu nung nu alang ninumang makasamsam karela.
30: Potang datang ne ing aldong ita, gumaga la king mabilug a Israel; gumaga lang anti ing biung ning alun ning dagat. Lawan ye iting bansa! Karalumduman at kasakitan ing daralanan na! Akmulan na ning dalumdum ing sala.