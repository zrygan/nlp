1: Inyang matua ne i Samuel gewa na lang ukum ding anak na king Israel.
2: Joel ya lagyu ing anak nang lalaking pangane at Abiya ne man a lagyu ing kadua; gagampanan da ing katungkulan da karin king Beerseba.
3: Oneng e la memuli kang tata ra nune meging matako la king pikualtan; tinanggap lang suhul at babaluktut da ing katuliran.
4: Uli na niti, migsaria la ding sablang manimuna na ning Israel kang Samuel karin Rama.
5: Ngara, Samuel, matua na kayu at e no man memuli kekayu ding anak yu; tuldu kayung ari ban mamuntukan kekami antimo ing mararapat karing aliwang bansa.
6: Oneng e ya matula i Samuel kaniting karelang kayaduanan. Inya menalangin ya king Ginu .
7: Nganang mekibat ning Ginu kang Samuel, Pakiramdaman mu ing sabla rang sasabian keka ding memalen, uling aliwa naman ika ing sasakuil da nune aku ing sasakuil dang ari da.
8: Nung makananu ra kung peinggulutan at sinambang aliwang dios manibat na kanitang liwal ku la Ehipto angga na ngeni, makanyan munaman ing gawan da keka.
9: Pakiramdaman mu ing aduan da; oneng maigpit mu lang balan tungkul king gawan na karela ning maging ari da.
10: Sinabi nang Samuel karing taung maniawad ari ing sablang sinabi na ning Ginu .
11: Ngana karela, Anti kanini ing gawan na ning maging ari yu: Gawan na lang sundalus na ding anak yu. Ding aliwa kareti sake la karing karung panggera, ding aliwa naman sake la karing kabayu, at ding aliwa gawan na lang sundalus a maglakad para king pamakilaban;
12: gawan na lang opisyal da ring libung sundalus ding aliwa, at gawan na lang opisyal da ring limang pulung sundalus ding aliwa. Papanyarulan na la at papamupulan na la ding aliwa yung anak, at pagawan na lang sandata para king pamakilaban at para karing karung panggera na ding aliwa pa.
13: Pagawan na lang pabanglu ding anak yung babai, papaglutuan na la, at gawan na lang panadero.
14: Kuanan na ing pekamasanting dang diling pupul ding kekayung asikan at ubasan at pitatamnan olibo, at ibie na iti karing talasuyu na.
15: Kuanan na ing sikapulu king kekayung trigu at karing kekayung ubasan, at ibie na iti karing opisyal na at karing talasuyu na.
16: Kuanan na la ding ipus yung lalaki at babai at ding masanting dili karing baka yu at asno, at kaybat gamitan na la king paobra na.
17: Kuanan na naman ing kapulung dake karing kekayung kawan at maging ipus na kayu.
18: Kanita e na kayu pakiramdaman ning Ginu king aldo saingsing kayu uli na ning aring pinili yu.
19: Oneng e re mu rin pekiramdaman ding tau i Samuel. Ngara, Nanu pa man ing sabian mu buri mi pa mu rin ing mika ari kaming mamuntukan kekami
20: ban maging kalupa da kami ding aliwang bansa. Panimunan na kami ning ari mi at ya ing atyu king mumuna neng makilaban kami.
21: Pekiramdaman na ngang Samuel ing sablang sinabi ra ding tau, at kaybat belita na iti king Ginu .
22: Ngana ning Ginu kang Samuel, Ibie mu ing aduan da at tuldu kang maging ari da. Kanita nganang Samuel karing lalaki ning Israel, Sulung, muli na kayu.