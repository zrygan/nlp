1: King kapat nang banuang pamag-aring Jeoiakim, ing anak nang Josias ning Juda, tinggap ke ing mensahing ibat king Ginu tungkul karing sablang memalen na ning Juda. Iti ya ing mumunang banua na ning pamag-ari nang Nebucadenesar ning Babilonia.
2: Ngaku karing sablang memalen na ning Juda at Jerusalem,
3: Kilub ding aduang pulu't atlung banua, manibat king kalabing atlung banua nang pamag-aring Josias a anak nang Amon king Juda angga ngening aldong iti, migsalita ya kanaku ing Ginu , at e ku migkulang king pamagsalita kekayu tungkul king sinabi na, oneng e yu pinsinan.
4: E kayu bisang makiramdam o munie pansin agyamang ing Ginu menatili yang mitutubud karing talasuyu nang propeta.
5: Sinabi da kekayu king lakuan yu na ing e mayap yung pamibiebie, at tuknang nang darapat karing e ustung bage ban manatili kayung mangabiayan king bansang binie na ning Ginu kekayu at karing makatua yu bilang kekayung pibandian king kapilan pa man.
6: Sinabi da kekayu king e kayu sasamba at susuyu karing aliwang dios, at e ye pamuan ing Ginu king kapamilatan na ning pamanyamba yu karing idolong kekayung gewa. E na kayu sana perusan nung pemintuan ye ing Ginu .
7: Oneng sasabian na ning Ginu king e kayu bisang makiramdam, bagkus pepamua ye king kapamilatan da ring kekayung idolo at ikayu mismu ing pepasari king pangaparusan yu.
8: Uling e kayu bisang makiramdam king Ginung Mayupaya, oyni ing sasabian na,
9: Itubud ku la ding sablang tau na ning norti at ing talasuyu kung i Aring Nebucadenesar ning Babilonia. Iparala ku la ban lumaban keting bansa at karing memalen na, at karing sablang bansang makapadurut keting bansa. Lubus ku lang lasakan at manatili ing kasiran king kapilan pa manmetung a bage makatakut at makapangalgal a lalawan. Aku, ing Ginu , ing migsalita.
10: Patuknangan ku ing inge na ning karelang tula at ligaya at ing masayang inge da ring karelang kakasal. E la mika ating laru para karing sulu ra at e na mika atin pang binutil.
11: Manatili yang lasak iting mabilug a bansa at makapangalgal lalawan, at sumuyu la ding makapadurut a bansa king ari na ning Babilonia kilub ding pitung pulung banua.
12: Kaybat na nita, parusan ke ing Babilonia at ing ari na uli na ning pamikasala ra. Lasakan ke ing bansang Babilonia at manatili yang lasak king kapilan pa man.
13: Parusan ke ing Babilonia karing sablang kasakitan a sinabi kung iparala ku karing bansa, inyang migsalita ku kang Jeremias, ding sablang kasakitan a misulat keting libru.
14: Papamayaran ku la ding tau Babilonia king depat da at ding dakal a bansa at ding marangal a ari gawan da lang ipus.
15: Ngana ning Ginu , ing Dios ning Israel, Oyni ing kopang lulanan alak a mitmu king kakung mua. Kuanan me at painuman mu la ding sablang bansa nung nu ra ka itubud.
16: Potang makainum na la, mangapasepase la at milako la pamisip uli na ning gera a iparala ku laban karela.
17: Inya kinua ke ing kopa king gamat na ning Ginu at pepainum ku la ding bansa nung nu na ku tinubud ning Ginu .
18: Ing Jerusalem at ding sablang lugal ning Juda ampon ding ari da at manimuna mipainuman la ngan kaniti ban maging disyerto la, metung a makatakut at makapangalgal a lalawan, at ban gamitan da la ring tau ding lagyu da anting sumpa. Iti ya ing mapapalyari ngening aldong iti.
19: Iti ya ing listahan da ring aliwa pang mipainuman king kopa
20: ing ari na ning Ehipto, ding opisyal na at manimuna; ding sablang tau Ehipto,
21: at ding sablang dayuan karin; ding sablang ari na ning bansang Uz; ding sablang ari da ring siudad ning Filistia; Askelon, Gaza, Ekron, at ing makatagan king Asdod; ding sablang tau ning Edom, Moab, at Ammon;
22: ding sablang ari na ning Tiro, at Sidon; ding sablang ari da ring bansa ning Mediteraneo;
23: ding siudad ning Dedan, Tema, at Buz; ding sablang tau a ururan dang makuyad ing buak da;
24: ding sablang ari na ning Arabia; ding sablang ari da ring tribung atyu king disyerto;
25: ding sablang ari na ning Zimri, Elam, at Media; ing metung at metung karing sablang ari
26: na ning dane norti, marayu at malapit.
: Ing balang bansa keti king yatu sukat yang minum kaniti. Ing katataulian a minum ya ing ari na ning Babilonia.
27: Kanita ngana kanaku ning Ginu , Sabian mu karing tau king aku, ing Ginung Mayupaya, ing Dios ning Israel, iyutus ku karela ing minum la angga king lasing la at sumuka; angga king miragsa la at e na makabangun pa, uli na ning gera a iparala ku laban karela.
28: At nung tanggian deng kuanan ing kopang atyu king kekang gamat at e minum kaniti, kanita sabian mu karela king ing Ginung Mayupaya sinabi na king bisa la o e la bisa minum la kaniti.
29: Pagumpisan ku na ing pamaglasak king mismung sarili kung siudad. Isipan da galang king e la miparusan? Wa, miparusan la uling miparala kung gera karing sablang tau na ning yatu. Aku, ing Ginung Mayupaya, ing migsalita.
30: Jeremias, sukat mung ibalita ing sablang sinabi ku. Kailangan ing sabian mu kareting tau ing anti kaniti,
: Magsalita yang masikan ibat banua ing Ginu ,
: at manuldul yang ibat karing katasan ning banua.
: Ngulangul ya laban karing taung pinili na;
: kulyo yang anti ing lalaking daramusak karing ubas,
: ing balang metung king yatu damdaman ne,
31: at kabling ing siwala na karing wakas ning yatu.
: Atin yang dalum ing Ginu laban karing bansa.
: Tipunan na la ngan ding tau ban litisan na la,
: at atulan na lang kamatayan ding e mayap.
: Ing Ginu ya ing migsalita.
32: Sasabian na ning Ginung Mayupaya king ing kapahamakan datang karing balang bansa, at ing metung a masikan a bagyu datang yang ibat karing wakas na ning yatu.
33: King aldong ita mikalat la ding bangke da ring taung pete na ning Ginu karing misusumangid nang wakas ning yatu. Ala metung mang manangis para karela at ala mang kuma ampon mangutkut karela. Manatili lang makakera king gabun a antimo ing mitambak a dinat ding animal.
34: Kumiak kayu, ikong manimuna, ikong pastul da ring taung kanakung pinili; kumiak kayung masikan! Manangis kayu at magkasat-kasat king alikabuk. Dinatang na ing oras ning pamakamate kekayu at mangari kayu karing lalaking tupa a kakatatan.
35: Ala nang paralan ba kayu mu sanang makatakas.
36: Uli na ning kagipitan, saingsing kayu at mangulisak uling king mua na ning Ginu lesak ne ing bansa yu
37: at likuan neng lasak-lasak ing payapa yung bansa.
38: Gilutan na la ning Ginu ding taung pinili na antimo neng lalakuan ne ning leon ing kueba na. Ding bage makapangilabut ning gera at ing mabagsik nang mua ning Ginu ya ing pepasari king pamaging disyerto na ning bansa.