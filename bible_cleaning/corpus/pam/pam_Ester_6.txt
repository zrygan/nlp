1: King benging ita, e ya mipatudtud ing ari, inya pepakua ne ing librung pisusulatanan king istoria ning kayarian at binasa de king ari.
2: Mebasa king metung nang dake niting libru nung makananu nang atuklasan Mordecai ing tangka da ri Bigtana at Teres, ding aduang lalaking kapun a guardia karing kuartu na ning ari, a paten ya ing ari.
3: Nganang kinutang ning ari, Nanung ablas o parangal ing miyabie kang Mordecai tungkul kaniting mayap a depat na kanaku?
: Ngarang mekibat ding talasuyu na, Ala pu!
4: Nganang kinutang ning ari, Ninu itang atyu king korti?
: Kalub-alub na pa kanitang Haman king korti ning palasyu ban aduan king ari ing ibitin ya batal i Mordecai king pibitayan a makasadia na.
5: Ngarang mekibat ding talasuyu ning ari, I Haman pu ing atyu karin.
: Sinabi na ning ari, Paluban ye keni.
6: Linapit ya i Haman at ngana ning ari, Haman, nanu ing sukat daptan king taung buri nang parangalan ning ari?
: Ngana king lub nang Haman, Ninu mo ing parangalan na ning ari nung aliwa aku?
78: Inya nganang Haman king ari, Pakua yu itang imalan a sinulud yu at itang kabayung seken yu inyang miputungan kayung korona bilang ari.
9: Ibie ing imalan at ing kabayu king metung karing kagalang-galang a pamuntuk na ban ipasulud na ing imalan king taung parangalan na ning ari. Kaybat isake ne king kabayu at ilibut ne king plasa ning siudad kabang sasabian nang masikan ing anti kaniti: Oyni ing lalaking buri nang parangalan mitmung tula ning ari!
10: Kanita ngana ning ari kang Haman, Malagua ka, kuanan mu itang imalan ku at itang kabayu. Ing sablang sinabi mu ya ing daptan mu kang Mordecai, ing Judiong makalukluk king pasbul palub king palasyu.
11: Inya kinua nang Haman ing imalan-ari at ing kabayu. Sinulud na kang Mordecai ing imalan at seke ne king kabayu; linibut ne king mabilug a siudad kabang sasabian na, Oyni ing lalaking buri nang parangalan mitmung tula ning ari!
12: Kaybat na nita, mibalik ya i Mordecai karin king pasbul palub king palasyu. Memalagua ne mang minuli i Haman keta karela; malungkut ya at tatakpan ne ing lupa na uli na ning mengapakarine ya.
13: Kinwentu na kang Zeres a asawa na at karing kakaluguran na ing sablang milyari. Kanita nganang Zeres at ding kakaluguran na, Nung metung yang Judio i Mordecai a pegumpisan na ning pangabagsak ning upaya mu, e me malyaring sambutan; ika ing siguradung sambutan na.
14: Kabang mipapagsalita la pa, dinatang la ding lalaking kapun a tubud na ning ari, at malalagua deng tiki i Haman king pamangan a sidia nang Ester.