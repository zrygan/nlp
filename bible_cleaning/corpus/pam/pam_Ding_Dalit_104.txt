1: Purian me ing Ginu , O kaladua ku!
: O Ginung kakung Dios, ing degulan mu e mu nanu!
: Makaimalan ka king dangalan at kamalan.
2: Makabalabal ka king sala!
: Laladlad me ing banua anting tolda,
3: at babo ning danuman telakad me ing kekang bale.
: Ding kekang peka karwahe ila ding biga,
: at babo ding pakpak ning angin ka makasake.
4: Ing angin ya ing kekang tubud- tuburan nukarin man,
: at ing kislap ning kildap ya ing kekang utus-utusan.
5: Matatag meng binili ing yatu king katatalakaran na,
: at e ya maugun kapilan man.
6: King dagat karin me belabalan,
: at ding bunduk limbug la king danuman.
7: Minagus ing danum inyang kekang sebianan;
: king masikan mung bosis minagus ngan.
8: Minagus pababa karing bunduk, at miras karing kapatagan,
: king lugal a sidia mu.
9: Tildu mu ing angganan a e na dapat lagpusan,
: ban ing yatu e ra ne takpan pasibayu.
10: Payagusan mu lang sibul karing libis ban magus pilatan ding talimunduk.
11: Karing malyap a animal babie lang inuman;
: karin milulunasan ing kau ding asnong malyap.
12: Karing tanaman lele da,
: ding ayup maniale la at magpasiuk la pa.
13: Ibat king matas mung tuknangan tutugtugan mu la ding kabundukan
: angga king kumatmu ing gabun king babie mung kalam.
14: Sagiwang dikut para karing animal kekang patubuan,
: at tanaman a gamitan ning tau
: ban pikuanan king kabiayan,
15: at alak a makaibie tula king pusu na;
: laru ban lupa na saya ya, at tinape a munie sikanan.
16: Ding tanaman ning Ginu e la magkulangan uran,
: ding sedro ning Lebanon a keyang tenam.
17: Karin ding ayup maniale la,
: at karing tanaman a sipres mamugad la.
18: Ding kambing a malyap manuknangan no man king kabundukan, at karing pilatan ding batu karin la manuknangan ding kunehu.
19: Ing bulan keka yang lelangan ban ing panaun mitulduan;
: balu ning aldo nung nanu yang oras lumbug.
20: Paratangan mu ing bengi,
: at kanita no man lalage ding animal a malyap.
21: Ding anak ding leon gagaleung la kabang manintun lang apangan da;
: libut-libut lang manintun king pamangan a babie ning Dios karela.
22: Kabud sunlag ya ing aldo
: mamanialikut na la
: ban magpaynawa karing lukib da.
23: At ing tau naman lulual ya ban magobra
: angga na king ing aldo lumbug ya.
24: O Ginu , ding kekang lelangan e la mabilang-bilang!
: King mitmung kabiasnan keka la ngang lelangan!
: Mitmu ya ing yatu karing kekang lelangan.
25: Kabilang ya kareti ing dagat a tutung maragul at malapad;
: mabibie la karin ding lelangan a e mu abilang-bilang malati o maragul man;
26: karin ding barku mako la't datang,
: at karin ya mamialungan itang Leviatan a kekang lelang.
27: Deti ngan ika ing karelang asahan
: king aldo-aldo pamangan
: a karelang kailangan.
28: Itang babie mu titipunan da;
: potang ding gamat mu bubuklat mu la,
: e la misingap king kabsi ra.
29: Potang darayu ka karela mangatakutan la;
: nung patluran mung karelang pangisnawa mate la;
: magbalik la king alikabuk a ibatan da.
30: Oneng kabud dinan mu lang pangisnawa malalang la,
: at ing yatu dinan meng bayung bie.
31: Ing ligaya ning Ginu manatili sa kapilan man,
: tumula ya sa king sabla nang lelangan!
32: Lawan nia mu ing yatu, at iti gagalgal ya;
: tagkilan na la mu ding bunduk, at agad lang palual asuk.
33: Pagkanta ke ing Ginu kabang mabie ku,
: pagkanta keng kapurian ing kakung Dios
: kabang mabie ku.
34: Mananu na sanang ing kakung pamagkanta makaibie yang tula,
: uling king Ginu tutula ku.
35: Mawala la sana keti king yatu ding makasalanan;
: ding taung e mayap sana mawala no ngan.
: Purian me ing Ginu , O kaladua ku!
: Purian ya ing Ginu !