1: Tinipun na la ngang Aring Benhadad ning Siria ding sundalus na. King saup da ring atlung pulu't aduang ari at ding kabayu ra ampon karung panggera kibkuban ne at lisuban ing Samaria.
2: Peparala yang tubud king siudad, kang Aring Ahab ning Israel, ban sabian da ing anti kaniti: Pasabi nang Benhadad keka king
3: isuku mu na la arap na ding kekang pilak, gintu, ding pekamalagu mung asawa, at ding pekamasikan karing kekang anak.
4: Nganang mekibat Aring Ahab ning Israel, Sabian mu king kanakung panginuan a Aring Benhadad king nayun ku king kayaduanan na; bandi na ku at pati ing nanumang atyu kaku.
5: E miglambat migbalik la ring tubud kang Ahab a magdalang aliwang kayaduanan. Ngara, Pasabi na ning Aring Benhadad keka king mitubud yang tau keka ban isuku mu la ding kekang pilak, gintu, ding kekang asawa, at anak.
6: Subali pa kareti, bukas, king anti kaniting oras, mitubud kung tauan ku ban siasatan de ing palasyu at ding bale ra ding tauan mu. Kuanan da at dalan ing nanumang bage aburi da.
7: Inya tinipun na lang Aring Ahab ning Israel ding kasaup na at ngana karela, Lawan yu, talagang manintun yang gulu ing Aring Benhadad. Aduan na ing isuku ku la ding asawa ku at anak, ing pilak ku ampon gintu. Mebisa na ku man king aduan na.
8: Ngara kang Ahab ding tau at ding kasaup na, E me papansinan; e ka mabibisa!
9: Inya nganang Ahab karing tubud nang Benhadad, Sabian mu king panginuan kung ari king nayun ku king mumuna nang aduan, oneng e ku nayun king kadua.
: Meko la ring tubud at kaybat mibalik no naman a ating makayaliwang mensahi ibat kang Benhadad para kang Ahab
10: Mananu na sanang paten da ku ring dios ku nung bukas, king oras a anti kaniti, atin pang makatagan a kasakmal mu mang alikabuk ning siudad a e ra adala ding kakung sundalus. Inya mitubud kung dakal a sundalus ken ban lasakan de ing siudad mu.
11: Pekibat nang Aring Ahab ning Israel, Sabian mu kang Aring Benhadad king magmayabang ya mu ing tune sundalus potang yari na ing labanan, e potang bayu ing labanan.
12: Miras iting amanu kang Benhadad kabang ya at ding kayabe na miminum lang alak karing tolda ra. Inya minie yang utus karing tauan na ban magsadia nang lumusub king siudad. At migsadia la king pamakilaban.
13: Dinatang ne man ing metung a propeta at lepitan ne i Aring Ahab at ngana, Pasabi na ning Ginu keka, Aring Ahab, king e ka sukat mitatakutan karing akakit mung dakal a sundalus. Saupan da ka ban sambutan mu la ngening aldong iti at ban akilala mu king aku ing Ginu .
14: Nganang kinutang Ahab, Ninu ing manimuna king pamaglusub?
: Pekibat ning propeta, Ing Ginu sasabian na king ding kayanakan a sundalus lalam dang pamamahala ring gobernador da ring probinsia.
: Ngana pang kinutang Ahab, Ninu ing munang lumusub?
: Ika, nganang mekibat ning propeta.
15: Inya pepayaus na lang Ahab ding kayanakan a sundalus lalam dang pamamahala ding gobernador a ating aduang dalan atlung pulu't adua katau. Tinipun na la naman ding aliwa pang memalen ning Israel, at mekatipun yang pitung libu katau.
16: Linusub la itang kaugtuan aldo kabang maglasing ya i Benhadad at ding atlung pulu't aduang ari a kayabe na karing karelang tolda.
17: Ding minunang linusub ila ring kayanakan a lalaking sundalus lalam dang pamanimuna ding karelang gobernador. Belita da ring sundalung tinubud nang magumasid Benhadad king ating lalaking daratang a menibat king Samaria.
18: Nganang Benhadad karela, Nanuman ing pake dakapayapan o e kapayapandakpan yu lang mabie.
19: Ding minunang linusub ila ding kayanakan a sundalus, atyu la kagulutan da ring sundalus na ning Israel,
20: at apate ne ning metung at metung karela ing akalaban na. Inya tinakas la ring sundalus na ning Siria, oneng ding Israelita penagal da la. Mekatakas ya mu rin i Benhadad a mekasake king kabayu a kayabe da ring mapilan a sundalus nang pakasake kabayu.
21: Kanita mekiabe ya i Aring Ahab king labanan. Gisan da lang pete ding sundalus ning Siria, at abihag da la ring dakal a kabayu ampon karung panggera.
22: Kaybat na nita, pintalan ne ning propeta i Aring Ahab at ngana, Muli na kayu at dagdagan mu la ring kekang sundalus, at magplanu kang masalese, uling kalabas na niting banua mibalik ya ing ari ning Siria ban lumusub pasibayu.
23: Ngara ding pamuntuk kang Aring Benhadad, Ding dios da ring Israelita ila ding dios da ring bunduk. Iti ing sangkan nung inya mesambut tamu karela. Oneng siguradu ta lang sambutan nung karing patag a lugal ta la labanan.
24: Oyni, Makamal a Ari ing gawan yu: ilako yu la ring atlung pulu't aduang ari karing karelang katungkulan at palitan yu la karing pekapun.
25: Tumipun kayung pasibayung sundalus a kasing dakal da retang minuna, alilan la ring kabayu at karung panggera a mebihag, at kaybat labanan la king kapatagan. Kanita mas dakal tamu at masikan kesa karela.
: Pekiramdaman nang Aring Benhadad ing payu da at makanyan ing depat na.
26: Kalabas na ning pabanua tinipun na la ding sundalus na at abe-abe lang minta king siudad ning Afek ban lusuban la ring Israelita.
27: Mitipun la naman ding Israelita at miyabie karela itang kailangan da para king labanan. Meko la at migkampu la king aduang grupu arapan da ring sundalus ning Siria. Balamu malati lang kawan da ring kambing ding Israelita kabang ding sundalus ning Siria marakal lang makakalat king lugal a ita.
28: Lepitan neng pasibayu ning propeta ing ari na ning Israel at ngana, Ing Ginu sasabian na king agpang karing tau Siria, dios ya kanu king kabundukan at e ya dios king kapatagan. Inya masambut la kekayu ding e mabilang-bilang dang sundalus, at kanita yu akilala king ya ing Ginu .
29: Parehu lang pitung aldo migkampung miyayarapan. Milaban la inyang miras ing kapitung aldo, at ding Israelita mekapate lang dinalan a libung sundalus ning Siria.
30: Mekatakas la ring mitagan karela, at minta la king siudad ning Afek. Oneng mibagsak ya ing pader ning siudad at mitambunan la ring aduang pulu't pitung libung sundalus ning Siria.
: Mekatakas ne naman i Benhadad king siudad at sinalikut ya king metung karing kuartu.
31: Ngara ding opisyal na, Makamal a Ari, abalitan mi king malunusan la ding ari ning Israel. Inya paintulutan yu kaming magbabat saku karing awakan mi at mitaling lubid karing buntuk mi, at kaybat lapitan mi ya ing ari ning Israel. Siguru e na ka papate, nung makanyan ing daptan mi.
32: Inya migbabat lang saku karing karelang awakan at mitaling lubid karing buntuk da; pintalan de ing ari ning Israel at ngara, Makamal a Ari, pakisabi nang mayap kekayu ning talasuyu yung i Benhadad king e ye sana papate.
: Ngana ning Aring Ahab, Mabie ya pa? Mengari kaming mikapatad Benhadad.
33: Bala ra king ing amanung mikapatad a sinabi ning ari ya ing tanda ning mayap nang pilubluban, inya agad lang mekibat. Ngara, Opu, mabie ya pa ing kapatad yung i Benhadad!
: Dakitan ye at idala keti, ngana ning ari karela. Inyang dinatang ya i Benhadad, pepasaken neng Aring Ahab king karwahe na.
34: Nganang Benhadad, Ibalik ku la keka ding siudad a kinua nang tata ku kang tata mu. Malyari kang gawang negosyu king Damasco antimo ing depat nang tatang ku karin king Samaria.
: Nganang Ahab, Uli na niting sinabi mu, ibulus da ka. Ginawa lang kasunduan at kaybat binulus neng Ahab i Benhadad.
35: King utus ning Ginu , ing metung karing miembru ning aguman da ring propeta, miyutusan yang sabian na king kalupa nang propeta, Dapat a mayap, tabakan mu ku. Oneng e ya mebisa.
36: Inya ngana, Uli na ning e mu pamamintu king utus ning Ginu , paten na ka ning leon kalako mu keti. Inyang meko ne, akasalubung ne ing leon at pete ne ning leon.
37: Mekatagpu ne namang kalupa nang propeta at sinabi na, Dapat a mayap, tabakan mu ku. Inya ing pekisabian na tebak ne at mesugat ya.
38: Binalut ne ning propeta ing lupa na ban e re akilala ding tau; meko ya at tinalakad king dalan. Panayan neng dumalan ing ari na ning Israel.
39: Inyang daralan ne ing ari, ngana ning propeta, Makamal a Ari, minta ku at mipalibutad king labanan. Karin ating linapit kanaku a magdalang bihag. Ngana kanaku, Banten me ing taung iti. Nung makatakas ya, ing bie mu ya ing kapalit na o kaya mamayad kang atlung libung pirasung pilak.
40: Oneng samal ku inya akalimbatawan ke at mekatakas ya ing bihag.
: Ngana ning ari, Ika mismu ing minatul king sarili mu, at sukat kang mamayaran.
41: Kanita ne biglang leko ning propeta ing makabalut a imalan king lupa na, at akilala ne ning ari king metung ya karing propeta.
42: Ngana ning propeta king ari, Anti kaniti ing pasabi na keka ning Ginu Obat binulus me ing taung telaga kung paten? Inya ing kapalit na ning bie na ya ing bie mu, at mate la ring sundalus mu uling pepaburen mu lang mekatakas ding sundalus na.
43: Minuli ya king palasyu na king Samaria i Aring Ahab a malungkut at masakit a lub.