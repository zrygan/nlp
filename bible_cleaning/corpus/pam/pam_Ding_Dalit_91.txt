1: Ing ninumang lalapit king Kakataskatasan a Dios
: at manatili king lalam ning keyang kayupayan,
2: malyari nang sabian, Ika ing kakung santungan at kambilan;
: ika ing kakung Dios a kakung panaligan.
3: Iligtas na ka king panganib,
: at karing makamate sakit.
4: Karing pakpak na lukuban na ka;
: ingat na keka ibie na;
: ing katapatan na ya ing mingat keka.
5: Ala kang dapat pitakutan a panganib neng kabengian
: o neng aldo karetang bigla na lulusub
6: ni sakit katakap ning silim o nanumang e mayap a makamate neng aldo.
7: Malyaring ding libu king siping mu mate la,
: at ding apulung libu a makapadurut keka,
: oneng e ka numanu balang.
8: Lumawe ka at kekang akit
: ing kaparusan a dugpa karing makasalanan.
9: Uling gewa meng salilungan ing Ginu ,
: ing Kakataskatasan a keka maningat.
10: Alang dugpa kekang e mayap
: ni sakit a miras king kekang tuknangan.
11: Karing anghel ning Dios penabilin na ka,
: ban mingat keka nukarin ka man munta.
12: Ingatan da ka karing karelang gamat,
: ban ding bitis mu karing batu e la mitalusad.
13: Keka lang damusakan ding leon at ding ubingan,
: ding leon a mitmung bigsikan at ubingan a kamandagan.
14: Ngana ning Dios, Iligtas ku la detang malugud kaku,
: at idipensa detang tatanggap kaku bilang karelang Ginu .
15: Potang maus la kaku kaku lang pakibatan;
: kaku lang saupan king karelang kagutgutan;
: kaku lang iligtas at parangalan.
16: Ing makabang bie karela ku ibie,
: at ing kaligtasan.