1: Parati kung ikanta, O Ginu , ing lugud mung e kukupas;
: ibalita ku ing katapatan mu king kapilan pa man.
2: Uling alang kayangganan ing lugud mu;
: ing katapatan mu matatag yang anti ing banua.
3: Nganang sinabi, Ating kasunduan a gewa ku king kakung pinili;
: pengaku ku kang David a talasuyu ku
4: king ing lahi na kaku yang papanatilian ari kapilan man,
: at ing kayarian na e ya miwakasan.
5: Ding banua sasabian da la, O Ginu ,
: ding makapagmulalang dapat mu;
: ing katipunan ding kekang banal sasabian da ing kekang katapatan.
6: O Ginu , ninung atyu banua a malyaring keka pakilupa;
: alang dios a kalupa mu.
7: Metung kang Dios a gagalang da, at pitatakutan
: king kapulungan ding banal.
8: O Ginung Dios a Mayupaya, king kayupayan ala kang kalupa;
: O Ginu king sablang bage tapat ka.
9: Ika ing sasakup king dagat a mabagsik;
: ding alun nang manyintang keka lang patahimikan.
10: Itang dambualang i Rahab piglati me at pete;
: king mayupaya mung sikanan simbut mu la ding kekang kalaban.
11: Keka ya ing banua at keka ya naman ing yatu;
: king yatu ika ing linalang at king sablang makalulan.
12: Ika ing linalang king mauli at king norti;
: ing Tabor at ing Hermon masaya lang magkanta keka.
13: Tutu kang mayupaya at tutu kang masikan,
: at ing gamat mung wanan makayatiat ya.
14: Ing hustisia at katuliran ila ding asias ning kekang kayarian;
: ing lugud at katapatan mayayakit king sabla mung daraptan.
15: Mapalad la, O Ginu , ding taung biasang samba at magkantang kapurian keka,
: ding mabibie king aslag ning kekang ganaka!
16: Uli mu, magsaya la patitingapun
: layun da kang pupurian uli ning kekang kayapan.
17: Maragul la ding tagumpe a kekami kekang babie;
: magtagumpe kami uling kaluguran mu kami.
18: Ika, Ginu , ing memili king kekeng talapamingua,
: ika ing minie king ari mi, O Banal ning Israel.
19: Kanitang minuna, king kapamilatan ning vision,
: migsalita ka karetang tapat keka.
: Ngamu karela, King metung a bayani pinutung ku ne ing korona;
: likluk ke king tronu na itang pinili ku karing maldang tau.
20: Gewa keng ari i David a kakung talasuyu,
: at tigtugan king banal a laru.
21: Kaku yang alalayan
: at king kakung kayupayan dinan keng sikanan.
22: Minsan man e la magtagumpe kang David ding keyang kalaban;
: e re sambutan ding taung alang kayapan.
23: Aku ing gumisan karing kalaban na,
: at gisanan paten ding masama kang David.
24: Kang David manatili ing lugud ku't katapatan;
: magtagumpe ya kapilan man.
25: Ing kayarian na miras ya angga king dagat, at pati na king Ilug Eufrates.
26: Kaku sabian na,
: Ika ing Tata ku at Dios ku;
: ika ing Talaingat at Talapagligtas ku.
27: Aku naman ibilang keng anak a pangane ku,
: ya ing mayupayang diling ari ning yatu.
28: Parati keng tuparan ing pangakung binie ku,
: at ing kasunduan mi manatili ya.
29: Papanatilian keng ari kapilan man ing lahi na;
: parati yang metung karing lahi na ing maging ari.
30: Nung ding lahi na e la tupad karing kakung kautusan,
: at lapastanganan da lang kakung tuntunan,
31: nung labagan da ing kakung turu,
: at e da la tuparan ding kakung kautusan,
32: kanita kaku lang parusan king dapat dang makasalanan.
: Kaku lang papagdusan king dapat dang kamalian.
33: Oneng ing lugud ku kang David e miwakasan;
: ing pangakung binie ku kakung tuparan.
34: E ke labagan itang kakung kasunduan;
: metung mang pangaku ku kang David e ku bawian.
35: Misan mu at para king kapilan man;
: sinumpa ku king banal kung lagyu;
: kang David kapilan man e ku maglaram!
36: Ing lahi na, anting ari, manatili ya anggang saslag yang aldo;
37: manatili ya king kapilan man anti ing bulan,
: itang tapat a testigu king banuang maleparan.
38: Oneng ngeni keka yang tinggian at gilutan,
: at kamuan meng e makanyan- kanyan ing aring kekang pinili.
39: Keka yang lebagan ing kasunduan mu king kekang alipan,
: at ing korona na king gabun me inugse.
40: Digsa mo ngan ding pader ning siudad na,
: at ding keyang kuta ligpak mu la.
41: Ding sablang daralan panakawanan dang keyang pibandian;
: pituya-tuya de ring bansang keyang kasiping.
42: Ding kalaban na ilang kekang pepaniambutan;
: pepatula mo ngan ding sabla nang kalaban.
43: Meging ala yang silbi ing espada na,
: at pepaburen meng mesambut king labanan.
44: Leko me king gamat na ing setro,
: at king alikabuk me belugse ing tronu na.
45: King kekang depat malagua yang metua, at mengapakarine ya.
46: O Ginu , ala nang angga ing pamagpampan mu kekami?
: Angga kapilan ing mua mung milalablab anting api?
47: E mu sa kakalinguan king makuyad mu ing bie ku;
: ganakan mu sa king lelangan mu kaming ating kamatayan.
48: Ninung mabie a e takman king kamatayan?
: Ninu ing makapangilag king malalam a kutkutan?
49: O Ginu , nukarin ing lugud mung wagas king panaun a milabas?
: Antayu ing pengaku mung katapatan kang David?
50: Ganakan mu, O Ginu , nung makananu reng insultuan ding tau ining talasuyu mu,
: at ing insultu a pibata ku karing paganu.
51: O Ginu , ing kekang pinili insultuan de ring kalaban!
: Lilibakan de nukarin ya man munta.
52: Purian ya ing Ginu king kapilan pa man!