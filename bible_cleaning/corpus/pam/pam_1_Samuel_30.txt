1: King katlung aldo ya mekapagbalik Ziklag i David at ding tauan na. Linusub la ding Amalekita king Negeb at king Ziklag. Ikua re ing Ziklag at saka re silaban,
2: at binihag da la ring babai, ding matua at anak; ala lang pete metung man oneng dela da la at saka na la meko.
3: Inyang dinatang ya i David at ding tauan na king siudad, ikit da king mesilab ya iti at mebihag la ring asawa ra at anak a lalaki at babai.
4: Kanita kinulisak ya at menangis i David at ding tauan na angga king ala nang tutulung lua karela.
5: Mebihag la ding adua nang asawang David, i Ahinoam ning Jezreel at i Abigail a mebalu nang Nabal a tau Carmel.
6: Meligalig yang e mu nanu i David; buri deng pamasibasan batu ding tauan na uling tutu rang penamdaman ing pangabihag da ring karelang anak a lalaki at babai. Oneng pesiknangan ne ning Ginung Dios na.
7: Nganang David king paring i Abiatar a anak nang Ahimelek, Idala me kanaku ing efod. At dela neng Abiatar ing efod kang David.
8: Kaybat nganang David king Ginu , Panagalan ku la o ali ku la ding linusub a reta? Akua ku la kayang atagal at aligtas ding mebihag?
: Pekibat na ning Ginu , Tagalan mu la at aligtas mu la ding taung binihag da.
9: Inya meko ya i David; kayabe na la ding anam a ralan a tauan na at miras la king Batis ning Besor nung nu la pepailakuan ding sukat malakuan.
10: Sindu nang David at ding apat a ralan a tauan na ing pamanagal. King pangapagal da e na la milipat king Batis ning Besor ding aduang dalan karing tauan na. Inya melakuan la.
11: Atagpuan de ring tauan nang David ing metung a tau Ehipto at dela re arap na. Dininan deng pamangan at inuman.
12: Dininan dia namang kapirasung bibingkang higera at aduang kasapunggul a pasas. At inyang mekapangan ya, mika animu ya; uling atlu neng aldo at atlung benging e mamangan at miminum.
13: Nganang kinutang David, Ninung panginuan mu at nu ka tau?
: Kayanakan kung tubu Ehipto, nganang mekibat, ipus na ku ning metung a Amalekita; likuan na ku ning panginuan ku atlung aldo na ing milabas uling mesakit ku.
14: Lisuban mi ya ing Negeb ding Kereteo at ing Negeb ning Juda at ing Negeb ning Caleb at saka mi ya silaban ing Ziklag.
15: Nganang David, Malyari mu kung saupan ban akit ku la reting linusub?
: Pekibat na, Wa, nung isumpa mu king Dios king e mu ku paten o kaya e ibalik king panginuan ku.
16: At tiki na la nung nu la karin ding Amalekita.
: Disnan da lang pakakalat ketang lugal da; ating mamangan, miminum, at teterak, uling tutung dakal ing ikua rang pibandian king bansa da ring Filisteo at king sakup ning Juda.
17: Lisuban na lang David at pete inyang sisilim na angga na king bengi ning tutuking aldo. Alang mekaligtas metung mang lalaki subali mu karing apat a ralan a kayanakan a sinake kamelyu ban makatakas.
18: Ikua nang David ing sablang kinua ra ding Amalekita, at aligtas na la ding bihag pati na ring adua nang asawa.
19: Alang mewalang matua o anak, anak a lalaki at babai, pibandian a meyakua o nanumang ikua ra ding Amalekita. Ikua na ngan abalik David iti.
20: Ikua na la namang pasibayung David ding sablang tupa at baka; pepatabi na la deti karing tauan na. Ngara deti, Iti pibandian nang David!
21: Kanita mibalik ya i David karing aduang dalan a kataung mapagal na, inya e la mekatuki kang David nune melakuan na la mu karin king Batis ning Besor. Seganan de i David at ding tauan na. Inyang mipalapit ne i David, kinomusta na la.
22: Oneng migsalita la detang matsura ugali at maimut karing kayabe nang David. Ngara, E ta na la man kayabe ren king labanan, inya e ta la darakayan king banding ikua tamu. Paburen ta nia mung akua ne ning balang metung ing asawa na at ding anak na at kaybat muli ne.
23: Oneng nganang David, E makanyan, kapatad, ing gawan yu king binie na ning Ginu kekatamu. Linigtas na katamu at birian na ing asambut ta la ding linusub.
24: Ninu mong nayun kekayu king bage anti kanyan? Pante-pante ing dake ning balang metung: abe ta ya mang linusub o melakuan yang migbante king karga tamu.
25: Manibat na kanita at angga na ngeni gewa neng patakaran at tuntunan iti para king Israel.
26: Inyang mekapagbalik ne i David king Ziklag, peparalan na la king pibandian a ikua na ding kakaluguran na, ding manimuna ning Juda. Ngana, Tanggapan ye ing metung a regalu ibat karing pibandian a meyakua karing kalaban ning Ginu .
27: Peparala ya karin king Betel, king Ramot ning Negeb, king Jatir,
28: Aroer, Sifmot, Estemoa,
29: at Racal. Makanyan munaman ing binie na karing tau Jerameel, karing siudad da ring Keniteo,
30: karin Horma, Borasan, Atak,
31: Hebron, at karing sablang lugal a pintalan nang David at ding tauan na king karelang pamaglibut.