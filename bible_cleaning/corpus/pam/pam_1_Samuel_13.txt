1: Lima yang pulung banua i Saul inyang meging ari ya, at mig-ari ya king Israel kilub ding aduang pulu't aduang banua.
2: Memili yang atlung libung lalaki ning Israel i Saul; kayabe na la ding aduang libu karin king Mikmas at king bunduk-bundukan nang lugal ning Betel; samantalang ding libu naman kayabe na lang Jonatan karin king Gibea a sakup ning Benjamin. Pepaulian na lang Saul ding aliwang lalaki.
3: Ikua neng Jonatan ing lugal a pipagkampuan da ring Filisteo karin king Gibea; abalitan da iti ding Filisteo. Pepatiup neng Saul ing trumpeta ban ipamalita iti king mabilug a bansa.
4: Abalitan da ring Israelita king lisuban na neng Saul ing pipagkampuan da ring Filisteo at king mua la ding Filisteo king mabilug a Israel. Pintalan de ring sablang tau i Saul karin king Gilgal ba reng pakiabayan.
5: Migsadia lang makilaban ding Filisteo king Israel: atlung pulung libung karung panggera at anam a libung sundalus a pakasake kabayu ampon sundalus a kasing dakal ning balas king pampang ning dagat. Linakad la at migkampu karin Mikmas a atyu king dane nang aslagan ning Betaven.
6: Inyang ikit da ring Israelita king ala lang agyudaig la king labanansinalikut la karing kueba, karing kulkul, karing batu, at pati na karing talaga.
7: Lipatan da ne man ding aliwa ing Ilug ning Jordan, at minta la king sakup na ning Gad at Gilead. Atyu ya pa i Saul karin Gilgal; tutukian de ring tau a gagalgal king takut.
8: Pitu yang aldo manaya karin agpang king sinabi nang Samuel. Oneng inyang e ya dinatang i Samuel karin Gilgal megumpisa na lang mikakawani ding tau.
9: Inya nganang Saul, Idala ye ing ain-a-durulukan kanaku at ding ain-ning-pamisulusulu. Inain ne ing ain-a-durulukan.
10: Kabud ayari neng inain ing ain-a-durulukan, dinatang ya i Samuel. Linual ya i Saul ba neng saganan at pugayan.
11: Nanung gewa mu? nganang kinutang Samuel.
: Nganang mekibat Saul, Inyang akakit kung lalakuan da na ku ding tau at uling e ka dinatang karing aldo a tikda mu at uling makatipun na la ban lumusub ding Filisteo karin king Mikmas,
12: ngakung sinabi, Malapit da na kaming lusuban ding Filisteo keti king Gilgal at e ku pa meka ain king Ginu . Makanyan kung mepilit miyain king ain-a-durulukan.
13: Nganang Samuel kang Saul, E ustu ing depat mu. E mu tiparan ing utus na ning Ginung kekang Dios. Nung e mu gewa ita, papanatilian na sanang alang angga ing pamag-ari mu king Israel.
14: Ngeni e la manibatan king pamilya mu ding mag-ari king Israel. Atin neng piniling metung a kayalili mu; tau yang babie tula king Ginu . Pinili ne ning Ginu ban maging ari na ning balen na uling e ka memintu king inutus na keka ning Ginu .
15: Meko ya i Samuel king Gilgal at minta ya king Gibea a sakup ning Benjamin. Binilang na lang Saul ding sundalus a menatiling kayabe na; manga anam lang dalan a katau.
16: I Saul at ing anak nang i Jonatan at ding sundalus a menatiling kayabe ra maka-kampu la karin Geba na ning Benjamin samantalang maka-kampu no man king Mikmas ding Filisteo.
17: Atlu lang grupu ding sundalung sinalake ibat king kampu da ring Filisteo. Minta ya ing metung king dalan na ning Ofra a sakup na ning Sual,
18: migbanda ya ing metung king Bet Horon, at ing metung naman minta ya king angganan a makaparungdung king Kapatagan ning Zeboim lele ning disyerto.
19: Ala pang pande kanita king mabilug a sakup na ning Israel uling e ra buri ding Filisteo ing gawa lang espada o tandus ding Hebreo.
20: Potang atin lang patais a sudsud, sarul, palakul o lait, pupunta la pa mu ding Israelita karing Filisteo.
21: Katlung dake na ning perang ausan dang sekel ing bayad neng patais da la ring karelang sarul at sudsud; maygit yang kapitnang dake na ning sekel naman ing bayad neng patais da la ring palakul o lait.
22: Ding maki espada mu inyang miras ing aldo na ning labanan ya i Saul at i Jonatan. Alang maki espada o tandus karing Israelita.
23: Makabante la ding Filisteo king dalan papuntang Mikmas.