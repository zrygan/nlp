1: Nganang migsalita ning Ginu kang Moises,
2: Iyutus mu karing memalen na ning Israel king magdala lang larung olibo a alang samut para karing sulu ban manatili lang makaslag
3: king lual na ning kortina a atyu king arapan na ning Kaban ning Kasunduan kilub ning Tolda. Sindian na lang Aaron deting sulu neng daratang na ing bengi, at e na la paburen matatda angga itang kabukasan abak. Sukat yang tuparan iting tuntunan king kapilan pa man.
4: I Aaron ya ing lumingap karing sulu a makabili karing tumpakan-sulung megawa king gintung puru ban manatili lang makaslag arapan ku, ing Ginu .
5: Kuma kayung apat at kapitnang litrung mapinung arina at kaniti yu la gawan ding labing aduang tinape.
6: Ayusan yu la deting tinape king aduang hilera; tianam balang hilera, at ibili yu la king lamesang megawa king gintung puru.
7: Mibili kayung insenso a alang samut king balang hilera ban iyabe king tinape at silaban bilang e pamangalinguan kanaku, ing Ginu .
8: Ding anti kareting tinape ilang iyain kanaku balang Aldo ning Sabbath. Daptan yu iti bilang katungkulan ning Israel king sablang panaun.
9: Mangaintulid la deting tinape, kaybat dang miyain, kang Aaron at karing anak na. Kanan da la reti king lugal a sagradu uling iti metung yang sagradung dake ning ain a mitalaga kanaku, ing Ginu , para karing pari. Tuntunan ya iti a sukat ipatupad king sablang panaun.
10: Misan, ating taung anak na ning lalaking tau Ehipto at ning babaing taga Israel a milagyuan Selomit a anak nang Debri king tribu nang Dan. Linub ya iting lalaki king kampu da ring Israelita at mekipate ya king metung a tune Israelita.
11: King pamipate ra mekapanagkas ya't layun lepastangan ing lagyu ning Ginu . Inya dela re kang Moises.
12: Kilung de kabang panenayan da ing atul na ning Ginu tungkul king taung iti.
13: Ngana ning Ginu kang Moises,
14: Ilual ye king kampu ing lalaking ita. Ing balang metung karing mekaramdam king pamanagkas na laban kanaku, ing Ginu , itumpak da la ring gamat da king buntuk niting lalaki ban saksian da ing pamikasala na. Kaybat, paten ne ning mabilug a balen king kapamilatan na ning pamamasibas batu.
15: Sabian mu karing memalen na ning Israel king mikasala ya ing ninumang managkas at lapastangan king Dios.
16: Paten ya ing magsalitang e mayap king lagyu ku, ing Ginu , Israelita ya man o ali ya. Basibasan deng batu ring sabla angga king mate ya.
17: Paten ya naman ing mekamate king kalupa nang tau.
18: Nung animal ne man ing pete na ning ninuman, sukat neng alilan iti, uling nung bie ing inutang bie munaman ing pamayad.
19: Nung apanasakit ne ning ninuman ing kalupa nang tau, panasakitan ya namang kalupa na ning depat na.
20: Nung apakli ne butul, paklian ya naman a butul; mata libe mata, at ipan libe ipan. Nung nanung pinsala ing depat na, makanyan munaman ing daptan keting tau.
21: Ing mekapate animal, alilan nia namang animal, oneng paten ya ing mekapate kalupa nang tau.
22: Bukud metung ya ing kautusan a ipairal kenu man, Israelita ya man o dayuan a makipamalen kekayu, uling aku ing Ginung kekayung Dios.
23: Inyang ayari na nang Moises ing pamagsalita na, dela ra ne ing lalaking menagkas king lual na ning kampu, at besibas deng batu angga king mete ya. Makanyan dang tiparan ding memalen na ning Israel ing sablang inutus na ning Ginu king kapamilatan nang Moises.