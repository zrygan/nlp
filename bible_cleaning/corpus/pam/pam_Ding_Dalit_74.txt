1: O Dios, obat likuan mu kaming alang kapupusan?
: Manatili ka waring mua king kekang balen?
2: Ganakan me ing kekang balen a pinili mu king panaun a maluat nang milabas,
: ing lahi a kekang linigtas king panga-alipan maging sarili mung mana;
: ganakan me ing Bunduk ning Zion a king misan meging kekang tuknangan.
3: Paindalanan mu la at pasyalan deting lugal a lubus melasak;
: sinira da la ring kalaban ding sablang bage atyu king Templo!
4: Karin king Templo tagumpe kukulio da ring kalaban;
: karelang bandera tinas de bilang tanda ning karelang tagumpe.
5: Mengari la karing taung king bunduk manyutung;
: digsa da lang tanaman karing karelang palakul.
6: Ing sablang dinukit a dutung
: karelang sinira karing piku at palakul.
7: Silaban de ing kekang santuaryu,
: lesak de at lepastangan ing banal a lugal nung nu ra ka sasamban.
8: Ngarang misabisabi, E tamu patugut anggang e ta la asambut.
: Inya silaban da lang sablang banal a lugal king bansa.
9: Ala nang palatandanan a manibat king Dios;
: ala nang propeta metung man
: at alang makasabi nung kapilan iti miyangganan.
10: Angga kapilan, O Dios, ing pikayli-kaylian da ka ding kekeng kalaban?
: Paburen mo waring insultuan da ka king kapilan pa man?
11: Obat e mu ne buring saupan?
: Obat ing wanan mung gamat keka yang pimpan?
12: Ika, O Dios, ing ari mi ibat na king kapupurmeruan;
: ing maralas kekami migligtas.
13: King kekang upaya keka yang pinitna ing dagat;
: keka lang linaso buntuk ding dambuala king danuman manuknangan.
14: Ika ing linaso king buntuk ning Leviatan,
: at gewa meng pamangan para karing animal a atyu king ilang.
15: Ika ing mibugnus karing sibul at batis;
: ika namang pepamala karing ilug a mangaragul.
16: Lelangan me ing aldo at ing bengi,
: king bulan at karing batuin ika ing mibili;
17: ika ing mibili karing angganan na ning yatu;
: ika ing mitatag king kaleldo at king panaun ning dimla.
18: Ganakan mu, Ginu , kaylian da ka ding kekang kalaban;
: ala lang Dios a katawan at ikang karelang pikakasaman.
19: E me babie ing balen mung alang kalaban-laban king mabagsik nang kalaban
: ni e kakalinguan kapilan man ing balen mung karelang insultuan.
20: E me sa kakalinguan itang kasunduan mu kekami!
: Magbabo ing katampalasan nukarin mang lugal.
21: E mo sa paburen mipakarine ding malulupig;
: paintulut mung purian da ka ding kalulu at ding taung gipit.
22: Talakad ka, O Dios, idipensa mu ing kekang piamanuan,
: ganakan mung kaylian-kaylian da ka patingapun ding alang Dios a katawan.
23: Ganakan mu ing kukulisak da ring kalaban,
: itang alang tuknang a alingongo ding kekang kalaban!