1: Lipat da ring ilug na ning Etiopia ating lugal nung nukarin mararamdam ing kaluskus da ring pakpak.
2: Ibat king lugal a ita datang la ding tubud king Ilug ning Nilo; makasake la karing bangka a megawa king timbu. Muli na kayu, ikayung masalusung tubud! Idala yeng mibalik iting mensahi king bansa yung kewani da ring ilug, king masikan at mayupaya yung bansa, karing memalen yung matas at mapinu balat at pitatakutan da ring tau king mabilug a yatu.
3: Makiramdam kayu, ikayung sablang tau keti king yatu. Lawan ye ing banderang peka tanda a mitas king taluktuk ning bunduk! Pakiramdaman ye ing tiup ning trumpeta!
4: Uling sinabi na ning Ginu kanaku, Lumawe kung alang imik ibat banua antimo nung makananung alang bulad lalto ing ambun busal ning malisangan a kabengian neng panaun na ning papalut, kasing lino na ning sala ning kaugtuan aldo.
5: Bayu da la pupulan ding ubas, potang ikua ra nang melaglag ding sampaga at ding ubas lululut na la, mayan lang magisan ding tau Etiopia karing kalaban nung makananu na lang agyung kuturan ning palang ding sanga king pun.
6: Malakuan la ding bangke da ring sundalus da at milantad la karing ayup at mabagsik a animal. At king panaun na ning kaleldo maging pamangan da la ring ayup, at ding mangan karela king panaun na ning dimla ila naman ding animal.
7: Potang datang ing panaun a ita tanggap yang ain ing Ginung Mayupaya kaniting bansang kewani da ring ilug; iting masikan at mayupayang bansa; deting taung matas at mapinu balat a pitatakutan da ring sabla king mabilug a yatu. Datang la king Bunduk ning Zion nung nu ya misasamban ing Ginung Mayupaya.