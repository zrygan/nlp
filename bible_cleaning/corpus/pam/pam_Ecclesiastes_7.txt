1: Mas maulaga ya ing mayap a lagyu
: kesa king mal a pabanglu;
: ing aldo ning kamatayan
: kesa king aldo ning kebaitan.
2: Mas mayap ing munta
: king bale a ating mete
: kesa king bale da
: ring taung magpiesta,
: uling ing kamatayan
: datang karing sablang tau;
: iti sukat itanam king pusu tamu.
3: Maygit ya ing kalungkutan
: kesa king sagakgak;
: mapalyaring malungkut ka lupa,
: oneng kilub masaya ka.
4: Pagsadian ning taung biasa
: ing paniatang ning kamatayan,
: oneng ing taung mangmang
: ing isipan na kasayahan.
5: Mas mayap ing paniabianan na ka
: ning biasa
: kesa king purian na ka
: ning mangmang.
6: Ing sagakgak ning mangmang
: lalagutuk anting mitataung suksuk;
: alang bitasang kabaldugan.
7: Ing taung biasa a mamirait
: kamangmangan ing balu na,
: at ing pamananggap suhul
: siran nang kekang dangal.
8: Mas masanting ya ing wakas
: ning metung a bage
: kesa king pamagumpisa na.
: Mas mayap ing mapibabata
: kesa king mapagmatas ka.
9: E ka agad mimimua;
: ding mangmang ilang tatanam mua.
10: E mu sana kukutang,
: Nanu ing sangkan obat
: ing bie king milabasan mayan
: kesa ngening kapanaunan?
: Iti kutang yang e magdalang
: kabiasnan.
11: Mas mayap ya ing kabiasnan
: a tinggap anting minanang pibandian;
: igitan ne ing ninuman.
12: Saupan na ka
: antimo nung makananu na kang
: asaupan ning salapi.
: King kagipitan sagipan na ka
: ning kabiasnan a atyu keka.
13: Pibulayan mu ing depat ning Dios. Ninu ing makatulid king beluktut na?
14: Tumula ka neng masalese ing sabla-sabla, at neng e masalese ganakan mu king ing Dios ya ing parala king kanawan at king kaskupan. Alang makibalu nung nanu ing tutuking mapalyari.
15: King bie kung alang ulaga ikit ku ing sabla-sabla. Ikit keng mamate ing taung mayap king kayapan na, at mabibie maluat ing taung e mayap king kasalanan na.
16: Inya e ka masiadung magpakakayap at magpakabiasa. Obat pasakitan mu pa ing kekang sarili?
17: Oneng e munaman sana daragdagan ing dapat mung e mayap o ing magpakamangmang. E ka sukat mate king e mu pa oras.
18: Parehu mung pangilagan ing milalu. King makananu mang paralan magtagumpe ya ing taung ating takut king Dios.
19: Mas dakal ya ararapat ing kabiasnan king tau kesa king ararapat da ring apulung taung mamahala king balen.
20: Tune alang taung sakdal a darapat mayap king sablang panaun o e bitasang magkamali.
21: E mu pakiramdaman ing sablang sasabian da reng tau, pota ing sarili mung ipus ya ing lapastangan keka;
22: ika mismu balu mu king dakal na lang tau ding lepastangan mu.
23: Sibukan ku ing sablang bage uli na ning bisa kung mabiasa, oneng ikit ku king masakit akua ing kabiasnan.
24: Masakit linawan ing sablang bage linto; e mu abut ing karelang kabaldugan uling tune malalam.
25: Makanyan man gewa ku ing pamanialiksik at ing pamagaral; migkapilit kung akua ing kabiasnan ban mipakibatan la ding kanakung kutang. At atuklasan ku king ing e mayap kamangmangan pala, at ing kamangmangan kamulangan.
26: Atuklasan ku munaman king ating mas mapait kesa king kamatayan: ing babai. Ing lugud a babie na mengari yang bitag a dakap keka; ing kaul na mangaring tanikala a mitali keka. Apangilagan ne ning lalaking maki takut king Dios, oneng ali ne ning palpikasala.
27: Wa, ngana ning Talapanaral, tunggal ditak iti kakung atuklasan kabang manintun kung pakibat karing kanakung kukutang.
28: Linawe kung aliwang pakibat, oneng mebigu ku munaman. Karing libung lalaking atagpuan ku, metung ya mu ing kagalang-galang; oneng ala metung man karing babai.
29: Oyni ing bukud kung atuklasan: lelang ne ning Dios ing tau para king kaayusan, oneng ing tau ya ing maki pasari king kaguluan.