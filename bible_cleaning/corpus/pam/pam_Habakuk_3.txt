1: Iti metung yang panalangin na ning propeta Habakuk
2: O Ginu , abalitan ku ing kekang depat,
: at mengatmu kung takut at kagalangan.
: Ngeni pasibayu mu la sanang daptan king kekeng kapanaunan
: ding makapagmulala mung dapat a sadia mung daraptan.
: Malunus ka, agyang neng mua ka.
3: Pasibayu yang daratang ing Dios ibat king Edom,
: daratang ya ing banal a Dios ibat karing bunduk-bundukan ning Paran.
: Ing ligaya na tatakpan ne ing banua,
: at ing yatu mitmu ya king kapurian na.
4: Daratang yang maslag anti ing kildap;
: ing sala lulual king gamat na
: nung nukarin makapampan ing kayupayan na.
5: Salut ing parala na arapan na,
: at utusan ne ing kamatayan tuki king bie na.
6: Potang tuknang ya, yatu mamayun ya;
: at potang maglalawe ya, bansa gagalgal la.
: Ding alang anggang kabundukan misalbag la ngan;
: ding alang kapupusan a bunduk-bundukan lalbug la,
: ding bunduk-bundukan a delanan na kanitang minunang panaun.
7: Ikit ku lang mitakutan ding memalen ning Cusan,
: at gagalgal ding tau king Midian.
8: Ginu , ding ilug wari ila ding keka pepamua?
: Ing dagat kaya ya ing mekapamua keka?
: Karing babo ding biga ka makasake;
: ing bagyu yang kekang karwahe;
: kabang ing kekang balen pagdala meng tagumpe.
9: Makasadia meng gamitan ing kekang pana;
: makasadia ka ban ding paslu ibugnus la.
: Ing kekang kildap king yatu ya ing mekapikawani.
10: Inyang ding bunduk ikit da ka, ginalgal la;
: danum mibulus ibat banua.
: Ing danum lalam ning yatu mekimut,
: at ding karelang alun mitas lang e mu nanu.
11: King kislap ding mabilis mung paslu
: at ing kintab ning tandus mu,
: ing aldo at ing bulan tinuknang la king lakad da.
12: King mua mu lipat-lipatan meng yatu,
: ding bansa keka lang demusak uli ning mua mung milalablab.
13: Linual ka ban iligtas me ing kekang balen,
: ban ing aring kekang pinili keka yang sagipan.
: Digsa me ing manimuna da ring taung e mayap,
: at ding talatuki na pete mong lubus.
14: Ding kekang paslu kinutkut la king komandanti ning armada na
: kanitang dinatang yang anting alisus ban ikami ing isambulat na,
: kalupa ra detang pakasalikut maglupig karing pakakalulu.
15: Demusak me karing kekang kabayu ing dagat,
: at migbula ing mayupayang danuman.
16: Iti ngan abalitan ku at gagalgal ku;
: ding kakung labi gagalgal la king takut.
: Ing katawan ku mengalambut ya,
: at mengaina la ding bitis ku.
: Ing paniatang ning kayaldawan tahimik kung panenayan,
: potang ing Dios parusan na na la ding sinalake kekata ngan.
17: Agyang ding tanaman a higera ala lang bunga,
: at ding tutubung ubas,
: agyamang magpalya ing pupul da ring olibo
: at karing marangle alang pupul a binutil,
: agyamang ding tupa mate la ngan
: at alang baka karing kural,
18: matula ku pa mu rin at masaya,
: uling ing Ginung Dios ya ing kakung talapagligtas.
19: Ing babie sikanan kaku ya ing Mayupayang Ginu ;
: gagawan na kung matatag a talakad antimo ding usa,
: at ingatan na ku karing kabundukan.