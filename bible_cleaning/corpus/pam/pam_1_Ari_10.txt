1: Abalitan na ning reyna ning Seba ing kabantugan nang Solomon, inya minta ya king Jerusalem ban pangutnan ne karing mangasakit a kutang.
2: Dinatang yang kayabe ding dakal a abe a susuyu king reyna, at dakal a kamelyung magdalang miyayaliwang paniangkap at pabanglu, dakal a gintu, at batung iyas a mangamal. Inyang mikit la ilang aduang Solomon, kitang na ngan ing sablang buri nang ikutang.
3: At pekibatan na la ngang Solomon ding kutang na; ala metung man ing pigkasakitan nang melinawan.
4: Dimdam na mismu ning reyna ning Seba ing kabiasnan nang Solomon; ikit ne ing palasyung pepagawa na,
5: ing pamangan a yapag da king lamesa na, ing tuknangan da ring opisyal na, ing pamagsilbi da ring talasuyu na, ing susulud dang imalan, ding magsadiang alak para king ari, at ding ain-a-durulukan a yayain na king Templo ning Ginu . Tune yang mengapamulala ing reyna king dimdam na ampon ikit.
6: Inya ngana kang Aring Solomon, Tutu pin pala ing sablang balita a dimdam ku king kakung kayarian tungkul keka at ing kekang kabiasnan!
7: E ku bisang maniwala, oneng maniwala na ku ngeni, uling ikit da ring mismung mata ku. E man pala kapitna ing belita ra kanaku; mas marakal ing kekang kabiasnan at pibandian kesa ketang belita ra kanaku.
8: Kasuerti da ring kekang asawa! Kasuerti da ring kekang ipus uling parati lang atyu king kekang arapan at makaramdam la king kekang kabiasnan!
9: Purian ya ing Ginung kekang Dios a metula keka at milukluk keka king tronu na ning Israel. Uling alang kapupusan ing lugud na king Israel, gewa na kang ari ban ipatupad ing batas at ing hustisia.
10: Kaybat na nita, regaluan neng halus limang toneladang gintu ing ari, dakal a pabanglu at paniangkap pamangan ampon batung iyas a mangamal. Ala pang makanyan a karakal a pabanglu at paniangkap pamangan ing tinggap nang Aring Solomon kenu man subali mu ing binie na ning reyna ning Seba.
11: Subali pa kaniti, ding barku nang Hiram a migdalang gintung ibat king Ofir, migdala la namang dakal a batung iyas a mangamal at dutung a almug.
12: Ginamit nang Solomon ing dutung a almug bilang sapnu ning Templo ning Ginu at ning palasyu. Pepagawa nang lira at alpa ing aliwa para karing manigtigan musika. Ala nang dinatang o meyakit pang dutung a almug manibat na kanita.
13: Binie na ngang Aring Solomon ing sablang bage inawad na ning reyna ning Seba. Wa, ing sablang buri na subali pa ketang kusang lub a binie na king reyna. Kaybat na nita, minuli ne ing reyna at ding kayabe na king sarili dang bansa.
14: Balang banua, tatanggap yang maygit aduang pulu't limang toneladang gintu i Aring Solomon.
15: E la kabilang kareti ding bayad buis da ring negosianti, ing pakinabang king negosyu, at ing babie da ring ari ning Arabia, at ding gobernador da ring probinsia ning Israel.
16: Pepagawa yang aduang dalan a mangaragul a kalasag i Solomon; labing limang librang pikpuk a gintu ing megamit king balang metung.
17: Pepagawa ya namang mangalating kalasag; apat a librang pikpuk a gintu ing megamit king balang metung. Binili na la reti king Bale king Gubat ning Lebanon.
18: Pepagawa ya namang metung a maragul a tronu at ing metung nang dake niti mibalutanan yang garing at ing aliwa nang dake king gintung puru.
19: Atin yang anam a balitang paukiat king tronu, at atin yang dinukit a buntuk ning toro ing kabuntukan na, at atin lang tunggalan a dinukit a leon king lele ra ding aduang patungan gamat ning luklukan,
20: at labi lang aduang leon a dinukit ding atyu king mingatba rang wakas ding balitang. Ala pang makanyan a megawang tronu nu mang kayarian.
21: Gintu la ngan ding sablang kopang piinuman nang Aring Solomon, at megawa la ngan king gintung puru ding sablang kasangkapan ning Bale king Gubat ning Lebanon. Alang kasangkapan a megawa king pilak uling ala yang ulaga ing pilak king kapanaunan nang Solomon.
22: Atin yang dakal a barku a maglayag a kayabe da ring barku nang Hiram. Misan king balang katlung banua magbalik lang magdalang dakal a gintu, pilak, garing, matsin, at pabo real.
23: Mas mabandi ya at biasa i Aring Solomon kesa king ninumang ari king yatu,
24: at pagnasan da ring dakal a tau ning yatu ing akatagpu re at damdaman ing kabiasnan a binie na ning Dios kang Solomon.
25: Pagdala reng regalung megawa king pilak at gintu, imalan, sandata, pabanglu, kabayu, at mula. E tinuknang iting pamagregalu kang Solomon balang banua.
26: Mitatag yang maragul a hukbung pakasandata i Solomon; bibilugan de ring labing aduang libung pakasake kabayu at libu apat a ralan a karung panggera. Dela na la ding aliwa king Jerusalem at ding aliwa naman karing miyayaliwang siudad ning kayarian.
27: King panaun nang Solomon, anti yang karaniwan a batu ing pilak king Jerusalem, at ing dutung a sedro labis-labis anting tanaman a sikamoro karing bunduk-bundukan na ning Juda.
28: Mesali la king Ehipto at Coa ding kabayu para kang Solomon. Ding ahenti na ilang mamahala king pamisaliwanan karing kabayu.
29: Mesali no man king Ehipto ding karwahe, at pisasali da la ring ahenti nang Solomon king alagang anam a ralan a pirasung pilak ing balang kabayu. Pamisali da la reti karing ari da ring Hiteo at Amoreo.