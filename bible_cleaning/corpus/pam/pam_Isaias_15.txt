1: Iti metung yang mensahi tungkul king bansang Moab.
: King misan mung bengi malasak la ding siudad na ning Ar at Kir at mitiwangwang ya ing Moab.
2: Mukiat la king bunduk-bundukan ding memalen na ning Dibon ban manangis king santuaryu karin. Tatangisan da la ring memalen na ning Moab ding siudad ning Nebo at Medeba; kinalbu da la ring buntuk da at lebahas ding balbas da uli na ning kalungkutan da.
3: Pakaimalan lang magaspang ding taung atyu karing dalan; malungkut la at kikiak ding tau karing plasa na ning siudad at karing asotea babo ding bale.
4: Kikiak la ding memalen na ning Hesbon at Eleale, at mararamdam ing kiak da angga karin Jahaz. Gagalgal la pati na ding sundalus; mimina la lub.
5: Masisindak ya ing pusu ku para king Moab! Tinakas la ding memalen at minta la king Zoar at king Eglat Selisiya. Dinalan la ding aliwa king dalan paukiat king Luhit; manangis la kabang dalan. Tinakas lang minta ding aliwa king Horonaim, ngungulangul lang masikan.
6: Malangi ya ing Sapa ning Nimrim; melangi ing dikut king lele na at alang nanumang mitagan a sagiwa.
7: Lipatan de ring tau ing Sapa ding Sause; magkapilit lang makatakas at idala ing atipun dang pibandian.
8: Mararamdam ing saingsing nu man karing suluk na ning Moab. Mararamdam angga karing balen na ning Eglaim at Beerelim.
9: Melare ya ing ilug ning balen Dibon uli na ning daya at atin yang sidia ing Dios a lalung masakit para karing taung atyu karin. Magus ing daya potang gisanan da lang paten ding sablang mitagan karin Moab.