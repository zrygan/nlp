1: Mimua ya i Jonas lugal king tumula ya kaniting milyari.
2: Inya nganang menalangin, Ginu , bayu ke likuan ing kanakung tuknangan e ku wari sinabi keka king iti ya ing marahil mung daptan? Iti ya ing sangkan nung inya migkapilit kung tinakas papunta king Tarsis! Balu ku king Dios kang malugud at mapaglunus, king manatili kang mapibabata, maganaka, at manatiling makasadiang magbayu balak at e mamarusa.
3: Inya naman, Ginu , paburen mung mate na ku. Mas mayap pa ing mete ku kesa king mabie ku.
4: Ngana ning Ginu , Jonas, ala kang matulid mimua.
5: Minta ya i Jonas king dane aslagan na ning siudad at karin ya linukluk. Ginawa yang balag at sinalilung ya karin; pagumasdan na nung nanu ing malyari king Nineve.
6: Kanita pepatubuan ne ning Ginung Dios ing metung a tanaman ban munie salilung kang Jonas at ban e ya manamdaman pali. At tutu yang mesaya i Jonas king tinubung tanaman.
7: Oneng kabukasan, inyang saslag ne ing aldo, inutusan ne ning Dios ing metung a ulad ban siran ne ing tanaman, at mete ya ing tanaman.
8: At inyang sinlag ne ing aldo, ing Dios peparala yang mapaling angin a ibat king aslagan, at maibug yang malyu i Jonas king pali na ning aldo a dapga king buntuk na. Inya buri na ing mate ne sana. Nganang sinabi, Mas mayap ing mete ku kesa king mabie ku.
9: Oneng ngana ning Dios, Jonas, ala kang matulid mimua king tanaman.
: Mekibat ya i Jonas, Atin kung matulid mimua at king kamua kung yan bisa na kung mate!
10: Ngana ning Ginu , Jonas, tinubu ya iting tanaman king misan a bengi at limbug ya king tinuking bengi; e mu ne man pipagalan ni pepatubu man, makanyan man lulungkut ka king milyari!
11: Inya lalu kung sukat mika maragul a lunus king Nineve, ing mayupayang siudad a ita. Uling atin yang maygit dinalan at aduang pulung libung memalen a inosenti, at atin ya namang dakal a baka!