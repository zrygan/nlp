1: Migsalita ya kanaku ing Ginu tungkul karing bansa.
2: Iti ya ing sinabi na tungkul king Ehipto. Migsalita ya tungkul karing sundalus nang Aring Neco ning Ehipto, ing simbut na ning Aring Nebucadenesar ning Babilonia karin king Carkemis lele ning Ilug ning Eufrates kanitang kapat nang banuang pamag-aring Jeoiakim ning Juda.
3: Ding opisyal ding sundalus ning Ehipto karelang kukulisak,
: Isadia yu lang kekong paniagka
: at king labanan magmartsa na!
4: Isadia yu lang kabayu at saken na la,
: gayak na kayu at isulud lang helmet yu!
: Itais yu lang tandus yu!
: Isulud lang baluti yu!
5: Oneng nanung akakit ku? ngana ning Ginu .
: King takut da magbalik la.
: Mesambut lang sundalus da;
: uli ning takut, memamulandit la
: at e na balabalikid pa.
6: E la makaligtas detang mabilis milayi;
: e la malyaring makatakas ding sundalus.
: King dane norti ning Ilug ning Eufrates,
: karin la mitisud at misakab.
7: Ninu iting tatalakad a balamu wari ing Nilo,
: anti ing ilug a maglapo karing pampang na?
8: Ya ing Ehipto, ing tatalakad anti ing Nilo,
: anti ing ilug maglapo karing pampang na.
: Ngana ning Ehipto, Talakad ku at takpan ke ing yatu,
: lasakan ku la ding siudad
: at pati na ding taung karin manuknangan.
9: Utusan yu na lang mako ding kabayu,
: at ding karung panggera ban manulakan na!
: Itubud yu na lang sundalus
: ding lalaki ning Cus at Put a magdalang paniagka
: at ding biasang mamana ning Ludim.
10: Iti ya ing aldo ning Ginung Dios a Mayupaya
: aldo ne iti ning pamagbengansa na,
: ngening aldong iti na la parusan ding keyang kalaban.
: Laklakan na la ning espada na angga king kumabsi ya,
: at inuman na ing daya ra kabang bisa ya.
: Ngening aldong iti na la isakripisyu ding biktima na
: king dane norti lele ning Ilug ning Eufrates.
11: Memalen ning Ehipto, munta kayu Gilead,
: at lumawe kayung panulu karin.
: Ala palang ulaga ing sablang panulu yu;
: kekayu ala nanumang makaulu.
12: Abalitan da ring bansa ing keka digpang kamarinayan;
: dimdam ning metung at metung ing kekang tangis.
: Mitakid ya ing sundalus king kalupa nang sundalus,
: at parehu lang mipapase king gabun.
13: Nganang migsalita kanaku ning Ginu inyang ing Aring Nebucadenesar ning Babilonia dinatang ya ban lusuban ne ing Ehipto
14: Sabian mu iti karing balen ning Ehipto,
: karin Migdol, Memfis, at Tapanhes
: Magsadia kayu ban idipensa ing sarili yu;
: ing sablang atyu kekayu siran ning gera!
15: Baket ing kikilalanan yung dios a mayupayang i Apis mibagsak ya?
: Uling ing Ginu digsa ne!
16: Mitisud la't misakab ding kekong sundalus,
: sasabian ning metung at metung,
: Mamalagua ka! Muli ta na king bansa tamung tibuan,
: at tumakas king espada ning kalaban!
17: Dinan yeng bayung lagyu ing ari ning Ehipto
: Mainge, Mayabang, at Minyira king malagu nang oras.
18: Aku, ing Ginung Mayupaya, ing ari.
: Aku ing Dios a mabie.
: Nung makananung ing Bunduk ning Tabor durungdunganan no ding aliwang bunduk,
: at ing Bunduk ning Carmel makatalakad yang matas king dagat,
: makanyan ya sikanan itang kekayu lumusub.
19: Magsadia na kayung mabihag,
: ikong memalen ning Ehipto!
: Ing Memfis magawa yang disyerto,
: metung a lasak a lugal a alang manuknangan.
20: Mengari ya ing Ehipto king malagung dumalagang baka
: a penget ning tamumung ibat king norti.
21: Agyang ding sundalus nang inupahan
: mengari la king biserung bakang pepataban.
: E la mekiarap at mekilaban;
: ginulut la at memulayi la ngan.
: Dinatang ing aldo ning karelang kamatayan,
: at ing oras ning karelang kasiran.
22: Milayi ya ing Ehipto;
: inge na kalupa na ning tatakas a ubingan
: uling daratang la ding sundalung kalaban.
: Lisuban de king kapamilatan ding palakul;
: mengari la karing lalaking mangutud tanaman
23: at manyira king kagubatan.
: E mo abilang-bilang ding dakal dang tauan,
: maygit lang marakal ding sundalus kesa karing durun.
24: Mengapakarine la ding memalen ning Ehipto;
: mesakup la karing tau ning norti.
: Aku, ing Ginu , ing migsalita.
25: Ing Ginung Mayupaya, ing Dios ning Israel, sasabian na, Parusan ke i Amon, ing kikilalanan nang dios ning Tebes at pati ing Ehipto at ding kikilalanan dang dios at ding ari na. Kuanan ke ing ari na ning Ehipto at ding sablang menalig keting ari.
26: At ibie ke karing gamat da ring bisang makamate karela, kang Aring Nebucadenesar ning Babilonia at ding sundalus na. Kaybat pasibayu lang manuknangan ding tau king Ehipto antimo ing king milabas a panaun. Aku, ing Ginu , ing migsalita.
27: E kayu tatakut, taung kakung pinili,
: memalen ning Israel, e ye painan ing lub yu.
: Iligtas da kayu ibat king bansang marayu,
: king bansa nung nu makasukul kayu.
: Muli kayu karing tuknangan yu, at mibiebie payapa;
: mipanatag kayu at metung man ala nang mamatakut kekayu.
28: Datangan da kayu at iligtas.
: Lasakan ku la ding sablang bansa
: nung nu da kayu inugse,
: oneng e da kayu lubus gisanan.
: E ku paintulut ing e kayu miparusan;
: ing parusang karapatdapat ya ing kakung iparala.
: Aku, ing Ginu , ing migsalita.