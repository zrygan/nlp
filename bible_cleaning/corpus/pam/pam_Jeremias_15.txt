1: Kanita ngana kanaku ning Ginu , Agyang pang i Moises at i Samuel ilang talakad makisabing mayap kanaku, e ku la pa mu rin pakitanan nanumang lunus deting tau. Itabi mu la; palakuan mu la king arapan ku.
2: Potang ikutang da keka nung nu la sukat munta, sabian mu king sinabi ku ing anti kaniti
: Mitakda lang mate ding mapilan king sakit;
: inya ita ya ing kararasan da!
: Mitakda lang mate ding aliwa king gera;
: inya ita ya ing kararasan da!
: Mitakda lang mate ding aliwa king danup;
: inya ita ya ing kararasan da!
: Mitakda lang mabihag ding aliwa;
: inya ita ya ing kararasan da!
3: Aku, ing Ginu , inari ku na king lub ku king apat lang makatakut a bage ding mangapalyari karela: mate la king gera; itaginis da la ring asu ding bangke ra; ding ayup ilang mangan karela, at ding malyap a animal ilang laklak king mitagan.
4: Mangatakutan la karela ding sablang tau keti king yatu uli na ning depat nang Manase, ing anak nang Hezekia, king Jerusalem kanitang ya ing ari na ning Juda.
5: Sasabian na ning Ginu ,
: Memalen ning Jerusalem, ninu mo ing malunus kekayu
: at ninu ing tumangis kekayu?
: Ninu mong taung mangabala agyang saguli mu
: ban komustan na kayu?
6: Ikayu ding taung tinanggi kaku;
: gilutan yu ku.
: Inya pekirasnan da kayu at lesak,
: uling sinawa na kung mamigil king mua ku kekayu.
7: King balang balen ning bansa
: anti kayung are a silbag ku king angin.
: Taung kakung pinili, lesak da kayu
: at pete ding anak yu,
: uling e kayu tinuknang king dapat yung e mayap.
8: Mas dakal la ding babaing mebalu king kekong bansa
: kesa king balas king pampang ning dagat.
: Pete ku la ding anak yung lalaki agyang kayanakan la pa,
: at pepalungkutan ding karelang ima.
: Bigla ku lang lisuban
: a kayabe ing takut at galgal.
9: Mebungsul ya ing imang kebatingan pitung anak,
: patad-patad ya pangisnawa.
: Ing kayaldawan na meging karalumduman ya;
: milako ya dangalan at kinatmu king kamarinayan.
: Paburen ku lang paten da kayu ding kekong kalaban,
: ikong angga ngeni mabie pa.
: Aku, ing Ginu , ing migsalita.
10: Masakit ing kabilian ku! Baket beit na ku pa ning ima ku keti king yatu? Mapipilit kung makipate at makiargu king balang tau ning bansa. E ku peparam salapi ni menandam, makanyan man paniumpa da ku.
11: Ginu , mananu na sanang ding sablang sumpa ra mipaltutu la nung wari't e ku mekasuyung tapat keka, nung e ku mekisabing mayap keka king lagyu da ring kanakung kalaban inyang atyu la king kaguluan at kagipitan.
12: Ala metung man a makapakli king bakal lalung-lalu na ing bakal a semutanan tangsu a ibat king norti.
13: Ngana kanaku ning Ginu , Mitubud kung kalaban a maniamsam king pibandian at ban parusan la karing kasalanan a depat da king mabilug a bansa.
14: Gawan ku lang ipus da ring karelang kalaban king bansang ala lang bitasang kamalayan, uling mengaring api ing mua ku at mikakalabkab king kapilan pa man.
15: Kanita sinabi ku, Ginu , ika balu mu. Ganakan mu ku at saupan mu ku. Yablas mu ku karing liligalig kanaku. Tuknangan mu na lang pibabatan ban e la magtagumpe king nasa rang paten da ku. E mu sa kakalinguan king insultuan da ku king uli mu.
16: Migsalita ka kanaku at pekiramdaman ku ing balang amanu mu. Keka ku, Ginung Dios a Mayupaya, inya ding kekang amanu kitmuan deng tula at ligaya ing pusu ku.
17: E ku ginamit ing panaun ku king pamagkusuelu at pamagsayang kayabe da ring aliwa. Bilang kapamintuan karing utus mu mibiebie kung sarili ku at kitmuan mu kung mua karing tau.
18: Baket manatili kung magkakasakit? Baket e la mau-ulu ding sugat ku? Baket e la kakayap? Buri mu wari ing mabigu ku kalupa ning batis a lalangi neng kaleldo?
19: Inya nganang mekibat kanaku ning Ginu , Tanggapan da ka nung magbalik ka at pasibayu kang maging talasuyu ku. Nung magsalita ka karing bage makabaldugan, lugal king magsalita ka ketang alang kabaldugan, kanita pasibayu kang maging kanakung propeta. Magbalik la keka ding tau at e na kailangan pa ing lumapit ka karela.
20: Gawan da kang anti ing pader a tangsu arapan da ring taung deti. Pakipaten da ka man ding tau oneng e ra ka sambutan. Mantabe ku keka at ingatan da ka.
21: Iligtas da ka king gamat da ring taung e mayap at tampalasan a tau. Aku, ing Ginu , ing migsalita.