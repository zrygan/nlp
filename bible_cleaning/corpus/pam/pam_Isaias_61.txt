1: Kitmuan na ku ning Ginung Dios king espiritu na.
: Pinili na ku at tinubud
: ban karing kalulu mayap a balita iyatad ku,
: ban uluan lang pusung sugatan,
: ban ihayag karing bihag ing pangaligtas da
: at ing kalayaan karing atyu king sukulan.
2: Tinubud na ku ban sabian
: king miras na ing panaun
: ban ing Ginu iligtas ne ing balen a pinili na,
: at sambutan karelang kalaban.
: Tinubud na ku ban ding tatangis kaku lang paligayan,
3: ban detang tatangis king Zion
: kaku lang atdanan tula at saya king lugal ning kalungkutan,
: lugal king tangis magkanta lang kapurian.
: Mangari la karing tanaman
: a tenam na mismu ning Ginu .
: Daptan da ngan ing matulid at ustu,
: at purian de ing Dios uli ning depat na.
4: Larinan da lang siudad a maluat nang sira at makaragsa.
5: Aliwa lang tau ding sumuyu keka.
: Pastulan da lang kawan mung tupa at baka,
: gabun mu karelang tamnan, at mulahan mung ubas karela yang lingapan.
6: Makilala kayung pari ning Ginu ,
: talasuyu ning Dios tamu.
: Tamasan yu ing pibandian da ring bansa,
: at ipagmaragul yu king iti kekong bandi.
7: Miyangganan nang kekong kamarinayan at alang dangalan.
: King sarili yung gabun karin kayu manuknangan,
: maging dobli ing kekong pibandian;
: tula yu manatili kapilan man.
8: Ngana ning Ginu ,
: Kaluguran ku ing hustisia, kasaman ku ing pamanako at ing sablang e mayap.
: Ding taung kakung pinili tapat ku lang ablasan;
: karela gawa kung kasunduan a alang kayangganan.
9: Mibantug la karing sablang bansa;
: abalu na ning balang metung a manakit karela
: king ila ding taung kakung binendisyunan.
10: Magsaya ya ing Jerusalem uli ning depat ning Ginu .
: Mengari ya king dalagang makaimalan pangkasal.
: Pibablas ne ning Ginu king tagumpe at kaligtasan!
11: Nung makananu lang sisibut at tutubu ding bini
: makanyan na lang iligtas ning Ginung Dios ding taung pinili na,
: at ding sablang bansa purian de ing Ginu .