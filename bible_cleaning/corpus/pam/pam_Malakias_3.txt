1: Nganang mekibat ning Ginung Mayupaya, Iparala ke ing kanakung tubud ban isadia ne ing dalan para kanaku. At bigla yang datang king Templo na ing Ginung kekayung panintunan. Datang ya ing tubud a buri yung akit at sabian ne ing kakung kasunduan.
2: Oneng ninu ing malyaring makapibata king aldo ning paniatang na? Ninu ing malyaring makaligtas potang pakit ne? Mangari ya king matapang a sabun, mangari ya king api a gagawan neng puru ing bakal.
3: Datang ya ban manukum a kalupa na ning taung maminu at gagawang puru king pilak. Nung makananu neng gagawan puru ning plateru ing pilak at ing gintu, makanyan munaman ing daptan na ning tubud ning Ginu gawan na lang puru ding pari ban idala da la king Ginu detang karampatan a ain.
4: At ding ain a darala da ring memalen na ning Juda at ning Jerusalem karapatdapat la para king Ginu antimo ing king milabas a panaun.
5: Sasabian na ning Ginung Mayupaya, Lunto ku libutad yu ban ukuman da kayu at magtestigu kung agad laban karing darapat pamagsalamangka, karing makipangalugud, karing magsalitang kalaraman, karing mamirait karing katuliran dang upa ding magobra da at karetang magsamantala karing babaing mebalu, karing ulila, karing dayuan, at antimu rin karing sablang e gagalang kanaku.
6: Aku ing Ginu at e ku mibabayu. Inya ikayung lahi nang Jacob e kayu pa lubus megisan.
7: Ikayu, antimo ding makatua yu, ginulut kayu karing kanakung kautusan at e yu la tiparan. Magbalik kayu kanaku at magbalik ku kekayu. Oneng kukutang yu, Nanu ing daptan mi ban makapagbalik ke keka?
8: Kukutang ku kekayu, matulid ing panakawanan ne ning tau ing Dios? Agyang makananu e ustu ita, makanyan man panakawanan yu ku! Makananu da kang panakawanan? ngayung kukutang. Panakawanan yu ku king kapamilatan da pring sikapulu at ding ain.
9: Talab ing sumpa kekayu, uling panakawanan na ku ning mabilug a bansa.
10: Idala yu ing mabilug yung sikapulu king Templo ban mika ating dakal a pamangan karin. Subukan yu ku at aku naman ibuklat ku la ding awang ning banua, at itugtug ku ing dakal a mayap a bage para kekayu.
11: E ku paintulut ing siran da ring ulad ing kekayung tanam, at mamunga lang dakal a bunga ding mulahan yung ubas.
12: At ausan da kayung mapalad ding tau da ring sablang bansa, uling maging masanting yang lugal a pituknangan ing bansa yu.
13: Nganang sasabi ning Ginu , Migsalita kayung kalapastanganan tungkul kanaku. Oneng kukutang yu, Nanu wari ing sinabi ming laban keka?
14: Sinabi yu, Alang kwenta ing susuyu king Dios. Nanung kwenta na ning pamamintu tamu king sasabian na o ing pamagkapilit tamung ipakit king Ginung Mayupaya king malungkut tamu king e ustung depat tamu
15: ngening akakit tamu king ding taung mapagmatas ila ding pekamasayang tau. E mu ing minawa la bie ding taung e mayap, nune paniubukan da pa ing kapibabatan na ning Dios king kapamilatan ning e mayap dang dapat at e la man nananu balang.
16: Kanita mipapagsalita la ding taung ating takut king Ginu , at mekiramdam ya ing Ginu , at dimdam na ing sablang sinabi ra. King akakit na, misulat la king libru ning kapigaganakan detang ating takut at kagalangan king Ginu .
17: Ila ding maging taung kanakung bandi, nganang sasabi ning Ginung Mayupaya. King aldo a kimut ku, maging ganap lang kanaku. Pakitanan ku lang lunus nung makananung ing metung a tata papakit yang lunus king anak nang lalaking susuyu kang tata na.
18: Pasibayu rang akit ding taung kanakung pinili ing pamiyaliwa na ning bage mapalyari king taung mayap ampon king taung e mayap, king taung susuyu kanaku ampon king taung e susuyu kanaku.