1: Iti ya ing ula nang Obadias, ing sinabi na ning Ginung Dios tungkul king bansang Edom.
: Tinubud ne ning Ginu ing talapamalita na karing bansa,
: at dimdam ming sinabi na
: Magsadia na kayu! Tara, kekatamu neng labanan ing Edom!
2: Ngana ning Ginu king Edom,
: Ilako da ka sikanan;
: ding bansa ika ing karelang insultuan.
3: Pirait na ka ning kekang ketasan.
: Ing pagmaragul mung balen metung yang kuta a gewa karing batu,
: atyu karing matas a bunduk ing kekang tuknangan,
: inya king sarili mu kekang sasabian,
: Ninu mo ing misaldak kaku?
4: Agyang matas ya pang anti king sale ning agila ing kekang tuknangan
: angga king balamu atyu libutad da ring batuin,
: makanyan man agyu da ka ring ibaba.
5: Neng daratang la ding mapanako king kabengian,
: kakuanan da mu itang karelang kailangan.
: Neng mamupul lang ubas ding tau,
: atin la pa mu ring tatagan.
: Oneng ding kekang kalaban ganap da kayung gisan.
6: Lahi nang Esau, ing kekong pibandian ikua na nang mesamsam.
7: Pirait da kayu ding kekong kakampi;
: king lual ning kekong bansa karin da kayu tinabi.
: Ding taung keyabe yu king kapayapan karela kayu ngeni makapailalam.
: Detang kakaluguran a kesulu yung mengan bitag ya ing kekayu ra inumang;
: tungkul kekayu karelang sasabian, Nukarin ngeni ing sabla rang kayalistuan?
8: King aldo a parusan ke ing Edom,
: kaku lang gisanan ding alistu nang lalaki,
: at kakung ilako ing sabla rang kabiasnan.
9: Mitakutan la ngan ding matapang nang lalaki ning Teman,
: at sundalus ning Edom mate la ngan.
10: Uling keka lang pete at penakawanan
: ding kekang kapatad a lahi nang Jacob,
: malasak ka at milako dangalan angga na king kapilan man.
11: E ka bitasang kinimut kanitang kayaldawan
: a ding kalaban piglasak do ring karelang pasbul siudad.
: Kalupa da ka namang e mayap detang dayuan a sinamsam king pibandian ning Jerusalem,
: at kaybat karelang pipartian-partian.
12: Sukat sanang e ka metula
: king kakulangan palad a digpa karing kapatad mu king Juda.
: Sukat sanang e ka mesaya
: king aldo ning karelang kapahamakan.
: Sukat sanang e mo keylian king karelang kalipitan.
13: Sukat sanang e ka linub
: king siudad ding kakung memalen
: ban kaylian ing karelang kasakitan,
: at samsaman ing karelang pibandian
: king aldo ning karelang kagipitan.
14: Sukat sanang e ka tinalakad karing pikurusan da ring dalan
: ban keka lang pandakpan detang migkapilit makatakas muman.
: Sukat sanang e mo dinuang
: karing gamat da ring kalaban king aldo ning karelang kaguluan.
15: Malapit na ing kayaldawan nung kapilan, aku, ing Ginu ,
: bansa kaku la ngan ukuman.
: Edom, itang kekang depat,
: ya naman ing keka marapat.
: Itang binie mu keka magbalik pasibayu.
16: Ininum de ring kakung memalen ing mapait nang kopa ning kaparusan
: karin king banal kung bunduk-bundukan.
: Oneng ding sablang bansang makapadurut
: inuman de ing lalung mapait a kopa ning kaparusan;
: gisanan deng aldukan at mawala la ngan.
17: Oneng ating mapilan a makatakas king Bunduk ning Zion,
: at iti maging banal yang lugal.
: Abandi de ring memalen nang Jacob
: ing bansang karelang pangaintuliran.
18: Maging anti la king api ding memalen nang Jacob at Jose;
: anti ing aping duruluk king pipalutan memalen nang Esau karela yang siran.
: Karing lahi nang Esau alang mitagan.
: Aku, ing Ginu , ing mengamanu.
19: Ding tau king dane mauli ning Juda ilang sumakup king Edom;
: detang king bulubundukan dane ning albugan ing Filistia yang karelang bihagan.
: Ding Israelita karela yang bandian ing sakup ning Efraim at Samaria;
: ding memalen ning Benjamin ing Gilead yang karelang kuanan.
20: Ding sundalus a miyugse ning dane norti ning Israel
: magbalik la, at sakupan de ing Fenicia angga na king norti ning Zarepat.
: Ding miyugse memalen ning Jerusalem a atyu Sardis
: bihagan do ring balen ning dane mauli ning Juda.
21: Ding matagumpe lalaki ning Jerusalem
: lusuban de at pamahalan ing Edom.
: At ing Ginu mismu ya ing maging karelang ari.