1: Binalik na ku niting tau ketang pasbul dalan a palub king Templo. Ikit ku karin king ating danum a mamagus ibat king sibul lalam ning pasbul dalan papunta king dane aslagan, nung nu ya makayarap ing Templo. Manibat ing agus king dane mauli nang dake ning Templo, lagpus king dane nang mauli ning altar.
2: Kaybat na nita, linual na ku niting lalaki king pasbul dalan dane norti at linibut ketang pasbul dalan a makayarap king aslagan. Karin ating metung a sibul a mamagus manibat ketang dane mauli ning pasbul dalan.
3: Tinaglus kami ketang dane aslagan, at ketang panyukad a tatalnan na sinukad yang limang dalan at anam apulung yarda papuntang aslagan. Kaybat na nita, dinulung kami king danum a anggang bukung-bukung king lalam.
4: Sinukad yang pasibayung limang dalan at anam apulung yarda at angga na karing tud ku ing danum. Sinukad ne namang limang dalan at anam apulung yardang pababa, at angga na king awakan ku ing danum.
5: Sinukad ya pang limang dalan anam apulung yarda, at milalu na king kalalam ing danum at e na ku makadalakit nung e namu king kapamilatan ning pamangawe.
6: Ngana kanaku, Anak ning tau, pakatandanan mu iti.
: Kaybat na nita, binalik na ku king pampang ning ilug,
7: at inyang miras na ku karin, ikit ku la ding dakal a tanaman king misusumangid ning pampang.
8: Ngana kanaku, Mamagus ing danum a iti papunta king dane aslagan angga king Dagat a Mete. Milako na kanita kalat ing danum karas na king Dagat a Mete.
9: Nu mang lugal miras ing agus mika miyayaliwang uring animal at asan, uling milako na ing kalat ning danum. Ilako na ning agus ing kalat na ning danum ning Dagat a Mete, at nu man miras mika ating bie.
10: Datang la king pampang na ding manasan at manibat king Engedi angga king Eneglaim mika masanting a lugal ban piyatsanan lambat. Mika marakal a asan a miyayaliwang uri anti king Dagat ning Mediteraneo.
11: Oneng e milako ing kalat da ring pinak at ding bana ban ating piyakuanan asin.
12: Tumubu la king mingatba nang pampang ding miyayaliwang tanaman a mamunga. E la malanat a bulung at e la milako bunga. E tuknang ing karelang pamamunga uling magus karela ing danum a manibat king Templo. Maging pamangan la ding bunga ra at maging panulu la ding bulung da karing masakit.
13: Ngana ning Ginung Dios , Anti kaniti ing gawan tungkul king pangaparti na ning bansa para karing labing aduang tribu ning Israel: aduang dake ing miras king tribu nang Jose.
14: Kaybat, piparaparehu yu ing dake da ring aliwa. Pengaku ku karing makatua yu king ibie ke kekayu iting gabun bilang mana yu.
15: Iti ya ing angganan na ning kabilugan a gabun: king dane norti, ing Dagat ning Mediteraneo angga king Hetlon papunta king Pidadalanan ning Hamat angga king siudad ning Zedad,
16: papunta Berota at Sibraim a atyu king angganan na ning Damasco at Hamat, angga king Hazerhaticon a atyu king angganan na ning Hauran.
17: Inya ing angganan na king dane norti magumpisa ya king Dagat ning Mediteraneo papuntang aslagan angga king Hazar-enon king Damasco at ning Hamat king dane nang norti.
18: Ing angganan na king dane aslagan: magumpisa ya king Hazar-enon pilatan ning Damasco at Hauran, at ing Ilug ning Jordan ya ing maging angganan na ning Israel king dane albugan at ning Gilead king dane aslagan angga na king Tamar king Dagat a Mete.
19: Ing angganan na king dane mauli: magumpisa ya king Tamar angga king danuman na ning Meribat Kades at dane norti-albugan king angganan na ning Ehipto angga na king Dagat ning Mediteraneo.
20: Ing angganan na king dane albugan ya ing Dagat ning Mediteraneo papuntang norti angga king tulid ning Pidadalanan ning Hamat.
21: Makanyan yeng pipartian ing gabun para karing tribu na ning Israel.
22: Para kekayu ya ampon karing dayuan a manuknangan kayabe yu at mikayanak nang mibait keti. Ituring la deting anak da anting tune Israelita at karake la king gabun a pimamanan king Israel.
23: Itang miras karela ya itang mayakua ketang dake na ning tribung kayayaniban da. Aku, ing Ginung Dios , ing migsalita.