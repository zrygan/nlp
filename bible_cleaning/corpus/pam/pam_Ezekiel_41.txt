1: Kaybat na nita, tiki na ku niting lalaki king Banal a Lugal ning Templo. Sikdan ne ing pidadalanan; apulu yang talampakan king katas at
2: labi yang walung talampakan king lualas, at walu lang talampakan king kapal ding mingatba nang pader. Sikdan nia naman ing kuartu; anam yang pulu't walung talampakan king kaba at atlu yang pulu't apat a talampakan king lualas.
3: Kaybat na nita, minta ya king kakilubkiluban a kuartu. Sikdan ne ing pidadalanan na niti; atlu yang talampakan king katas at apulu yang talampakan king lualas at labing adua yang talampakan king kapal ding mingatba nang pader.
4: Sikdan ne ing kuartu; atlu yang pulu't apat a talampakan; kuadradu ya. Atyu iting kuartu sumangid ning kuartung atyu king libutad. Kanita ngana kanaku, Iti ya ing Kabanal-banalan a Lugal.
5: Kaybat na nita, sikdan ne niting lalaki ing kapal ning pader ning Templo; apulu yang talampakan king kapal. King makapadurut nang pader ning Templo ating misiping-siping a mangalating kuartung tia pitung talampakan king lualas.
6: Atyu la deting kuartu karing atlung palapag a ating atlung pulung kuartu king balang palapag. Mas maimpis la ding makalual nang pader ning Templo king balang palapag kesa king palapag a atyu lalam, inya malyari lang magsandal ding balang kuartu king pader a alang sapnu.
7: Inya neng lawan me king lual ing Templo, balamu mo paraparehu ya kapal manibat king lalam angga king babo. Lual da reting kuartu ating aduang malualas a eran a makapakat king lual ning pader. Iti ya ing pidadalanan papunta kareting atlung palapag. Mas maragul la ding kuartung atyu king pekamatas a palapag, at antimu rin ing katuki na kesa ketang atyu king mumunang palapag.
8: Kaybat na nita, ikit kia munaman king Templo ing makatas at makapadurut a beranda. Walu yang talampakan king makapadurut at apulu yang talampakan king katas manibat king gabun, at kapante de ring pundasyun da ring kuartu a makapaligid.
9: Walu yang talampakan king kapal ing pader da ring kuartu.
10: Pilatan na ning beranda at ding gusaling gagamitan da ring pari ating bakanting lugal a sukad atlung pulu't apat a talampakan king paligid ning Templo.
11: Ating pasbul king dane norti at king dane mauli. Parati la deting makabuklat, at walu yang talampakan ing lualas ning beranda a makapadurut king Templo.
12: Ating gusali a makayarap king patyu king dane albugan ning Templo. Dinalan limang pulu yang talampakan king kaba, at dinalan labing anam yang talampakan king lualas. Siam lang talampakan king kapal ding pader nang makapadurut.
13: Kaybat na nita, sikdan ne niting lalaki ing lual ning Templo, at ikit na king dinalan anam apulu't walung talampakan ya king kaba. At dinalan anam apulu't walung talampakan ya munaman manibat king gulut ning Templo angga king gusali a atyu king dane albugan.
14: Dinalan anam apulu't walung talampakan ya munaman ing pilatan manibat king arap ning Templo at ning patyu.
15: Sikdan nia naman ing kaba ning gusali king bandang albugan pati ding kuartu king mingatba, at ikit na king dinalan anam apulu't walu ya namang talampakan.
: Ing kuartung palub ning Templo, ing Banal a Lugal, at ing Kabanal-banalan a Lugal
16: makatapal la ngan king tabla manibat king suelu angga karing awang.
17: Makatapal la ding pader kilub ning Templo karing medukit a palmang tanaman at karing kerubin a kasing katas da ring pasbul.
18: Salit-salit la ding dinukit a palma at kerubin. Atin yang aduang lupa ing balang metung karing kerubin
19: ing metung lupa ne ning tau, at ing metung lupa ne ning leon. Migugulutan la deti at parehu lang makabalikid king tanaman a palma. Iti ya ing larawan a makadukit karing sablang pader ning Templo.
20: Manibat king suelu angga king babo da ring pasbul makadukit la ding kerubin at ding tanaman a palma.
21: Kuadradu la ding amba da ring pasbul ning Banal a Lugal.
: King arap ning Kabanal-banalan a Lugal ating balamu
22: altar a megawa king dutung. Lima yang talampakan king katas, at apat yang talampakan king lualas. Dutung la ngan ding bitis na niti, at antimu rin ing talpakan na at ding dingding na. Ngana niting lalaki kanaku, Iti ya ing lamesang atyu arapan na ning Ginu .
23: Ating pasbul king danggut na ning pidadalanan papunta king Banal a Lugal, at atin munaman king danggut na ning pidadalanan papunta king Kabanal-banalan a Lugal.
24: Tidua la ding pasbul at balamu pamepe la neng bubuklatan la king libutad a ating tiduang bisagra.
25: Atin lang makadukit a palmang tanaman at kerubin ding pasbul na ning Banal a Lugal at antimu rin karing dingding na. Atin munamang dutung a panakap lual na ning pasbul ning kuartung palub.
26: Atin lang awang ding misusumangid nang dake niting kuartu, at mipalamutian lang tanaman a palma ding dingding na.