1: E ya malyaring maging miembru king kapulungan na ning Ginu ing ninumang kapun o meputut a kasangkapan ning pangalalaki na.
2: E ya malyaring maging miembru king kapulungan na ning Ginu ing ninumang meging anak keng lual, maging ding anak na angga na king kapulung lahi.
3: E ya malyaring maging miembru king kapulungan na ning Ginu ing Ammonita o Moabita o ing ninuman karing lahi ra angga na king kapulung lahi,
4: uling e la minie pamangan at inuman kekayu kanitang miglakbe kayung ibat Ehipto. E mu ita, uling beyaranan de i Balaam a anak nang Beor ning balen Petor, Mesopotamia ban isumpa na kayu.
5: Makanyan man, e ne pekiramdaman ning Ginung kekayung Dios i Balaam; nune gewa neng bendisyun para kekayu ing sumpa uling kaluguran na kayu ning Dios.
6: E yu pagnasan para karela ing kapayapan at kanawan kabang bie yu.
7: E yu la sana pikakasaman ding Edomita uling kamaganak yu la. E yu la naman sana pikakasaman ding tau Ehipto uling king misan a panaun menuknangan kayu king bansa ra.
8: Malyari lang maging miembru king kapulungan na ning Ginu ding lahi ra magumpisa king katlu rang lahi.
9: E ye dirinatan itang lugal nung nu karin kayu mig-kampu neng lulual kayu ban makigera karing kalaban yu.
10: Nung kelualan yang bini ing ninuman kekayu kabang matudtud ya neng bengi, lumual ya king kampu at karin ya pa mu manatili.
11: Mandilu ya potang lalbug ne ing aldo at malyari neng lungub king kampu potang limbug ne ing aldo.
12: Gawa kayung metung a lugal lual ning kampu at karin kayu munta neng magbawas kayu.
13: Iyabe ye karing armas yu ing metung a pangulkul ban gamitan king pamangawang kulkul. Karin kayu magbawas at kaybat tambunan yu.
14: Uling lilibut ya king kampu yu ing Ginung kekayung Dios ban ingatan na kayu at dinan tagumpe karing kalaban yu. Inya kailangan yang malinis ing lugal yu ban ala yang akit nanumang dinat at ban e na kayu painggulutan.
15: Nung tumakas ya ing metung a ipus at munta ya kekayu, e ye babalik king panginuan na.
16: Paburen yeng manatiling kayabe yu at manuknangan king isanu mang balen a pilinan na; e ye gigipitan.
17: E makapaintulut king ninumang Israelita, babai o lalaki, ing itinda na ing katawan na kilub ning Templo at
18: e la malyaring idala kilub ning Templo ding salaping panakitan na bilang ain king penata na, uling pikakasaman na la ning Ginung kekayung Dios ding taung anti kareti.
19: E kayu mamatubu king pera, pamangan o nanumang bage peparam yu karing kalupa yung Israelita.
20: Malyari kayung singil patubu karing dayuan, oneng e karing kalupa yung Israelita. King anti kaniting paralan na kayu bendisyunan ning Ginung kekayung Dios king nanumang kekayung daptan ketang gabun a malapit yu nang bandian.
21: Tuparan yu itang penata yu king Ginung kekayung Dios; e yu piyayantala. Singilan na kayu, nung e yu tuparan, at mikasala kayu.
22: Nung inari yu king lub yu king e kayu gawang panata, iti e mibilang kasalanan laban kekayu.
23: Nung kusa kayung mengaku king Ginung kekayung Dios, iti sukat yung tuparan.
24: Nung lungub kayu king mulahan ubas ning kalupa yung tau, malyari kayung kuma at mangan anggang bisa kayu karing bunga ban maulu ing danup yu, oneng e kayu malyaring midatuk agyang metung mu king kekayung lulanan ban idala.
25: Nung lalabas kayu king asikan nang trigu ning kalupa yung tau, malyari kayung manakdut, oneng e kayu malyaring gumamit lait.