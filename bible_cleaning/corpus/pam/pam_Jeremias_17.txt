1: Nganang sasabi ning Ginu , Memalen ning Juda, misulat ing kasalanan yu king paniulat a megawa king bakal; midukit karing kekayung pusu king kapamilatan na ning diamanting pandukit at makadukit munaman karing suluk da ring kekayung altar.
2: Sasamba la ding memalen yu karing altar at karing sagradung asias a mitalakad para king diosang i Asera a atyu king lele ning balang tanaman a malabung, karing bunduk-bundukan,
3: at karing bunduk ning malualas a bansa. Samsaman da la ring kalaban ding kekayung alahas at ing pibandian yung makasalikut uli da ring kasalanan a depat yu king kabilugan yung bansa.
4: Kailangan yeng isuku ing bansa a binie ku kekayu, at gawan da kayung ipus da ring kalaban yu king bansang e yu bitasang balu, uling mengaring api ing mua ku kekayu at mikakalabkab king kapilan pa man.
5: Nganang sasabi ning Ginu ,
: Isumpa ke ing ninumang taung manalig king kalupa nang tau,
: king sikanan ning kalupa nang tau at painggulut kaku.
6: Mangari ya king mababang tanaman king disyerto
: a tutubu king malanging marangle,
: king gabun a malat a alang bitasang tutubung tanaman.
: Alang bitasang kayapan a mapalyari keting bansa.
7: Oneng bendisyunan ke ing taung manalig kaku.
8: Mangari ya king tanaman a tutubu lele ning batis,
: at miraras la king danum ding uyat na.
: E ya tatakut potang ing kaleldo daratang,
: uling manatili lang sagiwa ding bulung na;
: e ya maliligalig neng e mumuran;
: manatili yang mamunga.
9: Ninu ing makibalu king pusu ning tau?
: Tune yang mapaglinlang at e mayap.
10: Aku, ing Ginu , ing sasalugsug karing kaisipan,
: at susubuk karing pusu da ring tau.
: Lalawan ke ing balang tau agpang king pamibiebie na,
: agpang king daraptan na.
11: Ing taung mibandi king e ustung paralan
: mengari ya king ayup a lulukub karing e na ebun.
: Busal ning kayanakan na, mawala ing pibandian na,
: at king kawakasan ning bie na mayakit ing mangmang ya.
12: Mengari ya king maligayang tronu ing kekatamung Templo,
: makatalakad manibat king kapupurmeruan king metung a matas a bunduk.
13: Ginu , ika ing kapanayan na ning Israel;
: kamarinayan ing kamtan da ring sablang painggulut keka.
: Matda lang anti ding lagyung misulat king alikabuk,
: uling ika, Ginu , ing karelang gilutan,
: ika ing sibul ning makapasno danum.
14: Ginu , uluan mu ku at lubus kung kumayap; iligtas mu ku at lubus kung miligtas. Ika ing kakung pupurian!
15: Ngara ding tau kanaku, Antalu ding babala a sinabi na ning Ginu kekami? Sulung, ibalaus na na la ngeni!
16: Oneng, Ginu , kapilan man e ku inawad keka ing parala kang kasakitan karela; e ku pignasan ing mag-ari ing kaligaligan karela. Balu mu iti, Ginu , balu mu itang sinabi ku.
17: E ka sana maging pitatakutan kanaku; ika ing kanakung santungan at kaligtasan neng daratang ing kaligaligan.
18: Paburen mu lang mangapakarine ding lulupig kanaku, oneng e mu ku yayabe. Pamatakutan mu la, oneng e mu ku pamatakutan. Pasakitan mu la at paglapakan.
19: Ngana kanaku ning Ginu , Jeremias, mako ka at ibalita mu ing mensahi ku king Pasbul dalan da ring Tau, nung nukarin la lulub at lulual king siudad ding ari na ning Juda. Kaybat, munta ka naman karing aliwang pasbul dalan ning Jerusalem.
20: Sabian mu karing ari at karing sablang memalen na ning Juda at king balang manuknangan king Jerusalem at daralan kareting pasbul, king makiramdam la king bage a kanakung sabian.
21: Sabian mu karela king ingatan da ing bie ra, king e la sukat magdalang nanumang karga king Aldo ning Sabbath; e la sukat magdalang nanumang bage neng daralan la karing pasbul na ning Jerusalem
22: o magdalang nanumang bage ibat karing pibalebale ra neng Aldo ning Sabbath. E la sukat magobra neng Aldo ning Sabbath; sukat deng pagselebran bilang aldo banal, antimo ing inutus ku karing makatua da.
23: E ra ku pekiramdaman ding karelang makatua ni minie pansin. Meging masias la buntuk; e ra ku buring pamintuan ni mebiasa king tiru ku karela.
24: Sabian mu kareting tau king sukat da lang tuparan ding sabla kung kautusan. E la sukat magdalang nanumang karga neng daralan la karing pasbul dalan ning siudad neng Aldo ning Sabbath. Sukat deng pagselebran ing Aldo ning Sabbath bilang aldo banal at e la sukat bitasang magobra.
25: Kanita ding karelang ari at prinsipi lungub la karing pasbul dalan ning Jerusalem at kamtan da ing kayupayan antimo itang kang David. Kayabe da ring memalen na ning Juda at Jerusalem, sake la karing karwahe at kabayu at parati yang mitmung tau ing siudad na ning Jerusalem.
26: Datang la ding taung ibat karing balen na ning Juda at karing baryung makapadurut Jerusalem: datang lang ibat king bansa ning Benjamin, karing lele bunduk-bundukan, bunduk at king dane mauli ning Juda. Idala da la king Templo ku ding ain-a-durulukan at ain-sakripisyu, ain-a-binutil, at insenso at antimu rin ding ain-a-kapasalamatan.
27: Oneng kailangan ing pamintuan da ku at pagselebran de ing Aldo ning Sabbath bilang aldo sagradu. Neng daralan la karing pasbul dalan ning Jerusalem king aldo a ita, e la sukat mamusan nanumang karga, nung ali, silaban ku la ding pasbul dalan ning Jerusalem. Magisan lang masilab ding palasyu na ning Jerusalem at ala metung mang makapatda king silab a iti.