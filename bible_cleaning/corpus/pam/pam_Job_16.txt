1: Nganang mekibat Job
2: Dimdam ku na la ding amanung makanyan;
: ing pamamatula yu kaku lalung makabayat kening kakung panamdaman.
3: Ala na waring kayangganan ing pamagsalita yung kayabangan?
: Nanu naman ing sangkan ba't e ko tutuknang makibat?
4: Nung ikayu ing atyu king kabilian ku,
: makapagsalita ku namang kalupa yu;
: balu ku la namang pitairan-tairan ding amanung laban kekayu,
: at kakung pipiling-piling ing buntuk ku kekayu.
5: Apasiknangan da kayu lub king kakung tuturu,
: at adinan kapasnawan king sakit a kekong panamdaman.
6: E naman makasaup kaku ing nanumang sabian ku;
: nung kuanan ku naman king e bubulad e munaman makapaldan ita king sakit a panamdaman ku.
7: Gisan ning Dios ing kakung sikanan, at peintulut na pati pamilya ku megisan.
8: Apayayat na ku; butul balat na ku mu,
: at ita yang gagawan dang patutu ding tau king mikasala ku.
9: King mua na piglapak na ku
: at pikasaman nang e mu nanu;
: pinggaligitan na ku karing keyang ipan, at lawe na kaku mataram.
10: Pilabilabi da ku ring tau;
: pinyapingil da ku at misanmetung la laban kaku.
11: Binie na ku ning Dios
: king gamat da ring taung e mayap.
12: Mabibie kung tahimik,
: oneng ing Dios sigmit na ku batal;
: bitbat na ku at melugmuk ku.
: Telakad na ku anting pipagpuntirian na.
13: Ibat karing lugal paslu ding pana na daratang la;
: tinirik lang miniugat king laman ku;
: makanyan man e ya pepakit lunus kaku.
14: Saksak keni, saksak keta ing gewa na kaku;
: delusungan na kung anting sundalus a milablab a mua kaku.
15: Melungkut ku at misulud kung saku;
: mesambut ku
: inya migluklukan ku king abu.
16: Menangis ku angga king melare yang lupa ku,
: mengalbag lang mata ku; menuling lang talukap ding mata ku.
17: Makanyan man alang masabing depat kung katampalasanan,
: at taimtim ing kakung panalangin.
18: E mu tatakpan, O gabun, ing kakung daya!
: E me buring matatda ing siwala kung maniawad hustisia!
19: Ngeni pa, ing testigu ku atyu banua,
: atyu king kakataskatasan ing kakung talaingat.
20: Kasaman da ku ding kakaluguran;
: king Dios mamagus ing kakung lua.
21: Manintun kung magpakalunus king Dios para kaku,
: anting kakaluguran a magdipensa.
22: Mapilan na la mu ding kakung banua,
: maglakad na ku king dalan at e na magbalik kapilan man.