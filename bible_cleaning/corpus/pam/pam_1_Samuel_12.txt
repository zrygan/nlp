1: Nganang Samuel karing memalen na ning Israel, Ngeni, penusignan ku na ing buri yu; dininan da na kayung ari.
2: Atin na kayung ari at ya na ing pamuntuk yu. Matua na ku at kayabe yu la ding anak ku. Karame yu ku manibat na inyang anak ku at angga na ngeni.
3: Atyu ku keni. Nung atin kayung e buri kanaku, sabian yu arapan na ning Ginu at king aring pinili na. Atin kung penako baka o kaya asno kekayo? Atin kung pirait o penakawanan kekayo? Atin nang sinuhul kanaku ban kanita maging bulag ku king katuliran? Nung atin, mamayaran ku.
4: Pekibat da, E mu kami pemiraitnan o penakawanan. Ala kang nanumang kinua kekami.
5: At ngana karela, Nung makanyan ing Ginu at ing pinili na ila ding saksi ku king ala kayung abintang nanumang laban kanaku.
: Pekibat da, Wa, ing Ginu ya ing saksi!
6: Ngana pang Samuel karing tau, Ing Ginu ya ing saksi; ya ing memili kang Moises at Aaron at milual karing makatua yu king Ehipto.
7: Inya talakad kayu arapan na ning Ginu at sabian ku lang tunggal-tunggal ding depat nang ganaka para kekayu at karing makatua yu.
8: Inalipusta de ring tau Ehipto i Jacob at ing pamilya na inyang minta ya karin Ehipto. Kanita minaus la king Ginu , at tinubud ne karela i Moises at i Aaron ban milual karela Ehipto, at binie ne karela iting lugal a iti bilang karelang tuknangan.
9: Oneng kelinguan de ing Ginung karelang Dios. Uli na nita, pepaburen na lang menabu king gamat nang Sisera a pekapun da ring sundalus nang Jabin a ari ning Hazor, antimu rin karing gamat da ring Filisteo at ning ari ning Moab.
10: Kanita ngarang minaus king Ginu , Mikasala kami; ginulut ke keka, O Ginu , at simban mi la ding Baal at ding Astarte. Iligtas mu kami sana karing kalaban mi at ika ing samban mi.
11: Tiburan na la naman ning Ginu di Jerubaal, Bedan, Jefta, at aku; linigtas da kayu karing kalaban yu at mibiebie kayung alang panganib.
12: Oneng inyang ikit yeng palapit kekayu i Nahas a ari da ring Ammonita ban makilaban, sinabi yu kanaku, Ali, kailangan kaming mika ari agyamang ing Ginung kekayung Dios ya ing ari yu.
13: Oyni ing aring inawad yo; binie ne kekayu ning Ginu .
14: Salese kayu bie kabang ing Ginu pitatakutan ne ning ari at ikayu at sasamban ampon pamintuan, at e lalabag king kautusan na.
15: Kabud e kayu mekiramdam king Ginu at labag king kautusan na, parusan na kayu ning Ginu nung makananu na lang perusan ding makatua yu.
16: Inya ngeni saksian yu ing makapagmulalang dapat a gawan na ning Ginu .
17: Panaun na ngeni ning pamamupul trigu. Makanyan man aduan ku king Ginu ing manuldul sana at muran. Kanita yu akit at aisip nung makananu karawak arapan ning Ginu ing pamaniawad yung ari.
18: Menalangin ya i Samuel king Ginu at peparala yang duldul at uran king aldong ita. At mitakutan la ding tau king Ginu at kang Samuel.
19: Kanita ngara ding tau kang Samuel, Maus ka king Ginung kekang Dios para karing kekang talasuyu ban e kami mate, uling digdag mi ya pa karing kekaming kasalanan ing pamaniawad ming ari.
20: Oneng nganang Samuel karing tau, E kayu tatakut. Depat yu la pin deting e mayap a bage. Makanyan man e kayu painggulut king Ginung kekayung Dios nune suyuan ye king mabilug yung pusu.
21: E yu la sisikasuan ding bage alang ulaga uling ala kayung nabangnan kareti at e la makapagligtas pablasang ala lang ulaga.
22: Uli na ning marangal nang lagyu e ne lakuan ning Ginu ing balen na, uling ing Ginu mismu ya ing memili kekayu ban maging memalen na kayu.
23: Nung aku naman ing kutnan yu, e na sana paintulut ning Ginu ing mikasala ku at tuknang manalangin para kekayu; isundu ku ing pamanuru kekayu king mayap at matulid.
24: Maygit king sabla sukat yeng pitakutan ing Ginu at suyuan yeng mitmung katapatan king mabilug yung pusu. Ganakan yu ing kayapan a depat na kekayu.
25: Mate kayu at ing ari yu, nung isundu yu ing pamaniapat yung e ustu.