1: Inari na king lub nang Aring Solomon king pagawa yang templo para king lagyu na ning Ginu at pagawa munamang palasyu na.
2: Tituk na lang Solomon ding pitung pulung libung tau bilang taga-akut, at walung pulung libung manabas batu king bulubundukan. Atlu lang libu anam a ralan ding kapatas a mangasiwa king obra.
3: Pepadala yang mensahi i Solomon kang Aring Hiram ning Tiro. Ngana ning mensahi: Padalan mu ku sanang dutung a sedro antimo ing depat mu kang tata kung i David inyang pepagawa ne ing palasyu na.
4: Pagawa kung templo para king lagyu na ning Ginu kung Dios. Italaga ke para king Ginu ban pidulukan king mabanglung insenso king arapan na, at dinan tinape aldo-aldo, at ain-a-durulukan neng abak at neng bengi, at neng Aldo ning Sabbath, neng Piesta ning Bayung Bulan, at karing piestang mitakda para king Ginung kekaming Dios. Deti tuntunan lang sukat dang tukian ding Israelita king kapilan pa man.
5: Maragul ya ing templong ipagawa ku uling mas maragul ya ing Dios mi kesa karing aliwang dios.
6: Oneng ninu ing malyaring makagawang templo ban maging tuknangan na, anti na ning e ya mipagyu king banuang maleparan? Ninu mo aku ban igawa keng templo? Ing apagawa ku metung yang lugal ban pidulukan insenso para king Dios.
7: Nung malyari, padalan mu kung metung a taung magaling a pangamat keng gintu, pilak, tangsu, at bakal, pulidu king pamanggawang telang muradu, malutu at asul, at magaling munaman a pangamat king pamandukit. Magobra yang kayabe da ring kanakung magobra keni Jerusalem at Juda, ding taung sidia na nang David a tata ku ban magobra.
8: Padalan mu ku munamang trosung sedro, sipres, at algum, uling balu ku king biasa la ding tauan mu king pamangutud dutung king Lebanon. Itubud ku la ken ding tauan ku ban akayabe da la ring tauan mu,
9: at isadia ra para kanaku ing dakal a dutung, uling maragul ya at malagu ing templong ipagawa ku.
10: Dinan ku lang pamangan ding tauan mung mangutud dutung: dinalan a libung tiklis a trigu, at dinalan a libu munamang tiklis a sebada, dinalan at apulung libung galun a alak ampon dinalan at apulung libung galun a larung olibo.
11: King sulat na nganang mekibat Aring Hiram ning Tiro kang Solomon, Kaluguran na la ning Ginu ding memalen na, inya gewa na kang ari da.
12: Purian ya ing Ginu , ing Dios ning Israel, a linalang king banua at yatu, uling dininan neng metung a biasang anak i Aring David. At tagle na ning anak ing beluan at pamanalastas, at ya ing pagawa king templo para king Ginu , at gawang palasyu para king sarili na.
13: Papuntalan ke ken i Huram, ing magaling a pangamat king obra.
14: Anak ne ning babaing ibat king tribu nang Dan; tau ne man Tiro i tata na. Misane ya king pamagobra king gintu, pilak, tangsu, bakal, batu, at dutung. Biasa ya namang magobra king telang muradu, asul, at malutu ampon mapinung linen. Magaling ya king obrang pamandukit at pamangawang disenyu. Agawa na ing nanumang ipagawa mu at makasadia yang sumaup karing magobrang sidia na ning kagalang-galang a David a tata mu.
15: Inya iparala mu na ngeni keni ing trigu, sebada, larung olibo, at ing alak a binggitan mu kanaku para king kailangan da ring tauan ku.
16: Pakutud ku na la karela king Lebanon ding dutung a kailangan mu. At manibat karin ibalsa da la ring dutung king dagat angga king Jopa. Ikayu na ing makut karing dutung karas karin ban idala king Jerusalem.
17: Pepakua na la kabilangan Solomon ding sablang taung dayuan a manuknangan king Israel, antimo ing merapat kanitang panaun nang David a tata na. Meyakit king ating dinalan limang pulu't atlung libu at anam a ralan a dayuan a manuknangan karin.
18: Ding pitung pulung libu gewa na lang taga-akut at ding walung pulung libu bilang manabas batu karing kabundukan. Ding atlung libu anam a ralan ila ring pinili nang maging kapatas.