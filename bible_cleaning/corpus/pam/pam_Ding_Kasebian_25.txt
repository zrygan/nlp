1: Oreni ding aliwa na pang kasebian Solomon a kinopia da ring tauan na ning Aring Hezekia ning Juda.
2: Dangalan na ning Dios ing isalikut na la ding lihim a bage, oneng dangalan da ring ari ing panintunan la at ipamalino ing kabaldugan da.
3: E tamu balu nung nanu ing isipan na ning ari; e ta la abut ding kaisipan na uling matas lang anti ing banua at anti la king malalam a dagat.
4: Potang ing pilak adalise mu ne, atin neng malagung bage pagobran ing plateru.
5: Potang milako la ding taung e mayap a tagapayu na ning ari, mika katuliran king kapamahalan na.
6: Neng makatalakad ka arapan na ning ari, e mu papakit at pakilalang balamu nung nu ka kaulaga.
7: Mas mayap ing keka sabian na, Me keni kesa king ibili na ka king mababang katungkulan king daramdaman da ring aliwang manungkulan.
8: E mu agad darala king husgadu itang kekang apansinan; pota gawan na kang malaram ning aliwang menakit at ala kang akarapat nanuman.
9: Salesen yu ing e yu pamikaintindi ning kekang kasiping bale at e sukat paniabian ing lihim ning ninuman;
10: pota abalu da ring aliwa at mipakarine ka at e na pagkatiwalan pa.
11: Ing amanung masanting pangasabi mengari ya king dibuhung gintu king pilak makainggaste.
12: Ing mayap a payu a babie ning taung ating sibukan king taung matulang makiramdam maygit ya kaulaga karing singsing a gintu o karing alahas a gewa king gintung puru.
13: Ing tubud a apagkatiwalan babie yang kapasnon king keyang panginuan; anti ya king danum a marimla neng panaun na ning palutan.
14: Ing taung e bitasang tutupad king pangaku na anti ya king biga at angin a alang daralang uran.
15: Ing pamanagkat mitmung kapibabatan malyari neng apatangu itang atyu king matas a katungkulan at pati na ding masias a buntuk.
16: E ka mamangan pulut-panilan labis ketang kailangan; pota isuka mu mu ing kekang pengan.
17: E ka maralas magbisita king siping mung bale; pota sumawa ya at mimua ya keka.
18: Ing taung magsalitang kalaraman king kalupa nang tau, makamate yang anti ing espada o ing pamalupalu o ing matilus a paslu.
19: Ing pamanalig king taung e apagkatiwalan, mengari king lalangut kapamilatan na ning tutugun a ipan o lalakad kapamilatan na ning bitis a pile.
20: Nung pagkanta me ing taung malungkut anti me mong lalako imalan neng panaun ning dimla o mengari kang tutugtug aslam king balat a ating sugat.
21: Nung ing kekang kalaban maranup ya, pakanan me; nung mau ya, painuman me.
22: King anti kaniting paralan dumine ya at ing Ginu mayap ing ablas na keka.
23: Magdalang uran ing angin ning amian; ing indredus mua naman.
24: Mas mayap ing manuknangan king babo ning bale kesa king makitubale ka king babaing madaldal.
25: Nung makananu ya ing danum a marimla king kaladuang kakau, makanyan ing kau king mayap a balitang ibat king marayung lugal.
26: Ing sibul a maburak o ing danum a mirinatan kalupa ne ning taung mayap a ayagkat na ning taung e mayap.
27: E mayap ing lalabis a pulut-panilan, makanyan munaman ing magimbut king labis-labis a kapurian.
28: Ing taung e biasang mangawat king sarili na mengari ya king siudad a alang dipensa a malyaring lusuban nanumang oras.