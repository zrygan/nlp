1: Ngana ning Ginu , Makasadia kung makibat karing panalangin da ring taung pinili ku, oneng e la menalangin. Panenayan kung panintunan da ku, oneng e ra ku penintun. E ya menalangin kanaku ing bansa agyamang parati kung makasadiang ipakibat karela: Atyu ku keni; saupan da kayu.
2: Menatili kung makasadia ban tanggapan ku lang matula deting memalen ku, deting mangasias a buntuk a darapat e ustu at darapat king sarili dang kaburian.
3: Papamuan da kung alang patugut; ala lang marine! Babie lang ain-sakripisyung paganu karing sagradung hardin at duruluk insenso karing altar da ring paganu.
4: Pupunta la neng bengi karing kueba at karing kutkutan ban sumangguni karing espiritu da ring mete. Mamangan lang karning babi at miminum sabo ning karning miyabie karing ain-sakripisyung paganu.
5: At sasabian da pa karing aliwa king e la sukat lalapit karela pota atagkil da la uli mo kanung tutu lang banal. E ku na la apibata deng taung makanyan! Mengari king aping e matatda ing mua ku karela.
6: Inari ku na king lub ku ing parusang ipagpa ku karela at misulat na ing karelang sentensia. Pansinan ku ing pemaniapat da, papamayaran ku la
7: karing kasalanan da at pati na ding kasalanan da ring makatua da. Dinuluk lang insenso karing altar da ring paganu a atyu karing bunduk-bundukan, at migsalita lang kalapastanganan kanaku. Inya parusan ku la antimo ing karapatdapat karela king kasalanan da king milabas a panaun.
8: Ngana ning Ginu , Ala metung man a manyira karing mayap a ubas, nune gagawan da lang alak. Makanyan munaman, e ku la gisanan a lahi ding sablang taung pinili ku; iligtas ku la detang susuyu kanaku.
9: Bendisyunan ku la ding Israelita king tribu nang Juda at abandi re ding karelang lahi ing gabun kung atin dakal a bunduk. Karin la manuknangan ding taung pinili ku a susuyu kanaku.
10: Samban da ku at pastulan da la ring karelang tupa at baka king Kapatagan ning Sharon, king dane albugan at king Libis ning Kaguluan, king dane aslagan.
11: Oneng makayaliwa ing daptan ku karetang e tatanggap kanaku, karing taung alang pansin king Zion, ing banal kung bunduk, at sasamba kang Gad at Meni, ding dios ning kapalaran at suerte.
12: Maging kapalaran yu ing mate king makapangilabut a kamatayan uling e yu ku pekibatan inyang inaus da kayu at e mekiramdam inyang migsalita ku. Birian yung e yu ku pemintuan at ing e mayap ya ing depat yu.
13: Inya naman sasabian ku kekayu king mika atin lang labis-labis a pamangan at inuman ding sasamba at mamintu kanaku, oneng dumanup kayu at kumau. Maging maligaya la, oneng mipahamak kayu.
14: Magkanta la king tula ra, oneng kumiak kayu at mabigu.
15: Gamitan de ring taung pinili ku ing kekayung lagyu king pamaniumpa. Aku, ing Ginung Dios , paten da kayu. Oneng munie kung bayung lagyu karetang mamintu kanaku.
16: Ing ninuman king bansa a maniawad bendisyun, aduan na king mabendisyun ya king Dios a tapat. Ing ninumang sumpa, sumpa ya king lagyu na ning Dios a tapat. Mawala na la at makalinguan ding kaligaligan king milabas.
17: Ngana ning Ginu , Lalang kung bayung yatu at bayung banua. Lubus nang makalinguan ing milyari king milabas.
18: Magsaya kayu at tumula king kapilan pa man king uli na ning kanakung lalalangan. Mangatmu yang tula ing bayung Jerusalem a kanakung lalangan at maging masaya la ding memalen na.
19: Mikatmuan kung tula uli na ning Jerusalem at ding memalen na. Milako na ing tangisan karin; mawala na ing kagutgutan.
20: E na la mate ding anak a bingut at kumaba ya bie ing balang metung at metung agpang king sukad na ning bie na. Mibilang lang anting kayanakan pa detang miras king idad a dinalan a banua. Mangabaldugan king perusan ku la detang mete bayu ing idad a ita.
2122: Manalakad lang bale ra at maging tuknangan da la; e la maging tuknangan da ring aliwang tau. Mitatag lang mulahan ubas at nabangnan da la ring bunga ra; e la aliwa ding minum king katas ubas. Mangari la karing tanaman ding taung pinili ku a makaba bie. Lubus lang numabang karing bage pagobran da.
23: Magtagumpe la king nanumang pagobran da at e la numanu balang ding anak da. Bendisyunan ku la at ding lahi ra king sablang panaun a daratang.
24: Pakibatan kung agad ing panalangin da bayu ra pa ayari ing panalangin da kanaku.
25: Miyabe lang mangan ding asung-gubat at ding tupa; mangan lang are ding leon a antimo ding baka. E na la maging mapanganib ding ubingan. E na mika bage pang makapanasakit o makapanyira karin king Zion, ing banal kung bunduk.