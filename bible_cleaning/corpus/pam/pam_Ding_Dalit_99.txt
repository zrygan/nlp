1: Ing Ginu mag-ari ya,
: at ding tau gagalgal la!
: Makalukluk ya king tronu na babo da ring kerubin;
: kabang makalukluk ya, ing yatu gagalgal ya.
2: Ing Ginu mayupaya ya karin king Zion;
: ya ing pamuntuk ding sablang bansa.
3: Ing lagyu nang maula at makamal ding sabla karela yang purian.
: Banal ya!
4: Mayupayang Ari, ing matulid yang kekang kaluguran;
: king Israel tinatag mu ing katuliran;
: at binie mung katuliran
: at alang pamangabiran.
5: Purian ya ing Ginung kekatamung Dios;
: samba kayu arap nang tronu!
: Banal ya ing Ginu !
6: I Moises at i Aaron pari na la,
: i Samuel naman menalangin ya;
: deti ngan king Ginu minaus la, at pekibatan na la.
7: Migsalita ya karela busal ning biga,
: at tiparan da lang tuntunan at kautusan a binie ning Ginu karela.
8: O Ginung kekaming Dios, pekibatan mu lang kekang memalen;
: pepakit mu karela king Dios kang mapamatawad agyamang perusan mu la uling mikasala la.
9: Ing Ginung kekatamung Dios kailangan yang purian;
: king banal nang bunduk kekatamu yang samban,
: uling banal ya ing Ginung kekatamung Dios.