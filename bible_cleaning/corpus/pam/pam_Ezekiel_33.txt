1: Migsalita ya kanaku ing Ginu .
2: Ngana, Anak ning tau, sabian mu karing tau ing mapalyari potang paratang kung gera king metung a bansa. Mamili la ding memalen na ning bansang ita metung karing kabalen da ban maging bante.
3: Potang akit na na lang daratang ding kalaban, tiupan ne ing trumpeta ban makapagsadia ya ing metung at metung.
4: Nung damdaman ne ning ninuman, oneng e ne dinan pansin at dinatang ya ing kalaban at pete ne, ya ing miparsalanan king sarili nang kamatayan.
5: Ya ing pepasari king sarili nang kamatayan, uling e ne dininan pansin ing babala. Nung pinsinan namu, mekatakas ya sana.
6: Nung namang akit neng daratang ning bante ing kalaban at e ne tiniupan ing trumpeta, datang ya ing kalaban at paten na la detang makasalanan, oneng ing bante ya ing parsalanan ku king karelang kamatayan.
7: Ngeni, anak ning tau, tutulduan da kang bante para king bansang Israel. Ipayabut mu la karela ding babala a babie ku keka.
8: Nung pepabalu ku king ing metung a taung e mayap ing malapit niang mate oneng e me pepabaluan ban makapagbayu yang bie at ban aligtas ing bie na, mate yang makasalanan, oneng ika ing ating pakibatan king pangamate na.
9: Nung pepabaluan me, oneng e ya tinuknang darapat pamikasala, mate ya mu ring makasalanan, oneng ika miligtas ka.
10: Migsalita ya kanaku ing Ginu . Ngana, Anak ning tau, ulitan mung sabian karing Israelita itang karelang sasabian: Kababayatnan kami uli da ring kasalanan mi at ding mali ming depat. Magigisan na ing bie mi. Makananu keng mie?
11: Sabian mu karela king kabang aku, ing Ginung Dios , ing mabie Dios, e ku matulang akit keng mate ing metung a makasalanan. Mas buri ke pang akit tuknang king pamikasala na at mie. Israel, patugut na ka king dapat mung pamikasala. Baket buri mu pa ing mate ka?
12: Ngeni, anak ning tau, sabian mu karing Israelita king potang ing metung a mayap a tau mikasala ya, e ne malyaring iligtas ning depat nang mayap. Nung tuknang yang darapat e mayap ing taung e mayap, e ya miparusan at nung ing mayap a tau magumpisa yang dapat pamikasala, mate ya.
13: Malyari kung apangaku ing bie king metung a taung mayap, nung isipan na king ing milabas nang kayapan sapat na at magumpisa yang dapat pamikasala, kalinguan ku ing nanumang depat nang mayap. Mate ya uli da ring kasalanan na.
14: Malyari keng dinan babala ing taung e mayap king e lumuat mate ya, nung tuknang ya king dapat nang pamikasala at daptan na itang matulid at mayap.
15: Nung isubli ne itang singla na ning menandam o kaya ibalik na itang penako na at nung tuknang yang darapat pamikasala at tukian na la ding kautusan a babie bie, e ya mate, nune mie ya.
16: Patawaran ku ing kasalanan na at mie ya uling depat na itang matulid at mayap.
17: Oneng sasabian da ring kabalen mu king e ustu ing daraptan ku. Ing pamibiebie ra ya ing e ustu!
18: Potang ing metung a matulid a tau tuknang yang darapat mayap at magumpisa yang dapat e mayap, mate ya uli na niti.
19: Potang ing metung a taung e mayap tuknang yang darapat pamikasala at daptan na itang matulid at mayap, aligtas na na ing bie na.
20: Oneng ika, Israel, sasabian mu king e ustu ing daraptan ku. Atulan da ka agpang king daraptan mu.
21: King kalimang aldo na ning kapulung bulan ning kalabing aduang banua ning kekaming pangayugse, mekatakas ya ing metung a lalaki king Jerusalem. Dinatang ya at belita na kanaku king mibagsak ne ing siudad.
22: Itang bengi bayu ya dinatang, penamdaman ku ing mayupaya nang panga-atyu ning Ginu . Inyang dinatang ya kabukasan ing lalaki, binalik na kanaku ning Ginu ing upaya na ning pamagsalita.
23: Migsalita ya kanaku ing Ginu .
24: Ngana, Anak ning tau, ding taung manuknangan karing siudad a melasak ning bansang Israel sasabian da: Bukud yang metung i Abraham, makanyan man mibie ya kang Abraham ing mabilug a bansa. Dakal tamu, inya ing bansa kekatamu ya ngeni.
25: Sabian mu karela king aku, ing Ginung Dios , sasabian ku karela: Mamangan kayung karni a atin pang daya. Sasamba kayung idolo. Makamate kayung kalupa yung tau. Baket aisip yung bandi ye ing bansa?
26: Panaligan yu la ding kekayung espada. Makasumami ing sablang dapat yu. Makipangalugud ya ing metung at metung king e na asawa. Baket aisip yung bandi ye ing bansa?
27: Sabian mu karela king aku, ing Ginung Dios , dirinan ku lang babala king kabang aku ing mabie Dios, mate la ding taung manuknangan karing melasak a siudad. Mapangan la karing malyap a animal detang manuknangan karing baryu. Mate la king sakit detang sasalikut karing bunduk at karing lukib.
28: Gawan keng alang kabaldugan ing bansa at miyangganan ing upayang pagmaragul da. Maging mapanganib la ding bunduk ning Israel at ala metung man a munta karin.
29: Potang parusan ku na la ding tau uli da ring kasalanan da at potang gawan ku neng alang kabaldugan ing bansa, kanita ra akilala king aku ing Ginu .
30: Ngana ning Ginu , Anak ning tau, ika ing pipagsalitan da ring kabalen mu neng mititipun la lele da ring pader ning siudad o karing pasbul dang bale. Ngarang sasabi king metung at metung, Tara at makiramdam tamu nung nanu ing balitang ibat ngeni king Ginu .
31: Datangan da ka ring taung kanakung pinili ban makiramdam king kekang sabian, oneng e ra daraptan itang dimdam dang sukat dang daptan. Mayayama la king pamagsalita mu, oneng e la magbayu pamibiebie.
32: Para karela, ika metung ka mung talapagkanta karing kanta ning sinta o metung a biasang manigtigan alpa. Makiramdam la king sablang sasabian mu, oneng metung man king sinabi mu e ra daptan.
33: Potang ing sablang sinabi mu mapalyari na at tune ping mapalyari, kanita ra abalu king ing metung a propeta atyu libutad da.