1: Adua yang pulu't limang banua i Jotam inyang meging ari ya, at mig-ari ya king Jerusalem kilub ding labing anam a banua. I ima na ya i Jerusa a anak nang Zadok.
2: Katanggap-tanggap king akakit na ning Ginu ing depat na, antimo i Uzzia a tata na. Oneng e ya linub king Templo ning Ginu ban duluk insenso. Tiglus da naman ding memalen ing e mayap dang pamibiebie.
3: I Jotam ya ing pepagawa king Pasbul dalan dane Norti ning Templo at ya munaman ing masipag a pepaobra king pader ning siudad a sakup ning Jerusalem a ausan dang Ofel.
4: Pepatalakad yang siudad karing kabundukan na ning Juda, at pepagawa yang kuta at toreng bantayan karing kagubatan.
5: Mekilaban ya king ari da ring Ammonita at karing sundalus da at simbut na la. King banuang ita, memayad la ding Ammonita king alagang apat a toneladang pilak, limang pulung libung kaban a trigu, at limang pulung libung kaban a sebada. Makanyan munaman ing alagang binayad da king kadua at king katlung banua.
6: Meging mayupaya ya i Jotam uling menatili yang tapat king Ginung Dios.
7: Ing aliwang mengapalyari king panaun na ning pamag-ari na pati na ring gerang lebanan na at ing patakaran na makasulat ngan king Istoria da ring Ari na ning Israel at Juda .
8: Adua yang pulu't limang banua i Jotam inyang meging ari ya, at mig-ari ya king Jerusalem kilub ding labing anam a banua.
9: Mete ya at mikutkut king Siudad nang David. Ing anak nang i Ahaz ya ing menalili bilang ari.