1: Kaybat na nita, binalik na ku niting lalaki ketang pasbul dalan king kilual ning dane aslagan ning Templo. Makasara ya ing pasbul dalan.
2: Kanita ngana kanaku ning Ginu , Manatili yang makasara iting pasbul dalan. Alang makadalan keti, uling aku, ing Ginung Dios ning Israel, dinalan na ku keti. Sukat yang manatiling makasara.
3: Bukud mung ing kasalukuyan a prinsipi ing makapunta karin ban mangan king arapan ku, ing Ginu . Lungub ya at lumual ketang pasbul ning kuartung maragul.
4: Kaybat na nita, tiki na ku niting lalaki ketang pasbul dalan dane norti ning arap ning Templo. Miglalawe ku at ikit ke ing Templo ning Ginu ; mitmu ya king makasilo nang aslag ning panga-atyu na. Migsakab ku king gabun.
5: Kanita ngana ning Ginu kanaku, Anak ning tau, pakalawan mu at pakatingiran ing sablang akakit mu at daramdaman, uling sabian ku la ngeni keka ding sablang patakaran at tuntunan tungkul king Templo ku. Pilinan mu lang masalese detang karapatdapat a lungub king Templo at detang e sukat lungub.
6: At sabian mu karing masias a buntuk nang memalen ning Israel ing anti kaniti: ing Ginung Dios sasabian na, Memalen ning Israel, tuknang na kayung darapat karing bage makasumami.
7: Mesalaula ya ing Templo ku uling peintulutan yu lang linub ding dayuan a e mesirkunsisyun at ding marinat a pamisip at pusu inyang inain yu ing taba at ing daya da ring animal para ain-sakripisyu. Inya dinatan de ing Templo ku. At ikayu naman, subali pa karetang bage makasumaming depat yu, lebagan ye pa ing kakung kasunduan.
8: Lugal king ikayu ing manibala karing bage banal a mitalaga para kanaku, penibala yu la karing dayuan.
9: Inya aku, ing Ginung Dios , sasabian ku king ala nang dayuan a e mesirkunsisyun at ating marinat a isip at pusu ing malyaring milub king Templo, agyang pang dayuan lang mekipamalen na karing memalen na ning Israel.
10: Ngana pa ning Ginu , Parusan ku la ding Levitang meko marayu kanaku, detang ginulut kanaku king kapamilatan na ning pamanyamba rang idolo kanitang ginulut ya ing Israel.
11: Makanyan man, malyari lang sumuyu king kakung Templo, magbante karing pasbul dalan ning Templo. Paten da la ring animal para dulukan at iyain deting ain da ring tau. Ila naman ding mag-asikasu karing tau bilang kasuyuan da.
12: Wa, parusan ku la uling ila ding mengasiwa king pamanyamba rang idolo ding tau, at iti ing meging dalan na ning pamikasala na ning Israel.
13: E la malyaring lumapit kanaku ban sumuyu kanaku bilang pari o makalapit man karing bage sagradu o lungub king Kabanal-banalan a Lugal. Sukat dang pibatan ing makasumaming kamarinayan a depat da.
14: Makanyan man, gawan ku lang kasaup tungkul king karaniwan a obra a sukat marapat king Templo.
15: Ngana ning Ginung Dios , Oneng ding pari a pamilya nang Zadok ning tribu nang Levi, ding tinupad king karelang katungkulan king mitmung katapatan king Templo kanitang gilutan da ku ding Israelita, makalapit la kanaku ban sumuyu. Malyari lang talakad arapan ku ban miyain ain a taba at daya.
16: Ila mung makalub king Templo at makalapit king kanakung lamesa at mangasiwa king pamanyamba kanaku.
17: Kailangan ing misulud lang linen a imalan neng lulub la king pasbul dalan papunta king patyu a atyu king kilub ning Templo. E la sukat misusulud imalan a lana neng gagampanan da ing karelang katungkulan king patyu a atyu king kilub o king Templo.
18: Misulud lang turban at salol a linen ban e la mipawas, oneng e la gagamit sinturun.
19: Potang munta la king patyung atyu king kilual nung nu la karin ding tau, sukat dang ilukas ing imalan a ginamit da inyang sinuyu la kanaku king Templo at lakuan da iti king sagradung kuartu. Misulud lang aliwang imalan ban e la manasakit ding taung makatagkil karela.
20: E la sukat pasatsat a buak ban makalbu la o magpakabang buak. Kailangan ing kasantingan ing urud ning buak da.
21: E la sukat miminum alak bayu la lungub king patyung atyu king kilub.
22: E la sukat makiasawa karing babaing mebalu o karing diborsiada. Bukud lang makapakiasawa karing dalagang Israelita a birhen pa o karing mebalu da ring pari.
23: Sukat da lang ituru ding memalen ku ing pamiyaliwa na ning banal at ning e banal, at ning malinis at ning e malinis.
24: Ila ding munie kayatulan king nanumang e pamikakaintindi ketang banal at ning e banal, agpang karing kakung kautusan. Sukat da lang ipatupad ding tikda kung piesta, agpang king kanakung patakaran at tuntunan, at sukat da lang papanatilian banal ding Aldo ning Sabbath.
25: E na sukat dirinatan ning pari ing sarili na king kapamilatan na ning pamaglapit king taung mete, subali mu nung iti tata ne o ima ne o anak ne o kapatad neng lalaki o kapatad neng babaing e talasawa.
26: Potang melinis neng pasibayu, manaya ya pang pitung aldo
27: at kaybat na nita munta ya king patyung atyu king kilub ning Templo at miyain yang ain-sakripisyu para king pangadalise na ban makasuyu yang pasibayu king Templo. Aku, ing Ginung Dios , ing migsalita.
28: Aku mu ing bukud dang dake mana ding pari; e la sukat mikakapibandian king Israel. Aku mu ing dake rang mana.
29: Ila ding mangan karing ain-a-binutil, karing ain-a-kapamayaran-king-kasalanan, at karing ain-a-kapaglarinan-king-kasalanan. Maging bandi ra ing sablang bage king Israel a mitalaga para kanaku, ing Ginu .
30: Karapatdapat ya karela ing mayap diling mumunang bunga da ring tanaman at ding makabukud a ain da ring tau. Itang mumunang tinape a alutu da ring tau sukat deng ibie karing pari at ing bendisyun manatili karing pibalebale da ring minain.
31: E la sukat mangan ding pari karing ayup o animal a kabud na mete o piglapak da ring kalupa rang animal.