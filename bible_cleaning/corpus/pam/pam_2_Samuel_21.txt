1: King panaun na ning pamag-ari nang David, mika maragul a danup king Israel kilub ding atlung banua. Inya sinanggunian ne ing Ginu . At ngana ning Ginu kang David, Mikasala yang pamakamate tau i Saul at ing pamilya na uling pepapate na la ring tau Gibeon.
2: E la Israelita ding memalen na ning Gibeon; ila ring mitagan karing Amoreo. Ila ring pengakuanan dang e ra paten ding Israelita, oneng buri na lang gisanan paten Saul uli na ning maragul nang katapatan karing memalen na ning Israel at Juda.
3: Nganang kinutang Aring David karing memalen na ning Gibeon, Nanu ing buri yung daptan ku para kekayu? Nanu ing daptan ku ban mibayaran ing e ustung merapat kekayu at layun bendisyunan yu la ring memalen na ning Israel?
4: Pekibat da, E pu pilak o gintu ing makalunas king problema mi king meyangu-bie Saul at king pamilya na ni e mi nasa ing paten ya ing ninumang Israelita.
: Kitang nang David karela, Nung makanyan, nanu ing buri yung daptan ku para kekayu?
5: Pekibat da king ari, Buri na kami ngang paten ning lalaking i Saul at alang itagan metung man kekami ban lubus kaming mawala keti king Israel.
6: Paintulut yung miyabie la kekami ding pitung lalaking lahi nang Saul, at ibigti mi la king arapan na ning Ginu karin king Gibea, ing balen nang Saul a pinili nang ari ning Ginu .
: Ngana ning ari, Ibie ku la kekayu.
7: Oneng e ne binie karela i Mefiboset a apu nang Saul uli na ning pangakung pisiag da ri David at Jonatan king metung at metung.
8: Ding binie na ya ing metung a milagyuan munamang Mefiboset at i Armoni; mikapatad la reti at anak na lang Saul kang Rizpa a anak nang Aiya. Binie na la naman ding limang anak nang Adriel kang Merab. Anak neng Saul ing babaing i Merab at i Adriel naman anak neng Barzilai a tau Mehola.
9: Binie na lang David deting pitu karing tau Gibeon, at kaybat binitin da la king bunduk at mete la arapan na ning Ginu . Pete da la kanitang mumunang aldo na ning pamagumpisa ning pamamupul sebada.
10: Kanita i Rizpa a anak nang Aiya kinangwa yang saku ban gawan nang pagkambilan ketang batung maragul nung nu la karin ding bangke da ring anak na. Karin ya menatili angga na inyang mebaldug ing uran. Babanten na la aldo at bengi ding bangke ban e la mapangan karing ayup at karing animal a ganid.
11: Mibalita kang David iting kabilian nang Rizpa a anak nang Aiya at babaing kasese ning meyangu-bie Saul.
12: Inya meko ya i David at kinua no karing memalen na ning Jabes Gilead ding butul nang Saul at Jonatan a anak na. Penako da la ring memalen na ning Jabes Gilead ding butul nang Saul at Jonatan karin Betsan nung nu da la binitin ding bangke ra inyang pete da la ring Filisteo king Gilboa.
13: Kinua na la deting butul at ding butul da ring pitung pete ra king bunduk.
14: Kaybat kitkut da la ring butul nang Saul at ing anak nang i Jonatan king kutkutan nang Kis a makatua da karin king Zela sakup ning Benjamin. Metupad ing sablang inutus nang Aring David, at pekiramdaman na ning Dios ing panalangin da para king bansa.
15: Pasibayung mispak ing labanan pilatan da ring Filisteo ampon Israelita. Linage ya i David at ding tauan na ban arapan la ring Filisteo. Misan, penamdaman nang David ing pamangaina na ning katawan,
16: at ing higanting i Isbibenob migkapilit yang paten ne i David. Ibat ya i Isbibenob king lahi nang Refaim; atlu ya ampon kapitnang kilu ing tangsung tandus na at atin yang bayung espada.
17: Oneng seupan neng Abisai, ing anak nang Zeruia, i David, at pete ne ing higanting Filisteo. Inya pepangakuanan de ring tauan nang Aring David ing e ne sana tutuki karela king pamakilaban pota kawalan lang ari.
18: Kaybat na niting labanan, mika labanan na naman karing Filisteo karin king Gob. Keting labanan ne apateng Sebbacai a tau Husa ing higanting i Saf a lahing higanting Refaim.
19: Mika labanan na naman karing Filisteo karin king Gob. Keti ne apateng Elhanan, ing anak nang Jair ning Betlehem, ing higanting i Goliat a tau Gat. Kasing kapal ne ning pabakle na ning gagawang imalan ing pulu na ning tandus na.
20: Kaybat na nita, mika labanan na naman king Gat. Ating higanti karing kalaban a ating anam a taliri karing gamat na at anam la naman ding karing bitis na. Inya adua lang pulu't apat heganagana ding taliri na. Ibat ya naman king lahing higanting Refaim.
21: Inamunan na la ding Israelita, at i Jonatan, ing anak nang Samma a kapatad nang Aring David, pete ne iting higanti.
22: Apate na lang David at ding tauan na deting apat a lahing higanti ning Gat.