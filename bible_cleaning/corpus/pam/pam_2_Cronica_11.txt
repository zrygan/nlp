1: Inyang miras ne Jerusalem i Rehoboam, tinipun na la ding pekamayap nang sundalus ning tribu ning Juda at ning Benjamin ban lusuban da la ring tribu ning dane norti ning Israel at ban abawi ne ing kayarian na. Mekatipun yang dinalan walung pulung libu katau a pawang mangagaling.
2: Oneng ngana ning Ginu kang propeta Semaia,
3: Sabian mu kang Rehoboam a anak nang Solomon, ing ari ning Juda, at karing Israelita king Juda at Benjamin
4: king iti ing pasabi na ning Ginu E yu la lulusuban ding kalupa yung Israelita. Muli na kayu bale yu, iko ngan. Kaburian ku ing milyari. Memintu ya ing metung at metung karela uli na ning sinabi na karela ning Ginu at e re lisuban i Jeroboam.
5: Menatili ya i Rehoboam king Jerusalem at pepagawa yang kuta karing siudad ning Juda at Benjamin
6: king Betlehem, Etam, Tekoa,
7: Betzur, Soco, Adullam,
8: Gat, Maresa, Zif,
9: Adoraim, Lakis, Azeka,
10: Zora, Ayalon, at Hebron.
11: Pekatibe na la ding dipensa na at mibili yang taung mamahala at mitambak yang sapat a pamangan, laru ampon alak.
12: Mibili ya namang kalasag at sibat karing sablang siudad ban lalu lang maging masikan. King anti kaniting paralan ya mipailalam ing Juda at Benjamin king upaya nang Rehoboam.
13: Migpanig la kang Rehoboam ding pari at Levitang ibat karing lugal a tuknangan da.
14: Likuan da la ring karelang pastulan at pibandian ban manuknangan king Juda at king Jerusalem, uling leko nang Aring Jeroboam at ding kayalili na ing sumuyu la king Ginu bilang pari.
15: Memili yang sarili nang pari i Jeroboam ban sumuyu karing lugal a pisasamban da ring paganu at ban samba karing demonyu at karing idolong baka a pepagawa na.
16: Tinuki la karing Levita at minta la Jerusalem ding sablang kabilang karing lahi nang Israel a magnasang samba at miyain ain-sakripisyu king Ginu , ing Dios da ring karelang makatua.
17: Makanyan deng gewang matatag ing kayarian na ning Juda at ing kayupayan nang Rehoboam a anak nang Solomon kilub ding atlung banua uling tikian na ing mayap dang alimbawa di David at Solomon.
18: Ayasawa neng Rehoboam i Mahalat a anak nang Jerimot at Abihail. Anak neng David i Jerimot at i Abihail naman anak neng Eliab at ingkung ne i Jese.
19: Ayanak na lang Rehoboam kang Mahalat ding atlung anak a lalaki: i Jeus, Semaria, at Zaham.
20: Meging asawa nia namang Rehoboam i Maaca a anak nang Absalom. Ayanak na la kang Maaca di Abiya, Atai, Ziza, at Selomit.
21: Pakamalan neng Rehoboam i Maaca maygit karing sabla nang asawa at babaing kasese. Labing walu la ring asawa na at atin ya pang anam apulung babaing kasese. Adua lang pulu't walu ding anak nang lalaki at anam lang pulu ding anak nang babai.
22: Mas matas ing katungkulan a binie na kang Abiya a anak na kang Maaca kesa karing aliwa nang anak a prinsipi, uling i Abiya ya ing buri nang maging kayalili na bilang ari.
23: Pekapagaralan nang masalese ing pakibatan a binie na karing anak nang lalaki at kinalat na la king mabilug nang sakup ning Juda at Benjamin at karing pakakutang siudad. Labis-labis ing binie nang sustentu karela at menintun yang babaing maging asawa ra.