1: Inyang labi neng walung banuang mag-ari king Israel i Jeroboam, kanita ne man meging ari ning Juda i Abiya.
2: Mig-ari ya king Jerusalem kilub ding atlung banua. I ima na ya i Micaia a anak nang Uriel ning Gibea.
: Mispak ing gera pilatan nang Abiya at Jeroboam.
3: Apat lang dalan a libung mangatapang a sundalung pakasandata ding tinipun na, at walu lang dalan a libu ding sundalus a pawa munamang pakasandata ding kang Jeroboam.
4: Pinuestu na lang Abiya ding sundalus na king bulubundukan na ning Efraim, king taluktuk ning Bunduk ning Zemaraim. Karin nganang kinulisak masikan, Makiramdam kayu kanaku, Jeroboam at memalen ning Israel!
5: E yu wari balu king ing Ginu , ing Dios ning Israel, ginawa yang alang kapupusan a kasunduan kang David at karing anak na king maging ari la king kapilan pa man?
6: Makanyan man, i Jeroboam a anak nang Nebat at talasuyu nang Solomon a anak na namang David mig-rebeldi ya laban king panginuan na.
7: Mekiabe la ding lalaking alang silbi at e bisang kilala king panga-ari nang Rehoboam a anak nang Solomon uli mong anak ya pa at alang sibukan ban labanan na la.
8: Ngeni buri yeng labanan ing kayarian ning Ginu a pamahalan da ring anak nang David uli mong dakal kayu kesa kekami at uling kayabe yu la ding gintung torong baka a pepagawa nang Jeroboam ban maging kekayung dios.
9: E yo wari tinabi ding pari na ning Ginu , ding lahi nang Aaron, at ding Levita? At kaybat tinuldu kayung taung maging kayalili ra? E kayu wari makiapus kanyan king ugali da ring aliwang bansa? Inya ing ninumang datang a magdalang toro o pitung tupa malyari neng mitalagang pari para karing dios a kikilalanan yo?
10: Oneng ikami suyuan mi ya rin ing Ginung kekaming Dios at kapilan man e mi ya gulutan. Alang aliwang pari para kekami subali mu ding paring ibat king lahi nang Aaron at ding kasaup dang Levita.
11: Babie lang insenso neng abak at neng bengi at animal a durulukan para king Ginu . Babie la namang ain a tinape ketang misadiang malinis a lamesa. At neng bengi sisindian da la ring sulung atyu king gintung pitutumpakan-sulu. Pamintuan mi ing sablang inutus na ning Ginu , oneng ikayu gilutan ye.
12: Inya ngeni kayabe mi ya king pamakilaban. Ya ing pamuntuk mi, at ding pari a kayabe mi munaman ila ding tumiup karing trumpeta da ban misadia kami king pamakilaban kekayu. Memalen ning Israel, e ye sana lalabanan ing Ginu , ing Dios da ring makatua yu, uling e kayu malyaring maniambut!
13: Parala yang mapilan karing sundalus na i Jeroboam king kagulutan da ring kalaban ban karin da la sabatan kabang ding dakal karing sundalus na makayarap la karing sundalus ning Juda.
14: Inyang miglalawe la ding sundalus ning Juda ikit da king atin lang kalaban king arapan da at king kagulutan da. Inya menalangin la ban maniawad saup king Ginu , at ding pari naman tiniupan da la ring trumpeta.
15: Kinulisak lang masikan ding sundalus ning Juda, at linusub la king pamanimuna nang Abiya. Simbut ne ning Dios i Jeroboam at ding sundalus ning Israel.
16: Tinakas la ding sundalus ning Israel karing sundalus ning Juda, at peintulut ning Dios ing masambut la king Juda.
17: Migtagumpe ya i Abiya at ding sundalus na; simbut da la at apate ding limang dalan a libung mangagaling nang sundalus ning Israel.
18: Manibat na kanita mipailalam la ding memalen na ning Israel king upaya ning Juda, at ding memalen naman ning Juda menatili lang menalig king Ginu , ing Dios da ring karelang makatua.
19: E ya pepatugut i Abiya king pamanintun na kang Jeroboam, inya abihag na la ding siudad ning Betel, Jesana, Efron, at ding baryung makasiping kareting mesabing siudad.
20: E na na abawi pang Jeroboam ing upaya na king panaun nang Abiya. Katataulian, pepasakitan ne ning Ginu at mete ya.
21: Meging mayupaya yang ari i Abiya. Labi lang apat ding asawa na; adua lang pulu't adua ding anak nang lalaki at labing anam la ding babai.
22: Ing aliwang milyari king bie nang Abiya, ing sinabi na at depat, makasulat king Istoria ning Propeta Iddo.