1: Ding anak nang Jacob ila deti: Ruben, Simeon, Levi, Juda, Isacar, Zebulun,
2: Dan, Jose, Benjamin, Neftali, Gad, at i Aser.
3: Ding anak nang Juda kang Batsua, ing babaing tubu Canaan, ila di Er, Onan, at i Sela. I Er, ing pangane anak nang Juda, e ya mayap king panlalawe na ning Ginu , inya pete ne ning Ginu .
4: Ding meging anak nang Juda king mebalu nang manuyang a i Tamar ila di Perez at Zera. Lima la ding anak nang Juda.
5: Ding anak nang Perez ila di Hezron at Hamul.
6: Ding anak nang Zera ila di Zimri, Etan, Heman, Calcol, at i Darda. Lima la ngan.
7: Ing anak nang Carmi ya i Akar, ing migdalang kaguluan king Israel uli na ning pamaglabag na karing bage sagradu.
8: Azaria ya lagyu ing bugtung nang anak Etan.
9: Atlu la ding anak nang Hezron; ila di Jerameel, Ram, at i Caleb.
10: I Ram ya i tata nang Aminadab, at i Aminadab ya i tata nang Nason, ing pamuntuk da ring anak nang Juda.
11: I Nason ya i tata nang Salmon, i Salmon ya i tata nang Boaz.
12: I Boaz ya i tata nang Obed, i Obed ya i tata nang Jese.
13: I Jese ya i tata da ri Eliab a pangane; Abinadab, ing kadua; Sama, ing katlu;
14: Netanel, ing kapat; Radai, ing kalima;
15: Osem, ing kanam; David, ing kapitu;
16: at ding kapatad dang babai ila di Zeruia at Abigail.
: Atlu la ding anak nang Zeruia; ila di Abisai, Joab, at i Asael.
17: Anak neng Abigail i Amasa, at i tata nang Amasa ya i Jeter a Ismaelita.
18: I Caleb a anak nang Hezron mikayanak yang babai kang Azuba. Jeriot ya lagyu ing anak. Ya ing ima da ri Jeser, Sobab, at i Ardon.
19: Inyang mete ya i Azuba, mekiasawa ya i Caleb kang Efrata at meging anak de i Hur.
20: I Hur ya i tata nang Uri at i Uri ya i tata nang Bezalel.
21: Inyang anam neng pulung banua i Hezron, ayasawa ne ing anak nang Makir a tata nang Gilead. Segub ya lagyu ing anak da.
22: Jair ne man a lagyu ing anak nang Segub. Adua lang pulu't atlung siudad king sakup ning Gilead ding sakup nang Jair.
23: Oneng kinua da la ri Gesur at Aram ing Havot Jair at ing Kenat at pati na ding baryu da reti. Anam lang pulu heganagana. Lahi na la ngang Makir a tata nang Gilead ding memalen kareti.
24: Inyang mete ne i Hezron, pekiabayan neng Caleb i Efrata a asawa nang tata na at ayanak de i Asur, i tata nang Tekoa.
25: Ila deti ring anak nang Jerameel, ing anak nang pangane Hezron: i Ram, ing pangane, Buna, Oren, Ozem, at i Aiya.
26: Atin yang aliwang asawa i Jerameel, ing lagyu na Atara a ima nang Onam.
27: Ding anak nang Ram, ing pangane nang Jerameel, ila di Maaz, Jamin, at i Eker.
28: Ding anak nang Onam ila di Sammai at Jada. Ding anak nang Sammai ila ri Nadab at Abisur.
29: Abihail ya lagyu ing asawa nang Abisur at ayanak da la ri Aban at Molid.
30: Ding anak nang Nadab ila di Seled at Appaim. Mete yang alang anak i Seled.
31: I Appaim ya i tata nang Isi, at i Isi ya i tata nang Sesan. I Sesan ya i tata nang Alai.
32: I Jada, ing kapatad nang Sammai, atin yang aduang anak, i Jeter at i Jonatan. Mete yang alang anak i Jeter.
33: Ding anak nang Jonatan ila di Pelet at Zaza. Ila deti ring lahi nang Jerameel.
34: Ala yang anak a lalaki i Sesan; babai la ngan. Oneng atin yang ipus a lalaking tau Ehipto, ing lagyu na Jarha.
35: Binie neng Sesan kang Jarha ing metung nang anak a babai at ayanak de i Atai.
36: I Atai ya i tata nang Natan, at i Natan ya i tata nang Zabad.
37: I Zabad ya i tata nang Efal, at i Efal ya i tata nang Obed.
38: I Obed ya i tata nang Jehu, at i Jehu ya i tata nang Azaria.
39: I Azaria ya i tata nang Helez, at i Helez ya i tata nang Eleasa.
40: I Eleasa ya i tata nang Sismai, at i Sismai ya i tata nang Sallum.
41: I Sallum ya i tata nang Jekamia, at i Jekamia ya i tata nang Elisama.
42: Ing anak nang pangane Caleb a kapatad nang Jerameel ya i Mesa a tata nang Zif. I Zif ya i tata nang Maresa, at i Maresa ya i tata nang Hebron.
43: Ding anak nang Hebron ila di Kora, Tapua, Rekem, at i Sema.
44: I Sema ya i tata nang Raham a tata nang Jorkeam, at i Rekem ya i tata nang Sammai.
45: Ing anak nang Sammai ya i Maon a tata nang Betzur.
46: Atin yang babaing kasese i Caleb, ing lagyu na Efa nung kenu ya mikayanak atlu. Ila di Haran, Moza, at i Gazez. Atin yang anak i Haran; Gazez ya lagyu.
47: Ating metung a lalaki a ing lagyu na Jadai. Anak na la di Regem, Jotam, Gesan, Pelet, Efa, at i Saaf.
48: Atin ya pang aliwang babaing kasese i Caleb, ing lagyu na Maaca. Mikayanak yang adua; ila di Seber at Tirhana.
49: Kaybat na nita, ayanak na la pa ri Saaf a tata nang Madmanna, at Seva a tata nang Makbena a tata nang Gibea.
: I Acsa ya ing anak nang babaing Caleb.
50: Ding aliwa na pang lahing Caleb ila reti
: i Hur ya ing anak dang pangane di Caleb at Efrata. I Hur ya i tata nang Sobal a tata nang Kiriat Jearim.
51: I Salma, ing kapatad nang Hur, ya i tata nang Betlehem. I Haref, ing kapatad da ri Hur at Salma, ya i tata nang Betgader.
52: I Sobal, ing tata nang Kiriat Jearim, atin ya pang aliwang anak. Ya i Haroe, ing penibatan na ning kapitna nang dake ning Menuot.
53: At ding pamilya nang Kiriat Jearim ila deti: ding Itriteo, ding Putiteo, ding Sumatiteo, at ding Misraiteo. Ibat la kareti ding Zoratiteo at ding Estaoliteo.
54: Ding anak nang Salma ila ding tau Betlehem, Netofat, Atrot Bet Joab, at ding Zorite a kapitna rang dake ding tau Manahat.
55: Ding biasa king pamanyulat at pamangopiang kasulatan a menuknangan king balen ning Jabez ila reti: ding Tiratiteo, ding Simeatiteo, at ding Sucatiteo. Lahi lang Keniteo a mekapakiasawa karing Rekabiteo.