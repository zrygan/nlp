1: Tinubud na ku ning Ginu king pasbul dalan ning Templo nung nu la lulub ding memalen na ning Juda ban samba.
2: Sinabi na kanaku king talakad ku karin at ibalita ku karela itang pasabi na ning Ginung Mayupaya, ing Dios ning Israel.
3: Ya iti: Alilan yu ing paralan na ning pamibiebie yu at ding bage pamaniaptan yu ban paintulut ku ing pamanatili yung manuknangan keti.
4: Tuknang na kayung manalig kareting amanung mapaglinlang: Panatag kami bili keti! Iti ya ing Templo ning Ginu , iti ya ing Templo ning Ginu , iti ya ing Templo ning Ginu !
5: Alilan yu ing paralan na ning pamibiebie yu at ding bage pamaniaptan yu. Parehu sa ing lawe yu king metung at metung.
6: Tuknangan yu na ing pamagsamantala karing dayuan, karing ulila, at karing babaing mebalu. Tuknangan yu na ing pamakamate karing alang kasalanan a memalen na ning bansang iti. Tuknang na kayung sasambang aliwang dios uling iti ya ing makasira kekayu.
7: Nung magbayu kayu, paintulut ku kanita ing pamanatili yung manuknangan keting bansang binie ku karing kekayung makatua bilang pibandian yu king kapilan pa man.
8: Lawan yu, binili yu ing kekayung kapanaligan karing amanung mapaglinlang.
9: Manako kayu, makamate kayung kalupang tau, makipangalugud kayu, magsalita kayung kalaraman, babie kayung ain-sakripisyu kang Baal, at sasamba kayung aliwang dios a e yu balu.
10: Daraptan yu la deting bage a kasaman ku at kaybat lalapit kayu at tatalakad king arapan ku, king kanakung sariling Templo at ngayu, Ligtas kami keti!
11: Bala yu galang salikutan ya ing Templo ku para karing mapanako? Akakit ku ing pamaniaptan yu.
12: Munta kayu king Silo, ing minunang lugal a pinili ku ban karin ku misamban at lawan yu nung nanu ing depat ku kaniti uli da ring kasalanan da ring memalen kung Israel.
13: Depat yu la ngan deting sablang kasalanan at agyang migsalita kung ulit-ulit e kayu mebisang makiramdam. E kayu mekibat inyang inaus da kayu.
14: Inya naman, daptan ku keting Templo ku a panaligan yu itang depat ku king Silo. Daptan ku naman keting lugal a iti a binie ku karing makatua yu at kekayu ing depat ku king Silo.
15: Itabi da kayu king arap ku a antimo ing depat ku karing kekayung kamaganak, ding memalen na ning Israel. Aku, ing Ginu , ing migsalita.
16: Ngana kanaku ning Ginu , Jeremias, e na ka manalangin para karing taung deti. E na ka manangis o manalangin para karela; tuknang na kang makisabing mayap kanaku uling e ra ka pakiramdaman.
17: E mu wari akakit ing pamaniaptan da karing siudad ning Juda at karing siudad ning Jerusalem?
18: Manipun lang dutung ding anak, patau na la mang api ding lalaki at sasadia da ring babai ing masa a gawan dang bibingka para king diosang ausan dang Reyna ning Banua. Tutugtug da naman ing alak a ain da para karing aliwang dios ban panasakitan da ku lub.
19: Oneng aku pin kaya ing tune rang panasakitan? Ali, ing mismung sarili da ya ing panasakitan da at pamakarinayan.
20: Inya aku, ing Ginung Dios , ibugnus ku ing mabagsik kung mua keting Templo, karing tau, karing animal, at pati na karing tanaman at ing makatanam king marangle. Maging anti ya king api ing mua ku a e na apatda ning ninuman.
21: Taung kakung pinili, lulubusan yu lang durulukan king altar ding mapilan karing ain-sakripisyu at ding mapilan mipaintulut lang kanan yu. Oneng aku, ing Ginu , sasabian ku: mayap pang kanan yu na ngan.
22: Inyang liwal ku la ding makatua yu king Ehipto, ala kung binie karela nanumang utus tungkul karing ain-a-durulukan o karing aliwang ain-sakripisyu.
23: Oneng inutus ku lang mamintu kanaku ban aku ing maging karelang Dios at ila ding maging kanakung memalen. At sinabi ku karela king mibiebie la agpang king inutus ku karela ban ing sabla-sabla maging masalese para karela.
24: Oneng e ra ku pemintuan ni pekiramdaman man. Lugal king pamintuan da ku, ing depat da ya pin ing penusigan da ing agkat ning masias at e mayap dang pusu at meging e la mayap lugal king maging mayap la.
25: Manibat na kanitang aldo a meko la ding makatua yu karin Ehipto angga na ngening aldong iti, e ku sinawang mitutubud talasuyu kung propeta kekayu.
26: Makanyan man, ala metung man a mekiramdam o minie pansin. Lalu kayung meging masias a buntuk at mapaglaban kesa karing makatua yu.
27: Inya, Jeremias, isalita mu la ngan deting amanu karing memalen ku, oneng e la makiramdam keka; ausan mu la, oneng e la makibat.
28: Sabian mu karela king ing karelang bansa e ya mamintu kanaku, ing Ginung karelang Dios, ni mabibiasa king parusang dagpa karela. Mewala na ing katapatan. E re man babanggitan iti king karelang pamipagsalita.
29: Manangis kayu, memalen ning Jerusalem;
: ururan yu ing buak yu at iyugse yu.
: Ikanta ye babo ding bunduk-bundukan ing kanta ning kamatayan,
: uling aku, ing Ginu , mua ku
: at tinggian ke ing balen ku.
30: Dinapat lang metung a bage e mayap ding memalen na ning Juda. Binili da la kilub ning Templo ku ding karelang idolo a pikakasaman ku at dinatan de iti.
31: Mitalakad lang altar king Kapatagan ning Hinom a ausan dang Tofet ban karin da la iyain king api ding anak dang lalaki at babai. E ku inutus ing daptan da iti; e man bitasang linub king pamisip ku iti.
32: Inya, ing oras datang a e ne mayaus Tofet o Kapatagan ning Hinom, nune mayaus yang Kapatagan a Pipatayan. Karin da la ikutkut ding mete uling ala nang aliwa pang lugal a pikutkutan da para kareti.
33: Maging pamangan da la ring ayup at ding malyap a animal ding bangke ra at ala metung man a manabuang karela.
34: Maging metung yang disyerto ing bansa. Ituknang ku ing tula at saya karing siudad na ning Juda at karing dalan na ning Jerusalem at pati na ing siwalang masaya karing kasalan.