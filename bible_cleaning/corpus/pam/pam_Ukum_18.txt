1: Ala pang ari king Israel kanitang panaun a ita. King panaun a ita, manintun yang paglugalan na ing tribu nang Dan a malyari nang pituknangan uling angga man kanita karing tribu na ning Israel ala ya pang tinggap a gabun bilang mana na.
2: Inya ding memalen na ning Dan memili lang lima kataung karapatdapat ibat karing pamilya da ring karelang tribu, at tinubud da la manibat karing balen na ning Zora at Estaol at penabilin a siasatan de at ispiahan ing lugal. Inyang miras la king bulubundukan ning Efraim, menuknangan la king bale nang Mica.
3: Kabang atyu la karin, aulata re king pamagsalita na ing kayanakan a Levita, inya pintalan de at ngarang kinutang, Obat atyu ka keti? Nanu ing gagawan mu keti? Ninu ing midala keka keti?
4: Nganang mekibat, Atin kaming pikayaring Mica ing upahan na ku bilang pari na.
5: Ngara, Nung makanyan, ipakisabi ming mayap keka ing kutnan me ing Dios nung magtagumpe kami kening lakad mi.
6: Nganang mekibat ning pari, Ala kayung pigaganakan. Ingatan na kayu ning Ginu king paglakad yu.
7: Inya meko la ring limang lalaki at minta la king balen ning Lais. Ikit da ing panatag la pamibiebie ding tau karin antimo ding tau Sidon. Tau lang payapa, tahimik, at alang pamipate kaninu man; atyu ngan karela ing sablang kailangan da. Mabibie lang marayung tutu karing tau Sidon at ala lang pamakiugnayan king kaninu pa mang tau.
8: Inyang kauli ra Zora at Estaol ding lima katau, kitnan da la ring kabalen da nung nanu ing ikit da.
9: Ngarang mekibat, Tara, lusuban ta ya ing Lais. Ikit mi ya ing lugal at masanting ya. E kayu manatili keting alang gagawan. Magmalagua kayu; luban ye at sakupan ye!
10: Karas yu karin akit yu king e ra isipan man ding tau ing luban ye. Maragul yang lugal; atyu ngan ing sablang kailangan na ning tau at babie na ne kekayu iti ning Dios.
11: Inya menulakan lang manibat Zora at Estaol ding anam a ralan a lalaki ning tribu nan Dan; makasadia lang makilaban.
12: Minukiat la at migkampu dane nang albugan ning Kiriat Jearim ning Judea. Inya angga man ngeni ausan deng Kampu nang Dan ing lugal a ita.
13: Sinulung lang manibat karin at miras la king bale nang Mica king bulubundukan na ning balen ning Efraim.
14: Ngara ding lima kataung mig-ispia king lugal makapadurut king Lais karing abe ra, Balu yu king ing metung kareting bale atin yang metung a idolong dutung a belutanan pilak? Atin la pang aliwang idolo at metung a efod. Nanu mo ing isipan yung dapat tamung daptan?
15: Inya linub la king bale nang Mica nung nu ya manuknangan ing kayanakan a Levita at kinomustan de,
16: samantalang pakatalakad la ding anam a ralan a sundalus ning Dan a makasadia king labanan king lele ning pasbul dalan.
17: Katataglus dang linub king bale ding lima kataung ispia at kinua re ing dutung a idolong belutanan pilak, at ding aliwa pang idolo, at ing efod, kabang atyu kilual ing pari a kayabe ra ding anam a ralan a pakasandatang lalaki.
18: Linub la ding lalaki king bale nang Mica at kinua da la ring idolo. Nganang kinutang karela ning pari, Obat daraptan yu yan?
19: Pekibat da, E ka masigla. E ka magsalitang kataya mang amanu. E mu wari buri ing maging pari na ka ning metung a mabilug a tribu ning Israel kesa king pari na ka mu ning pamilya ning metung mung tau?
20: Mekasayang tune iti king pari, inya kinua ne ing efod, at ding idolo king bale, at tinuki ya karela.
21: Inya meko la; binili da la king makauna ding anak da, ding sese rang animal, at ing pibandian da.
22: Marayu-rayu na la king bale inyang inaus na lang Mica ding kasiping nang bale ban makilaban. Atagal da la ring tau Dan
23: at kilait da la. Ding tau ning Dan inarapan da la at ngarang kinutang kang Mica, Nanu ing malilyari? Nanu ing buri nang sabian ding dakal a taung deti?
24: Nganang mekibat Mica, Ba't pikutang-kutang yu, Nanu ing malilyari? Dela ye ing pari ku at dela yu la ding dios a gewa ku! Nanu pa ngeni ing mitagan kanaku?
25: Ngarang sinabi ding tau ning Dan, Mica, mayap pa ing ala na kang dakal a sasabian pota mimua la keka at lusuban da ka pa deting lalaki. Mate ka mung kayabe da ring mabilug mung pamilya.
26: At sinulung la ding tau ning Dan. Ikit nang Mica king mas masikan la, inya migbalik ya at minuli bale na.
27: Kaybat deng kinua ing pari at ding bage gewa nang Mica, tiglusan de at lisuban ing Lais, itang balen a tahimik at maki payapang memalen a atyu king kapatagan na naman ning Betreob. Pete da la ring memalen at silaban de ing balen.
28: Alang malyaring sagip karela uling marayu ya ing Lais king Sidon, at ala lang pamakiugnayan karing aliwang tau. Telakad deng pasibayu ding tau ning Dan ing balen at karin na la menuknangan.
29: Inalilan de ing lagyu na ning Lais king lagyung Dan. Pemalagyu re king makatua dang i Dan, ing anak nang Jacob.
30: Telakad de ring tau ning Dan ing idolo ban karelang samban, at i Jonatan, ing anak nang Gersom at apu nang Moises, ya ing sinuyu bilang pari para karela. At sinuyu la naman karela ding lahi na bilang pari angga na inyang miyugse la karing aliwang bansa.
31: Menatili la karin ding idolo nang Mica kabang manatili ya king Silo ing Tolda nung nu re sasamban ing Dios.