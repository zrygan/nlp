1: Ding Kasebian nang Solomon a anak nang David at ari ning Israel.
2: Ila deti ring kasebian a makasaup keka ban akilala mu ing kabiasnan at ing mayap a turu, at ban aintindian mu la ding malalam dang kabaldugan ding kasebian.
3: Tuturu da reti nung makananu kang mibiebie maisip, at nung makananu kang maging makatuliran at alang papanigan.
4: Dirinan deng kabiasnan ing taung alang beluan, at tuturu da karing kayanakan nung makananu lang gawang kapasyahan king ustung paralan.
5: Malyari la namang makaragdag king beluan da ring taung biasa at munie kasaupan karing atin nang pegaralan
6: ban malyari da lang aintindian ding malalam dang kabaldugan ding kasebian, at ding palaisipan ding taung biasa.
7: Ing takut king Ginu ya ing pamagumpisa na ning kabiasnan. Ala lang pansin ding mangmang king kabiasnan at king pamagaral.
8: Anak ko, pakiramdaman mu ing tuturu nang tata mu at pakiramdaman mu ing sasabian nang ima mu,
9: uling ing karelang tuturu mengaring kupia at kwintas a munie dangalan keka.
10: Anak ko, nung agkatan da ka ring makasalanan, keka la sanang tanggian.
11: Nung sakaling sabian da, Tara, manintun tamung taung paten tamu! Panasakitan ta la ding taung alang kasalanan ban tumula tamu!
12: Mabie la at masalese potang lapitan ta la, oneng mete la potang lakuan ta la!
13: Mibandi tamu at mikatmuan la ding kekatamung bale king pibandian a akua tamu.
14: Makiabe ka kekami at pipitnan-pitnan tamu ing sablang apanako tamu.
15: Anak ko, e ka makiabe karing taung anti karen. Dumayu ka karela,
16: uling kapad da ing darapat e mayap, at mamalagua lang makamate kalupang tau.
17: Ala kang apala nung iyumang me ing bitag king akakit ning ayup a buri mung dakpan.
18: Oneng e ra balu ding taung anti karen king ing umangan dang bitag ya kabud ing sarili da.
19: Makanyan ing miras karing taung misasalapi king kapamilatan na ning pamaniapat katampalasanan; kamatayan ing karelang kaulian.
20: Mamaus yang masikan ing kabiasnan karing dalan at karing palengki;
21: mamaus karing pasbul dalan ning siudad, at nukarin mang lugal la mititipun ding tau. Ngana,
22: Taung mangmang! Angga kapilan yu buri ing ala kayung beluan? Angga kapilan yu pituya-tuya ing kabiasnan? Kapilan kayu pa kaya mabiasa?
23: Pakiramdaman yu ing turu ku; dinan da kayung mayap a turu at dinan kening balu ku.
24: Menatili kung mamaus kekayu, oneng e kayu bisang makiramdam. Agkatan da kayung lumapit, oneng e yu ku sikasu.
25: E yu bitasang pinsinan ing kanakung turu at tatanggian yu ing kanakung iyaral.
26: Inya mayli ku potang mika problema kayu; kaylian da kayu potang datangan na kayu ning kapahamakan,
27: potang ing takut a anting bagyu sapulan na kayu, at tiupan ning angin ning kaligaligan; potang ing kaligaligan at tangis datang kekayu.
28: Kanita maus kayu kanaku, oneng e ra kayu pakiramdaman; magkapilit kayung manintun kanaku, oneng e yu ku akit.
29: Uling pikasaman yu ing kabiasnan; e kayu bitasang tatakut king Ginu ,
30: e kayu mekiramdam king kakung turu, at e yu pinsinan ing kakung iyaral.
31: Inya ngeni, pupulan yu ing bunga na ning depat yu at ing mismung dapat yu ya ing munie kasakitan kekayu.
32: Mate la ding taung alang beluan uling e ra buri ing kabiasnan, at mawala la ding taung alang isip uli na ning ala lang malasakit.
33: Oneng ing makiramdam kanaku mika kapayapan ya ampon kapanatagan at e mitakutan.