1: Ngara ding tau,
: Ninu ing malyaring maniwala kekami king ipamalita mi ngeni?
: Ninu ing malyaring makaintindi king iti dapat ning Ginu ?
2: Kaburian ning Ginu king ing talasuyu na
: tumubu yang anting tanaman a magyamut king malanging gabun.
: Ala yang dangalan o leguan
: ban kekatamu yang pansinan.
: Alang nanumang makawili king talasuyu na
: ban lapitan ta ya mo sana.
3: Lepastangan de ring tau at tinggian;
: pibata na ing kaplas at ing kasakitan.
: Ala mang bisang lumawe king keyang kabilian;
: e ta ya pinsingan, anti yang alang kabaldugan.
4: Makanyan man ya ing mibata king kasakitan a kekatamu mangaintuliran,
: ing sakit a sukat itamu sana ing memusan.
: Bala tamu king ing keyang kasakitan
: parusang king Dios menibatan.
5: Oneng mesugat ya uli da ring kekatamung kasalanan,
: mebugbug ya uli ning depat tamung e mayap.
: Ing parusang keyang pigdusan yang kekatamu mekapaldan,
: kinayap tamu king uli ra ding barug a digpa king katawan na.
6: Mengari tamung tupang mebating;
: ing balang metung kekatamu minarap ya king sarili nang dalan.
: Oneng ing Ginu tilutan nang dugpa king keyang talasuyu ing kaparusan,
: itang parusang kekatamu mangaintuliran.
7: Pepasakitan deng ustu, oneng pibata na ngang mitmung katahimikan;
: e ya migsalita agyang metung mu mang amanu.
: Mengari ya king biserung tupa a malapit nang katatan;
: mengari yang tupang malapit nang ururan,
: e ya migsalitang nanuman.
8: Dekap de at sinintensia at kaybat liwal ban patayan;
: ala metung mang mekialam king meging keyang kapalaran.
: Pete re alang-alang king kasalanan ding kekatamung memalen.
9: Dela re king kutkutan kayabe da ring makasalanan;
: kitkut deng kayabe ding taung ating pibandian,
: agyamang ala yang depatan a kasalanan,
: at e bitasang migsalitang kalaraman.
10: Ngana ning Ginu ,
: Kaburian ku ing dumalan yang kasakitan;
: metung yang ain-sakripisyu ing kamatayan na ban mipatawaran ing kasalanan.
: Inya akit na lang lahi na;
: kumaba ya bie
: at king kapamilatan na ing parasan ku magtagumpe.
11: Kaybat ning bie nang mitmung kasakitan, pasibayu yang mika kaligayan;
: abalu na king e mewalang kabaldugan ing keyang kasakitan.
: Ing tapat kung talasuyu a tutu kung pitutulan
: tanggapan na ing parusang mangaintulid karing dakal,
: at alang-alang keting talasuyu patawaran ku la.
12: Inya naman dakayanan keng lugal a mitmung dangalan,
: metung a lugal libutad ding taung mayupaya at marangal.
: King mitmung kalausan a lub dinaun nang bie na,
: at tinggap ing kapalaran da ring taung e mayap.
: Kinua na ing lugal ding dakal a makasalanan,
: at penalangin na king kamtan da sa ing kapatawaran.