1: Kalagu na ning Templo mu,
: O Ginung Mayupayang tutu!
2: Sabik ya at mau, O Ginu ,
: ing kekang talasuyu
: a miras kilub ning bale mu.
: Magkanta yang matula ing mabilug kung pangatau para king Dios a mabie.
3: Agyang ding denas king Templo mu atin lang sale,
: at ing sibad atin yang bale;
: malutub na daragul la lele ning kekang altar.
: O Ginung Mayupayang tutu, O Ari ku at Dios ku!
4: Kapalad da retang king Templo mu manuknangan;
: keka magkanta lang kapurian a alang kawakasan.
5: Kapalad da retang manalig king kekang sikanan,
: detang lubus bisang miras king Zion.
6: Kabang daralan la king malanging gabun ning kapatagan ning Baca,
: maging lugal yang dakal a sibul, at ing maranun a uran kakatmuan neng batis!
7: Kabang susulung la, lalu lang sisikan;
: ing Dios da ring dios karela yang tangalan karin king kabundukan ning Zion.
8: O Ginu , O Dios a Mayupayang tutu,
: pakiramdaman mu sa ing panalangin ku;
: O Dios nang Jacob, dalangin ku pakiramdaman mu.
9: Bendisyunan me, O Dios, ing ari ming talapaglualu
: at maging maganaka ka sa anti ning ya ing ari a kekang pinili.
10: Ing metung a aldo kilub ning Templo mu
: maygit ya kesa king libung aldo nukarin man.
: Mas buri ku ing maging bante kung pasbul king Templo mu
: kesa king manuknangan ku karing palasyu da ring e mayap a tau.
11: Ing Ginung Dios ya ing kekatamung kalasag at aring marangal;
: dininan na katamung ganaka.
: Ala yang pagkaimut a bage mayap karetang lalakad king daklat na.
12: O Ginung Mayupayang tutu,
: kapalad da retang magtiwala keka!