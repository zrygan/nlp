1: Misan a aldo, nganang kinutang David, Atin pang mitagan king pamilya nang Saul a malyari kung asaupan ban apakit ku ing ganaka ku alang-alang kang Jonatan a kakung kakaluguran?
2: Atin yang ipus i Saul a milagyuan Ziba. Inaus de ban makikit kang Aring David. Inyang mikit la nganang kinutang ning ari, Ika i Ziba?
: Nganang mekibat, Opu, aku ing talasuyu yu.
3: Pasibayu neng kitnan ning ari, Atin kang balung makatagan pa king pamilya nang Saul a malyari kung pakitanan ganaka antimo ing pengaku ku king Dios?
: Pekibat nang Ziba, Atin ya pung mitagan a anak a lalaki i Jonatan; pile ya pu bitis.
4: Nu ya karin? ngana ning ari.
: Pekibat nang Ziba, Atyu ya pu king bale nang Makir a anak nang Amiel ning Lodebar.
5: Inya peparakit neng David ing mesabing anak nang Jonatan.
6: Inyang dinatang ya i Mefiboset a anak nang Jonatan at apu nang Saul, dinuku ya kang Aring David bilang pamangalang. Nganang David, Ika i Mefiboset?
: Pekibat nang Mefiboset, Opu, ing kekayung talasuyu.
7: E ka tatakut, nganang David. Maging maganaka ku keka alang-alang kang Jonatan a tata mu. Ibalik ku keka ing sablang gabun nang Saul a ingkung mu at king bale ku karin na ka parating mamangan.
8: Dinuku yang pasibayu i Mefiboset at ngana, Ninu mo pu wari aku a anting asung mete a sukat yung pagmalasakitan?
9: Kanita pepayaus ne ning Aring David i Ziba, ing ipus nang Saul at ngana, Babie ku kang Mefiboset a apu nang Saul ing sablang pibandian nang ingkung na at ning pamilya na.
10: Ika, ding anak mu, at ding ipus mu ila ring manasik king gabun ning apu nang Saul, at ibie ing pupul para king pagkabiayan da. Oneng manatili yang bisita ku i Mefiboset king kakung lamesa. Atin yang labing limang anak a lalaki i Ziba at adua lang pulu ding ipus na.
11: Nganang Ziba, Opu, pamintuan na ning talasuyu yu ing sablang iyutus yu.
: Inya manibat na kanita king lamesa na ne ning ari mamangan i Mefiboset; balamu tune neng anak ning ari.
12: Atin yang anak a lalaki i Mefiboset, Mika ing lagyu na at kayanakan ya pa. Meging ipus neng Mefiboset ing mabilug nang pibalebaleng Ziba.
13: Menuknangan ya Jerusalem i Mefiboset a pile aduang bitis at parati yang mamangan king lamesa na ning ari.