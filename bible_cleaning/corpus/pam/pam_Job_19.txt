1: Nganang mekibat Job
2: Angga pa kapilan yu ku guguluan,
: at pasukalan a lub king kekong pamaniabian?
3: Ulit-ulitan yu kung pamaniangkanan;
: e na ko merine man king kekong gagawan.
4: Tutu na mo ing mikasala ku,
: ing kasalanan ku manatiling kaku mu.
5: Isipan yu king mayap kayu kesa kaku,
: at tatanggapan yu ing kaguluan a miras kaku
: bilang patutu king pamikasala ku.
6: E yu akakit king ing Dios ya ing makirapat kanyan?
: Mibili yang bitag a paniakap kaku.
7: Tututulan ku ing bigsikan na,
: oneng ala namang makiramdam;
: ala na ku mang tatanggapan king pamaniawad kung katuliran.
8: Kilungan na kung matas, inya ala kung alsutan.
: Binili ne ing karalumduman king kakung daralanan.
9: Kinua na ing heganagana kung pibandian,
: at sinira ing kakung dangalan.
10: Bubugbugan na ku king mingatba-ngatba.
: Anting tanaman pitput nang kakung kapanayan,
: at likuan na ku ban langi at mate.
11: Mua ya ing Dios at papayabut na kaku;
: tuturing na kung e mayap nang diling kalaban.
12: Abe-abe lang dinatang ding sundalus na,
: ginawa lang kulkul
: at kibkuban de ing kakung tolda.
13: Dela na la king marayu ding kapatad ku,
: deng mang kakilala ku dinayu la kaku.
14: Likuan da ku pati ding kamaganak ku, at malapit kung kakaluguran.
15: Kelinguan da na ku detang meging bisita ku king pibalebale ku;
: tuturing da kung anting e kakilala ding ipus kung babai;
: mistula kung dayuan king karelang panlalawe.
16: Neng ausan ke ing ipus ku, e na ku pakibatan;
: kailangan pa ing pakisabian keng mayap.
17: Pangilagan na ku ning mismung asawa ku;
: meging pikakasaman ku pati karing kapatad ku.
18: Maging ding anak a malati mababa ing lawe da kaku;
: pituya-tuya da ku.
19: Ding matalik kung kakaluguran kasusumamian da ku,
: at ding taung liguran ku lebanan da ku.
20: Mewala na ing kakung laman;
: butul ku mataram lang anting ipan lalam ning kakung balat.
21: Ikong kakung kakaluguran, malunus kayu kaku,
: uling ing gamat ning Dios digpa ya kaku.
22: Baket pakiapusan ye ing Dios king pamanligalig yu kaku?
: E pa wari sapat ing pasakit a depat yu kaku?
23: Sana e la makalinguan kakung amanu,
: misulat la sana deti king libru.
24: Sana kapamilatan ding matilus a bakal
: midukit la king tapias a batu ban manatili la king kapilan pa man.
25: Uling balu ku king mabie ya ing Talaingat ku,
: at king katataulian talakad ya babo ning yatu
: ban ingatan na ku.
26: Agyamang megisan ne ining balat ku,
: kabang atyu ku pa king katawan ku
: akit ke ing Dios.
27: Akit ke king siping ku;
: tangalan de ring mata ku, at ala nang aliwa pa.
: Meina ku lub uli ning sinabi yu
28: Makananu ta yang ligaligan?
: Nanu ing sangkan a isandali tamu?
29: Oneng ngeni, sukat kayung tumakut king pataram,
: ing pataram a pakilala king mimimua ya ing Dios king kasalanan,
: at ba yung akilala king ating metung a mamatul.