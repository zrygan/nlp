1: Kanitang minuna, mitakutan la ding aliwang tribu na ning Israel kabud migsalita ya ing tribu nang Efraim. Matas ing paglalawe da ring aliwang tribu na ning Israel king Efraim. Oneng mikasala la ding memalen na ning Efraim uli na ning pamanyamba ra kang Baal. Uli na niti, mate la.
2: E tinuknang ing karelang pamikasala king kapamilatan na ning pamangawa rang larawan a bakal ban samban da. Gagawa lang pilak a idolo a bunga na ning karelang pamisip at dapat da ring gamat da. At ngarang sasabi, Munie kayung ain-sakripisyu kareti! Obat ayuyuma da la reting idolo, ding rebultu a kalupa da ring baka?
3: Inya naman deting tau lumbug lang anti ing ulap neng abak at anting ambun a mawawala neng abak a maranun. Mangari la king apa king pidadaran a papaid na ning angin at anting asuk a manibat king kalang.
4: Nganang sasabi ning Ginu , Aku ing Ginung kekayung Dios a milual kekayu ibat king Ehipto. Ala kayung aliwang Dios nung e mu aku. Aku mu ing bukud yung talapagligtas.
5: Iningat da kayu inyang atyu kayu king mapaling disyerto.
6: Oneng inyang miras na kayu king gabun a mataba, mika atin kayung labis-labis a pagkabie at kinabsi kayu, migmaragul kayu at kelinguan yu ku.
7: Inya naman mangari kung leon a sagupa kekayu. Mangari kung metung a leopardong manaya king kekayung daralanan.
8: Mangari kung gaindung oso a kewalan karing anak na king pamanlusub ku kekayu at paglapakan da kayu. Mangari kung leon a maglaklak kekayu at paglapakan da kayung anting animal ning gubat.
9: Memalen na ning Israel, gisanan da kayung paten! Ninu ing makasaup kekayu?
10: Meniawad kayung ari at dakal a manimuna. Oneng makananu reng aligtas ing balen?
11: King mua ku, dininan da kayung ari at king mua ku naman leko ku la ngan.
12: Makasulat ing kasalanan na at ing e mayap nang dapat ning Israel, at makasikap ya ing listahan.
13: Atin yang panaun pang mie ing Israel, oneng tutu yang mangmang; e na sasamantalanan iti. Mengari yang anak a malapit nang mibait a e bisang lual king atian nang ima na.
14: E ku la iligtas deting tau king kutkutan da ring mete ni sagipan king upaya na ning kamatayan. Kamatayan, paratangan mu na la ding kekang salut! Kutkutan ding mete, paten mu na la! Ala na kung lunus kareting tau.
15: Agyang lumabung yang anting dikut ing Israel, makanyan man parala ku ing mapaling angin ning aslagan a manibatan king disyerto, at palangian na la ding sibul na at batis. Kuanan ku ing sablang bage maulaga.
16: Sukat yang magdusa ing Samaria uling mig-rebeldi yang laban kanaku. Mate la ding memalen na king gera; pamaspas da la ring malating anak king gabun, at panlaslasan da la atian ding babaing mabuktut.