1: Ating metung a propeta na ning Dios a ibat Juda; dinatang ya king Betel uling tinubud neng munta karin. Makatalakad ya kanita i Jeroboam arap na ning altar ban duluk insenso.
2: King utus na ning Ginu migsalita yang masikan iting propeta laban king altar. Ngana, Altar, altar! Oyni ing pasabi na keka ning Ginu Mibait ya king pamilya nang David ing anak a mipamalagyuan Josias. Paten na la keti ding pari a miyayain ain-sakripisyu keka karing bunduk-bundukan, at silaban na la ding butul da ring tau babo mu.
3: Ngana pang sinabi king aldo mu ring ita, Iti ya ing tanda king migsalita ya ing Ginu Malasak ya iting altar, at misambulat ing abu a atyu babo na.
4: Inyang dimdam nang Aring Jeroboam iting amanung laban king altar, tildu ne ing gamat na king propeta ning Dios at ngana, Dakpan ye ing taung yan! Kanita mu rin mengasias ya ing gamat a penuldu na at e ne akimut.
5: At bigla ya namang melasak ing altar at misambulat ing abung atyu babo na, antimo ing sinabi na ning Dios king kapamilatan na ning propeta na.
6: Kanita nganang Aring Jeroboam, Dapat a mayap, ipanalangin mu ku king Ginung kekang Dios king misubli ya sa king sadia ing gamat ku!
: Inya menalangin ya king Dios iting propeta, at misubli ya king sadia ing gamat na ning ari.
7: Kaybat na nita, ngana ning ari king propeta na ning Dios, Tara, tuki ka kanaku ketang bale ku at mangan. Atin kung ibie regalu keka uli na ning mayap a depat mu kanaku.
8: Nganang mekibat ning propeta na ning Dios, E ku tuki keka agyang pang ibie mu kaku ing kapitna ning kekang pibandian. E ku mangan o minum nanuman keti,
9: uling inutus na kanaku ning Ginu king e ku bitasang mamangan o miminum o daralan pasibayu ketang delanan ku inyang papunta ku keti.
10: Inya inyang muli ya, dinalan ya king aliwang dalan; e ya dinalan ketang delanan na inyang minta ya king Betel.
11: Atin kanitang matuang propetang manuknangan king Betel. Dinatang la ding anak nang lalaki niti at belita ra kang tata ra ing sablang depatan na king aldong ita ning propeta na ning Dios a dinatang ibat Juda. Belita ra naman itang sinabi na niting propeta kang Aring Jeroboam.
12: Nganang kinutang tata ra, Nukarin ya dinalan inyang minuli ya? Tiru de ring anak na itang dalan a delanan na ning propeta ning Dios.
13: Kanita ngana karela, Isadia ye ing asno ban saken ke. Sidia re ing asno, seken ne at meko ne.
14: Tegal ne ing propeta na ning Dios, at ikit neng makalukluk lalam ning tanaman a ensina. Nganang kinutang, Ika ing propetang menibat king Juda?
: Pekibat na, Wa, aku.
15: Tara, tuki ka kanaku king bale ku ban makapangan ka, nganang menagkat ning matuang propeta.
16: Nganang mekibat ning propetang ibat Juda, E ku malyaring tuki kekang mibalik o mangan o minum keting lugal a iti,
17: uling inutus na kanaku ning Ginu ing e ku mamangan at miminum at e daralan ketang delanan kung papunta keti.
18: Kanita ngana ning matuang propeta, Propeta ku munamang kalupa mu. Inutus na kanaku ning Dios king kapamilatan na ning anghel a tinubud na king ituki ra ka king bale ku ban makapangan ka at makainum. Oneng e tutu iting sinabi na.
19: Inya tinuki ya ing propeta na ning Juda king matuang propeta at mengan ya keta karela.
20: Kabang makalukluk la arap na ning lamesa, dinatang ing amanu na ning Dios king matuang propetang menagkat king propetang ibat Juda,
21: at kaybat nganang masikan migsalita king propetang ibat Juda, Sasabian na ning Ginu king e mu tiparan ing inutus na keka.
22: Dinalan kang pasibayu ketang delanan mu, mengan at minum keting lugal a binawal ku keka. Inya mate ka at e ya mikutkut ing bangke mu king kutkutan da ring makatua mu.
23: Inyang meyari neng mengan at minum, geyak ne at dininan sia ing asno na ning propetang tiki na bale na,
24: at king pamaglakbe nang pauli asaganan ne ing metung a leon. Apate ne ning leon at mipase ya king gabun ing bangke na. Makatalakad la siping na ing leon at ing asno.
25: Ikit de ring taung daralan karin ing makapase nang bangke at ing leon a makatalakad siping na. Miras la reti king siudad ning Betel nung nu ya manuknangan ing matuang propeta at pemalita ra ing milyari king propetang ibat Juda.
26: Inyang abalitan na iti ning matuang propeta sinabi na, Ita ya ing propeta na ning Dios a e memintu king utus ning Ginu . Inya pepaburen neng piglapak at pete ning leon, antimo ing sinabi na king propeta ning Ginu .
27: Kaybat inutus na karing anak nang lalaki ing isadia re ing asno para saken na. Memintu la ring anak.
28: Meko ya at miras ketang lugal nung nu ya makapase ing bangke na ning propeta. Atyu ya pa mu rin ing asno na at itang leon siping ning bangke. E ne pengan ning leon at e ne ninanan balang ing asno.
29: Binuat ne ing bangke na at seke ne king asno, at kaybat dela ne king Betel ban pagpaldasan at ikutkut.
30: Kitkut ne ing bangke king kutkutan da ring pamilya na kaybat neng pigpaldasan a kayabe ding anak na. Ngarang kiniak, Ay, ing kapatad ko!
31: Kaybat deng kitkut, ngana ning propeta karing anak nang lalaki, Potang mate ku, ikutkut yu ku keting kutkutan a pikutkutan yu keting propetang ibat Juda; ibili yu la ding butul ku siping da ring butul niting propeta na ning Dios.
32: Uling siguradung matupad itang amanung sinabi na at inutus ning Ginu ban sabian na laban king altar na ning Betel at karing sablang lugal a pisasamban karing siudad ning Samaria.
33: Agyamang mepalyari na iti, e ya pa mu rin tinuknang darapat e ustu i Jeroboam. Sindu na mu rin ing pamanutuk nang pari a e ibat king lahi nang Levi; maski ninu na mung bisa malyari neng tulduan para karing altar a pepagawa na karing bunduk-bundukan.
34: Iting depat na ya ing meging kasalanan nang Jeroboam at meging dalan king lubus nang pangabagsak ning kayarian na.