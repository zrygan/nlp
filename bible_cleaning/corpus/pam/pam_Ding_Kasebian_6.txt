1: Anak ko, nung pengaku mung bayaran ing utang ning kalupa mung tau o ning dayuan,
2: e ka kaya mipako king kekang pangaku o misabit king kekang pangaku?
3: Nung makanyan, anak, makapailalam ka king upaya na ning taung ita. Oyni ing kekang daptan ba kang makapagkalag: agad meng puntalan at makisabi kang mayap.
4: E ka matudtud o magpaynawa man
5: anggang e ka mibulus anting ayup king aula o anting usa a tatakas ketang bisang dakap keka.
6: Ding taung matamad sukat lang makapagaral king pamibiebie da ring panas.
7: Ala lang pamuntuk o manimuna o pekapun a mumutus karela,
8: makanyan man aldo-aldo titipun lang pamangan para king panaun ning kauran.
9: Angga kapilan ka kaya kera-kera, O taung matamad? Kapilan ka pa kaya mibangun?
10: Matudtud ku mu saguli, nganang sumabi, magpaynawa at magtamimi.
11: Oneng kabang matudtud ya, datang ing kakaluluan a mengaring tulisan.
12: Ding alang kwenta at e mayap a tau libut-libut lang magsalitang kalaraman.
13: Kindat-kindat la at miyayaliwa la daraptan ban ikang karelang linlangan;
14: samantalang kilub dang pusu e mayap ing karelang paplanu; sasalbag lang gulu karing tau.
15: Inya dugpa karela ing kasiran a e asahan, at misakitan la karing sugat a e na bitasang kumayap.
16: Ating pitung bage a kasaman na at e apanupaya ning Ginu
17: Ing pamagmaragul,
: ing dila na ning malaram,
: ing gamat a makamate karing taung alang kasalanan,
18: ing kaisipan a mimisip e mayap,
: ding bitis a mabilis darapat e mayap,
19: ing testigu a e magsalitang katutuan,
: at ing taung panibatan na ning pamipate da ring mikaluguran.
20: Anak ko, pamintuan mu ing yuyutus nang tata mu keka at e mu kakalinguan ing turu nang ima mu.
21: Idukit mu la king pusu mu at ikwintas king kekang batal.
22: Ing karelang tiru ya ing matnube keka king paglakad mu; ing mingat keka neng bengi at munie turu keka neng aldo.
23: Ing karelang panabilin at turu mengaring sulung maslag; ing karelang beluan ya ing mituru keka nung makananu kang mibiebie.
24: Milaut ka king babaing e mayap at king agkat nang malambing ning babaing talasawa.
25: E mu sa pagnasan ing lagu da, at e ka pabihag karing mata rang mapundat.
26: King ditak a salapi asali me ing babaing magtinda king katawan na, oneng king pamakipangalugud mawala ngan ing kekang kayatinan.
27: E ya wari mapali ing taung mamialungan api?
28: Nung adalpak mu ing uling a mibabaya, e ka wari mapaltus a bitis?
29: Makanyan munaman ing mapalyari king lalaking talasawa a sisiping king e na asawa. Ninuman ing makipangalugud miparusan ya.
30: Apanupaya ya ing taung menako pamangan uli ning danupan ya,
31: nung marakap ya, mamayaran yang pitung besis king penako na; ipamayad na ing sablang bandi na.
32: Ing taung makipangalugud makuyad ya kaisipan. Ing sisiran na ya ing sarili na.
33: Kasakitan at alang dangalan ing kamtan na at e na mabura ing kamarinayan na.
34: Alang kalupa ing mua na ning metung a lalaki neng datangan ne ning pamangalalu, at ala yang gagalangan potang mablas ya.
35: E na tanggapan nanumang kabayaran; e mu asabat ing mua na nanumang regalung ibie mu.