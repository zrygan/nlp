1: E mipamintuan ing inutus na ning Ginu karing Israelita king ala lang kakuanan king bage a dapat siran a ibat Jerico. E ya memintu king utus na ning Ginu ing metung a taung milagyuan Acan, inya milablab ing mua ning Ginu karing memalen na ning Israel. I Acan anak neng Carmi, apu neng Zabdi, apu ne king tud Zera ning tribu nang Juda.
2: Manibat Jerico mitubud yang tauan na i Josue. Pepapuntan na la Ai, ing metung a balen king dane aslagan na ning Betel malapit Betaven, at penabilinan king munta na la at manmanan de ing lugal a ita. Inyang agawa da na iti,
3: migbalik lang minie ulat kang Josue. Ngara, E na kailangan pa karing sabla ing munta lang lumusub king Ai. Padala kayu mung adua o atlung libu katau. Malati ya mu ing balen a ita; e yu na la tutubud ding sablang sundalung pakasandata ban muntang makilaban.
4: Inya atlu lang libung Israelita ding sinugud, oneng mepilitan lang minurung inyang miyarap la karing lalaki na ning Ai.
5: Ding tau Ai penagal da la manibat king pasbul dalan ning siudad angga na karing pikukuanan batu at pete da la ring atlung pulu't anam karela ketang pababa na ning bunduk-bundukan. Kanita la mengaina lub ding Israelita at mengatakutan la.
6: Linapit ya i Josue at ding manimuna na ning Israel king Kaban ning Kasunduan ning Ginu . Ginabak da ing imalan da at mikana lang alikabuk king buntuk da ban ipakit ing kalungkutan da. Migsakab la king gabun at menatili la karin angga itang bengi.
7: At nganang Josue, O Ginung Dios , obat delakit mu ke pa sumangid na ning Ilug ning Jordan? Ban paburen mu kaming manabu karing Amoreo? Ban mapuksa kame? Ba't e na kami mu menatili lipat na ning Jordan?
8: Nanu ing malyari kung sabian, O Ginu , ngening minurung ya ing Israel karing kalaban?
9: Miras karing Cananeo at karing sabla iting bage. Kubkuban da kami at paten de ing metung at metung kekami! At kaybat nanu ing daptan mu ban ingatan mu ing dangalan mu?
10: Ngana ning Ginu kang Josue, Talakad ka! Obat migsakab kang makanyan?
11: Mikasala ya ing Israel! Lebagan de ing kasunduan da kanaku a inutus kung dapat dang tuparan. Kinangwa la karing bage sukat dang siran. Penako ra, lingad da, at inabe ra ing penako ra king karelang pibandian.
12: Iti ya ing sangkan nung inya e la makayarap ding Israelita laban karing kalaban da. Murung la karing kalaban uling ila mismu miyatulan na la namang masintang. E yu na ku akayabe pa anggang e yu la siran detang bage mibawal kuanan yu.
13: Talakad ka! Papagsadian me ing balen at maglinis ban marap kanaku. Sabian mu karela king magsadia la bukas uling aku, ing Ginu , ing Dios ning Israel, kailangan kung sabian ini: Israel, atyu libutad mu ing bage a inutus kung pasira keka! E mu la ayarapan ding kalaban anggang e mu la ilako libutad mu deting bage!
14: Inya sabian mu karela king potang abak lumapit la agpang king karelang tribu. Lumapit ya ing tribung tulduan ku agpang king pamilya na. Lumapit ya ing pamilyang tulduan ku agpang king pamilya na, at lumapit ya ing balang pamilyang tulduan ku.
15: At ing kayakitanan karing bage makabawal, silaban ya at ing pamilya na, at ing sablang pibandian na uling pigdala neng maragul a kamarinayan ing Israel at lebagan ne ing kanakung kasunduan.
16: Itang tutuking abak, maranun yang mibangun i Josue at pepalapitan na lang tunggal-tunggal ding tribu na ning Israel, at mepili ya ing tribu nang Juda.
17: Pepalapitan na lang tunggal-tunggal ding pamilya na ning tribu nang Juda at mepili ya ing pamilya nang Zera. Kanita pepalapitan na lang tunggal-tunggal ding anak da ring pamilya nang Zera, at mepili ya ing pamilya nang Zabdi.
18: Kaybat pepalapitan na lang tunggal-tunggal ding pamilya nang Zabdi, at i Acan a anak nang Carmi at apu nang Zabdi, ya ing mepili.
19: Nganang Josue kang Acan, Anak ko, sabian mu ing katutuan keni king arap na ning Ginu , ing Dios ning Israel. Sabian mu ngeni kanaku nung nanu ing gewa mu. E mu na sana pagnasan ing ilingad mu pa kanaku.
20: Tutu pin, nganang mekibat Acan, mikasala ku king Ginu , ing Dios ning Israel. Oyni ing gewa ku.
21: Karing bage ikua tamu, menakit kung metung a masanting a balabal a gewa Babilonia, manga limang librang pilak, at metung a barang gintu a titimbang maygit metung a libra. Tutu ku lang aburi inya kinua ku la. Akit yu lang makakutkut kilub ning tolda ku. Makalalam ya ing pilak.
22: Inya mitubud yang mapilan a lalaki i Josue, at memalagua lang minta king tolda at ikit da lang makakutkut ding makabawal a bage at makalalam ya pin ing pilak.
23: Liwal da la reti king tolda; dela da la kang Josue at karing sablang Israelita, at binili da la king arap ning Ginu .
24: I Josue at ding sablang memalen na ning Israel, kinua de i Acan, ing pilak, ing balabal, ing metung a barang gintu ampon ding anak nang lalaki at babai, ding baka na, asno ampon tupa, ing tolda na, at ing sablang bandi na at dela da la king Kapatagan ning Akor.
25: At nganang Josue, Obat pepasari mu ing e mayap a ini kekami? Ngeni ing Ginu ya ing munie kapahamakan keka! At ding sablang tau kanita pemasibas deng batu i Acan angga king mete ya; pemasibas da la namang batu at silaban ding pamilya na at ing pibandian na.
26: Timbunan deng dakal a batu a angga man ngeni atyu la. Inya angga ngeni ausan deng Kapatagan ning Akor ing lugal a ita. Kanita milako ing mikakalabkab nang mua ning Ginu .