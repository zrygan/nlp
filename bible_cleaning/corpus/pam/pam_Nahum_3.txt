1: Makalunus ya ing malaram at makamate siudad,
: mitmu ya king pibandian ban panakawanan at samsaman!
2: Ing barug ning latiku kekong pakiramdaman,
: ing lagitik da ring parugang,
: ing luksu da ring kabayu,
: ing inge da ring karwahe!
3: Lulusub la ding lalaking pakakabayu,
: kikislap la ding espada at tandus da!
: Matas la pangatambak ding bangke,
: e la abilang-bilang ding taung mete;
: ding tau mangatakid la karela!
4: Nineve, ing babaing magtinda
: king katawan na mipaparusan ya.
: Makawili ya at mitmu king makabighaning banglu;
: megayuma la king Nineve ding bansa at meging ipus-ipusan na la.
5: Ing Ginung Mayupaya sasabian na,
: Nineve, laban ku keka!
: Lubasan da ka,
: at paintulutan ko ding bansa
: ing akit da
: sablang kekang kamarinayan.
6: Katmuan da kang dinat;
: ilako da ka dangalan
: at mitakutan la ding lumawe keka.
7: Mangapaurung la ding sablang manakit keka.
: Sabian da, Mibagsak ne ing Nineve!
: Ninu ing munie lunus king Nineve?
: Ninu ing mamatula king Nineve?
8: Nineve, mas mayap ka pa wari kesa king Tebes, ing sentru ning Ehipto? Ya man atin yang ilug a anting pader, ing Ilug ning Nilo ya ing dipensa na.
9: Ya ing mamahala king bansang Etiopia at Ehipto; alang kayangganan ing upaya na; kasangga ne ing Libya.
10: Makanyan man mebihag la ding memalen na ning Tebes, at miyugse karing aliwang lugal. Pamalupaluan da la ding anak da king balang kantu da ring dalan. Pakatanikala da lang dela ding marangal dang lalaki, at pirakerakayan da la ring mekabihag karela.
11: Nineve, ika man malasing ka! Magkapilit ka namang makatakas karing kekang kalaban.
12: Mangari la ding sabla mung kuta karing tanaman a higerang ating malulut a bunga; ugunan la mu at manakbag la ding bunga ra king kekang asbuk!
13: Mengari la karing babai ding kekang sundalus at e re adipensa ing bansa karing kalaban. Ing api ya ing sumira karing kandadu da ring pasbul dalan.
14: Saklu na kang danum bayu datang ing pangakubkub, at pakatibe mu la ding kekang kuta! Damusakan mu na ing pila ban gawang laryu at isadia mu na la ding ulmahan da!
15: Nanuman ing daptan mu, masilab ka pa mu rin o mate king labanan. Manapnap ka anti ding tanaman a liklak da ring durun.
: Darakal kang anti ding durun!
16: Mas dakal la ding negosianting apalto mu kesa karing batuin na ning banua! Oneng ngeni mebating lang anti ding durun a sinulapo.
17: Mengari la ding kekang opisyal karing dakal a durun a manatili karing pader neng aldo marimla. Oneng potang sunlag ne ing aldo, sulapo la at alang makibalu nung nu la minta!
18: Ari ning Asiria, mete na la ding kekang gobernador at matudtud na lang maniaman ding marangal mung lalaki! Pakakalat la ding kekang memalen karing bunduk, at ala metung man a makapagbalik karela karing tuknangan da.
19: Ala nang pangapaldan para karing kekang kapanamdaman, at e na la maulu ding sugat mu. Mamalakpak la king tula ding sablang makaramdam king balita ning pangabagsak mu. Atin waring mekaligtas king alang kalupa mung bigsikan?