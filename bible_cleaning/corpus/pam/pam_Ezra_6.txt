1: Inya inutus nang Aring Dario ing saliksikan de ing dokumento king pisisinupan ning kayarian ning Babilonia.
2: Karin king siudad ning Ecbatana ning probinsia ning Media karin ya meyakit ing dokumento. Mababasa ing anti kaniti
3: King mumunang banua ning pamag-ari nang Ciro inutus na king italakad yang pasibayu ing Templo karin king Jerusalem nung nu la miyayain ding ain-a-durulukan. Kailangan ing siam yang pulung talampakan king katas at siam yang pulung talampakan munaman king lualas.
4: Atlu lang hilerang mangaragul a batu ding pader na at metung a hilerang dutung. Bayaran na ning palasyu ing sablang magastus.
5: Isubli la naman king sadia rang lugal king Templo karin Jerusalem ding gintu at pilak a kasangkapan a kinua nang Nebucadenesar at inuli na Babilonia.
6: Kaybat na nita, peparala neng Aring Dario ing pakibat na. Ngana
: Kang Tatenai, ing gobernador ning probinsia dane Albugan ning Ilug ning Eufrates, at Setar Bozenai ampon ding kayabe yung pamuntuk.
: Lumaut kayu king Templo
7: at e yu sasabatan ing pangatalakad nang pasibayu ning Templo. Paburen ye ing gobernador na ning Juda at ding pamuntuk da ring Judio ing italakad deng pasibayu king sadia nang lugal.
8: Subali pa kaniti, utusan da kayung saupan yu la king obra at bayaran ing nanumang gastus da. Pamayad yu la ding buis a metipun king probinsia dane Albugan ning Ilug ning Eufrates ban e mayantala ing pangatalakad nang pasibayu ning Templo.
9: E yu kakalinguan babie aldo-aldo king alang kapilisian karing pari ing nanumang kailangan da antimo ding biserung toro, lalaking tupa, trigu, asin, alak o larung olibo para king ain dang durulukan king Dios ning Banua.
10: Saupan yu la ban makayain lang ain-sakripisyung katanggap-tanggap king Dios ning Banua at ipakipanalangin da ku at ing pamilya ku.
11: Iyutus ku naman king ing ninuman ing e tupad kaniting utus ku, pakua ke ing metung karing trosu ning bale na at karin ya igapus makatalakad. Kaybat, gawan yang ugsianan basura ing bale na.
12: Mananu na sanang ing Dios a memili king Jerusalem a maging lugal na nung nukarin ya misamban ibagsak ne ing ninumang ari o bansa a labag kaniting kautusan at mangangas lasak king Templo karin. Aku, i Dario, ing mumutus. Sukat matupad ganap ing utus ku.
13: Tiparan nang Tatenai, ing gobernador, at Setar Bozenai ampon ding kayabe ra ing sablang inutus na ning ari.
14: Inya sindu da ring Judio at ding pamuntuk da ing pangatalakad ning Templo at mebilis ing obra, antimo ing inula da ri Hageo at Zacarias a anak nang Iddo. Ayari da ing obra agpang king inutus na ning Dios ning Israel at king utus a peparala ding Aring Ciro, Dario, at i Artaxerxes ning Persia.
15: Meyari ya ing Templo king kaduang pulu't atlung aldo ning bulan na ning Adar ning kanam a banua nang pamag-aring Dario.
16: Kaybat, telaga re king mitmung tula ding memalen na ning Israel, ding pari, at ding Levita, at ding sablang mibalik a miyugse.
17: Para king pangatalaga na ning Templo ning Dios miyain lang dinalan a lalaking baka, aduang dalan a lalaking tupa, apat a ralan a biserung tupa, at labing aduang lalaking kambing para ain-a-kapatawaran-king-kasalanan da ring labing aduang tribu na ning Israel.
18: Inayus da lang paka-grupu ding pari at ding Levita tungkul king obrang gampanan da king Templo, agpang king makasulat king Kautusan nang Moises.
19: King kalabing apat nang aldo ning mumunang bulan pigselebran de ring mibalik a Judiong miyugse ing Pamaglagpus.
20: Migpakalinis lang miyabe-abe ding pari at ding Levita; malinis la ngan agpang king aduan na ning Kautusan. Pete da la ring animal para king ain ning Pamaglagpus para karing sablang memalen a mibalik, karing pari, at para karing sarili ra.
21: Miyabe-abe lang mengan ding memalen na ning Israel a mibalik ibat king pangayugse, at ing metung at metung a mekiabe karelang meko na karing paganu at ngeni dinatang ban samba king Ginung Dios ning Israel.
22: At kaybat kilub ding pitung aldo pigselebran deng mitmung tula ing Piesta ning Tinape Alang Lebadura. Tutu lang masaya uling ing Ginu gewa neng maganaka karela ing ari ning Asiria ban saupan na la king pangatalakad nang pasibayu ning Templo ning Dios, ing Dios ning Israel.