1: Babie kung kapasalamatan keka, O Ginu ku at Ari;
: pupurian da ka, O Dios ko at Talapagligtas.
: Pasalamatan da ka.
2: Pupurian da ka,
: uling iningat mu ku, at patnubayan.
: Linigtas mu ku king bitag ning kamandagan a dila,
: at karing labi a papalual kalaraman;
: sinaupan mu ku laban karing kakung kalaban.
3: Uli ning lunus mu, at lagyung banal
: sikluluan mu ku at linigtas
: karing ipan a manayang maglaklak kaku.
: Linigtas mu ku karing gamat
: a bisang makamate kening bie ku,
: at karing dakal a kasakitan a kakung delanan.
4: Linigtas mu ku king api a makapaligid kaku,
: at e ku mesilab libutad ning api a aliwa aku ing makipasari.
5: Inangu mu ku king bangin ning kamatayan;
: linigtas mu ku king dilang malaram
: a sinumbung king ari laban kaku.
6: Mibili ing bie ku king bingit ning kamatayan;
: ing katawan ku atyu ne lele ning kutkutan.
7: Makapaligid ku karing kakung kalaban, at ala metung mang sumaup kaku.
: Papiglo ku oneng mebigu ku, uling alang sinaklolu kaku.
8: Oneng aganaka ku, Ginu, ing lunus mu at ing depat mu
: manibat na kanitang minuna;
: seupan mu la detang mapibabatang mamasa keka,
: at linigtas mu la karing mabagsik dang gamat ding kalaban da.
9: Inya kabang atyu ku king yatu minaus ku keka,
: at inawad king iligtas mu ku king kamatayan.
10: Menalangin ku keka, O Ginu ku, ika ing tatang ku,
: king e mu ku sa paburen kening kakung kagipitan,
: kaniting penandit a atyu ku karing gamat ding palalu.
11: Manatili kung pupuri
: at magkantang kapasalamatan keka.
: Pekibatan mu ing kakung panalangin,
12: at linigtas king kapahamakan a manaya kaku.
: Inya pasalamatan da ka at pupurian.
: O Ginu, pupurian da ka, at pasalamatan!
13: Inyang anak ku pa at e pa mekapunta karing aliwang lugal, ing parati kung panalangin ya ing midinan ku sanang kabiasnan.
14: Minta ku king Templo at ita ing inawad ku at panintunan kabang mabie ku.
15: Manibat na inyang anak ku angga na inyang metua ku, ing tula ning pusu ku ya ing Kabiasnan. Malati ku pamu buri ku na ing mibiebie matulid, ing tuntunan ke ing dalan ning Kabiasnan.
16: Ikua ku na ing Kabiasnan inyang magumpisa kung makiramdam; mekatuklas kung dakal a aral.
17: Migkapilit kung mabiasa at pasalamat karing sablang tinuru kanaku.
18: Ing panata ku ya ing mibiebie ku agpang king tuntunan na ning Kabiasnan. Migkapilit kung dapat mayap at e ku kapilan man sisisian iti.
19: Migkapilit kung mika Kabiasnan at meging maingat ku king kakung ugali. Parati kung kikilalanan ing kakulangan ku, inya naman maniawad kung saup king Dios.
20: Ya ing parati nang pagnasan ning pusu ku, at atagpuan ke king kapamilatan na ning malinis a pamibiebie. At e ku ne man kawanian king kapilan pa man.
21: Uli ning kapibabatan at pamagkapilit yang kamtan, ya ngeni ing maulaga kung pibandian.
22: Bilang ablas, dininan na kung kabiasnan magsalitang masalese ning Ginu. Inya gamitan ku iti king pamamie kapurian king Ginu.
23: Me ko keni, ikong bisang mituruanan; lungub kayu kening kakung pipagaralan.
24: Nung tune kayung kakau king Kabiasnan, obat e yu lunasan?
25: Mamaus ku ban ipakilala ke kekayu; tanggapan yeng alang bayad.
26: E ya kailangan panintunan king marayu. Ipailalam ya mu ing batal yu king paud na at makasadiang tanggap king aral na.
27: Lawan yu ing milyari kanaku: akamtan ku ing kapayapan king ditak mung kapagalan.
28: E kayu sana mikakunu king kekong maging puhunan akua ya mu sana ing Kabiasnan.
29: Pagpiestan yu ing kayapan ning Ginu at e kayu mikakunung munie kapurian at kapasalamatan.
30: Kabang maranun pa, daptan yu na ing kekong katungkulan, at ablasan na kayu ning Dios potang datang na ing mitakdang oras.