1: King pamagumpisa na ning pamag-ari nang Zedekias, ing anak nang Josias a ari ning Juda, sinabi na kanaku ning Ginu
2: king gawa kung metung a paud para kanaku king kapamilatan da ring pirasung balat at dutung a pikurus at ibili ke iti king batal ku.
3: Kaybat sinabi na kanaku ning Ginu king parala kung mensahi karing ari na ning Edom, Moab, Ammon, Tiro, at Sidon king kapamilatan da ring karelang pekakatawan a dinatang king Jerusalem ban makikit kang Aring Zedekias.
4: Ing Ginung Mayupaya, ing Dios ning Israel, sinabi na kanaku king utusan ku lang sabian da karing karelang ari king ing Ginu pasabi na
5: Aku, king kapamilatan na ning maragul kung upaya at sikanan, lelangan ke ing yatu, ding tau, at ding sablang animal a mabibie king yatu, at malyari keng ibie iti king ninumang pilinan ku.
6: Aku itang mibili kareting sablang bansang atyu lalam nang upaya ning kanakung talasuyu, ing Aring Nebucadenesar ning Babilonia, at apapasuyuan ku la pati na ding malyap a animal.
7: Suyuan de ring sablang bansa at sumuyu la naman karing anak nang lalaki at apung lalaki angga king datang ing oras na ning pangabagsak ning bansa na. Kanita sumuyu ya iting bansa na karing lalung mayupayang bansa at mayupayang ari.
8: Nung e ya pailalam ing isanu mang bansa o kayarian king pamamahala na, parusan ke ing bansang ita king kapamilatan na ning gera, danup, at salut angga king paintulutan keng lubus neng siran Nebucadenesar.
9: E kayu makiramdam karing kekong propeta o kenu mang sasabing aula na ing aldo daratang king kapamilatan ding paninap o king kapamilatan na ning pamaniaus karing espiritu da ring mete o king kapamilatan na ning salamangka. Ila ngan sasabian da kekayu king e kayu pasakup king ari na ning Babilonia.
10: Lilinlangan da kayu mu deting propeta ban milaut kayu king kekong bansa. Aku ing mitabi kekayu at magisan kayu.
11: Nung pailalam ya ing isanu mang bansa king ari na ning Babilonia at suyuan ne, kanita paintulutan keng manatili king sarili nang bansa ban mananaman at manuknangan karin. Aku, ing Ginu , ing migsalita.
12: Sinabi ku naman iti kang Aring Zedekias ning Juda. Ngaku, Pailalam ka king ari na ning Babilonia. Suyuan me at ding memalen na at e ka mate.
13: Baket kailangan ing ika at ding memalen mu mate la king gera o king danup o salut? Iti ya ing sinabi nang mapalyari ning Ginu king isanu mang bansang pailalam king ari na ning Babilonia.
14: E mu la pakiramdaman ding propeta a sasabing e ka susuku king ari na ning Babilonia. Lilinlangan da ka mu.
15: Sinabi na ning Ginu king e na la tinubud den at king ila, king lagyu na, magsalita lang kalaraman keka. Inya, itabi na ka at mate ka at ding propetang magsalitang kalaraman keka.
16: Kanita sinabi ku karing pari at karing tau king ing Ginu sinabi na: E kayu makiramdam karing propeta a sasabing e lumuat misubli lang ibat king Babilonia ding kasangkapan na ning Templo. Maglaram la kekayu!
17: E yu la pakiramdaman! Suyuan ye ing ari na ning Babilonia at e kayu mate! Obat kailangan pa keting siudad ing maging buntun ne ning kasiran?
18: Nung tune lang propeta at nung tune atyu ing mensahi ku karela, paburen lang aduan da kanaku, ing Ginung Mayupaya, king e ku la paintulut midala Babilonia ding mitagan a kasangkapan ning Templo at ding king palasyu na ning ari!
1920: Inyang ing Aring Nebucadenesar dela neng bihag Babilonia ing ari na ning Juda, i Jeoiakin a anak nang Jeoiakim, at ding pikabaluan nang lalaki ning Juda at Jerusalem, likuan na la ding asias, ing tangsung lulanan danum, ding pipatungan, at ding aliwa pang kasangkapan na ning Templo.
21: Aku, ing Ginung Mayupaya, ing Dios ning Israel, makiramdam kayu king sabian ku tungkul karing kasangkapan a melakuan king Templo at ding king palasyu ning ari na ning Jerusalem
22: midala la king Babilonia at manatili la karin angga king aldo munie kung pansin kareti. Ibalik ku la kanitang pasibayu at isubli king lugal a iti. Aku, ing Ginu , ing migsalita.