1: Ngana ning Ginu , E kayu gagawang idolo ni manalakad mang estatua, asias a batu o larawan a dinukit king batu para kekayu yang samban, uling aku ing Ginung kekayung Dios.
2: Tuparan yu la ring aldo pangilinan at igalang ing lugal nung nu ku misasamban. Aku ing Ginu .
3: Nung pamintuan yu la ding kautusan ku at nung tukian yu la ding tuntunan ku,
4: kanita parala kung uran king takdang panaun ban mamunga lang dakal ding tanaman yu.
5: Dakal ing kekayung pupul angga king mikit ing kekayung pamamalut ila ning pamanagtal yung ubas, at e kayu pa man meyaring menagtal ubas datang na ing panaun na ning pamanasik. Maglabis-labis ing kabiayan yu at mibiebie kayung panatag.
6: Ibie ku king kekayung bansa ing kapayapan at matudtud kayung maniaman neng bengi a alang takut kenu man. Ilako ku la king bansa yu ding mabagsik a animal at e na mika gera king kekayung bansa.
7: Mitakutan la kekayu ding kalaban yu at sambutan yu la king labanan.
8: Daigan da la ring lima katau kekayu ding dinalan a kalaban, at ding dinalan a katau kekayu sambutan da la ring apulung libung kalaban.
9: Bendisyunan da kayu at dinan dakal a anak. Tuparan ke itang dake ku king kasunduan a pikayari tamu.
10: Dakal at maglabis-labis ing pupul yu. Inya mapilitan kayung ilele ing laun a pupul ban dinan yung lugal ing bayu yung pupul.
11: Manuknangan ku libutad yu at e ra kayu painggulutan kapilan man.
12: Akayabe yu ku king pamibiebie yu. Aku ing maging Dios yu at ikayu ding maging memalen ku.
13: Aku ing Ginung kekayung Dios; aku ing milual kekayu ibat Ehipto ban e na kayu ma-ipus pang pasibayu karela. Pitlud ku la ding tanikalang bakal da kekayu; inya talakad kayung mitmung dangalan.
14: Ngana ning Ginu , Magdusa kayu nung e kayu makiramdam kanaku at e tupad karing kautusan ku.
15: Nung payalan yu lang ulaga ding utus ku at tuntunan at labagan ing kasunduan kung gewa kekayu,
16: parusan da kayu. Pag-arian na kayu ning takut; datang kekayu ing pesti at lagnat a makabulag at managitis tunggal ditak ing bie yu. Manasik kayu, oneng e yu pakinabangan uling kanan da ring kalaban yu.
17: Painggulutan da kayu ban masambut kayu karing kalaban yu; ding sumakup kekayu ila ring taung masama kekayu; mamulayi kayu king takut agyang pang alang tatagal kekayu.
18: Nung kaybat nang merapat niti kekayu, oneng e kayu pa mu rin bisang makiramdam kanaku, dagdagan kung pitung besis ing parusang ipagpa ku kekayu.
19: Sagapan da kayu uli na ning kesiasan yung buntuk; e muran at maging masias anting bakal ing gabun yu.
20: Mayalang kabaldugan ing kapagalan yu, uling e palto pupul ing gabun at e la mamunga ding tanaman yu.
21: Nung isundu yu pa ing pamaglaban yu kanaku at ing pamaglabag karing utus ku, dagdagan ku na namang pitu pang besis ing kasakitan a ipagpa ku kekayu.
22: Paburen ku lang gumala ding mabangis a animal at paglaklakan da la ring anak yu at ding sese yung animal. Ditak na la ding mitagan kekayu at mag-ari ing kalungkutan king bansa yu.
23: Nung kalabas da reting parusang deti e kayu pa mu rin makiramdam kaku at magmasias kayu pa mu rin a lub laban kanaku,
24: dagdagan ku na namang pitung besis ing kasakitan a ipagpa ku kekayu.
25: Lumusub la ding kalaban yu at dakal lang mate kekayu uli na ning e yu pamanupad king kasunduan tamu. At nung salikut kayu karing siudad yu, padala na ku mang salut karin at mapilit kayung sumuku karing kalaban yu.
26: Mabawas ing pagkabiayan yu, inya maglutu na la mu ding apulung babai king metung mung kalang. Irasyun da pa ing pamangan; mangan kayu oneng e kayu kumabsi.
27: Nung kaybat na niti e kayu pa mu rin tinuknang lalaban kanaku at e memintu,
28: kanita na mibua ing mua ku kekayu at dagdagan ku na namang pitung besis kabagsik ing kasakitan a ipagpa ku kekayu
29: angga king kanan yu la ding mismung sariling anak yu uli na ning danup yu.
30: Idagsa ku la ding lugal a pisasamban yung atyu babo da ring bunduk-bundukan, lasakan ku la ding altar a pidurulukan yung insenso, at italaksan ku la ding bangke yu babo da ring idolo yung mengaragsa. Uli na ning pangasumami ku kekayu
31: lasakan ku la ngan ding siudad yu; ala kung itagan karing lugal a pisasamban yu at e ku la tanggapan ding ain yu.
32: Siran keng lubus ing lugal yu angga king mangasdan la ding kalaban a sumakup kekayu king akit dang kasiran.
33: Paratangan ku la ding kalaban yu at isalbag da kayu karing aliwang bansa. Mitiwangwang ing gabun yu at malasak la ding siudad yu.
34: Inya mipaynawa ya ing gabun yu king makabang panaun kabang bihag kayu karing kalaban yu.
35: Tune kamtan na ning gabun ing kapaynawan a pigkaymut yu inyang manuknangan kayu karin.
36: At katmuan ku lang takut detang mitagan a tau kekayu. Agyang kaluskus mu ning bulung a pinaid ning angin mamulayi na la king takut da agyang alang kalaban a tatagal karela.
37: Mangasakab-sakab kayu king kekayung pamamulayi a balamu wari ating tatagal kekayu kabang ala naman. Milako kayu sikanan lumaban karing kalaban yu.
38: Mate kayu kabang bihag kayu karing aliwang bansa at mipailalam kayu king upaya ra.
39: Tunggal ditak lang mate king kasakitan ding mapilan a mitagan kekayu kabang bihag kayu karing bansa da ring kalaban yu uli na ning kasalanan yu at ning kasalanan da ring mangatua yu.
40: Kanita ra tanggapan ding lahi yu king ila at ding makatua ra mikasala lang kataksilan kanaku,
41: inya paburen ku lang mebihag at miyugse king bansa da ring kalaban da. Nung magpakumbaba la at sumisi king kasalanan da,
42: aku, ing Ginu , ganakan ke itang kasunduan a pikayari mi ri Jacob, Isaac, at Abraham. E kia naman kalinguan itang pengaku kung gabun para karela.
43: Pero bayu datang ing panaun a ita, sukat ya pa mung milikas a tau ing gabun ban lubus yang makapagpaynawa at ban takman da ing parusang ipagpa ku karela uli na ning e ra pamamintu karing kautusan at tuntunan ku.
44: Makanyan man, e ku la lubus painggulutan o gisanan a lahi kabang atyu la king bansa da ring kalaban ban e ya miwakasan ing kasunduan a pikayari mi ding pipumpunan da. Aku ing Ginung karelang Dios.
45: Wa, ganakan ku la alang-alang king kasunduan ku karing pipumpunan da a kanakung liwal Ehipto. Ikit da ring bansa ing depat kung ita ban aku ing maging Dios da. Aku ing Ginu .
46: Ila deti ring kautusan at tuntunan a binie na ning Ginu kang Moises karin king Bunduk ning Sinai para karing memalen na ning Israel.