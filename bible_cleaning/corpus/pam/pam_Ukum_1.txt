1: Kamate nang Josue ngarang kinutang ding memalen na ning Israel king Ginu , Ninu karing kekaming tribu ing dapat munang lumusub laban karing Cananeo?
2: Pekibat ning Ginu , Ing tribu nang Juda ya ing munang lumusub. Babie ke ing gabun karing gamat na.
3: Ngara ding memalen ning Juda karing memalen ning Simeon, Tuki kayu king gabun a binie ning Ginu para kekami at miyabe tamung lumaban karing Cananeo. Kaybat tuki kami kekayu king gabun a binie ning Ginu para kekayu. Inya miyabe lang minta ding tribu nang Simeon
4: at Juda king labanan. Binie ne ning Ginu karela ing tagumpe laban karing Cananeo at Perezeo, at simbut da la ring apulung libung katau karin king Bezek.
5: Karin de atagpuan i Adonibezek at lebanan de.
6: Tinakas ya i Adonibezek, oneng tegal de; arakap de at pinutut da la ring tindaragul da ring gamat na at bitis.
7: Nganang Adonibezek, Pitu lang pulu ding ari a putut a tindaragul a gamat at bitis ding memulut king pisimen lalam kung lamesa. Depat na ning Ginu kanaku itang depat ku karela. Dela re Jerusalem at karin ya mete.
8: Lisuban de ring lalaki na ning Juda ing Jerusalem at simbut de. Pete da la ring tau karin at silaban de ing siudad.
9: Kaybat na nita, pintalan da lang lebanan ding Cananeo a manuknangan karing bulubundukan, karing lele da ring bunduk-bundukan, at king gabun a malangi king mauli.
10: Kaybat, pintalan da lang lebanan ding Cananeo a manuknangan Hebron a sadiang mayayaus Kiriat Arba. Karin da la simbut ding pamilya nang Sesai, Ahiman, at Talmai.
11: Manibat karin sinulung la ding lalaki na ning Juda laban king siudad ning Debir a kanita ausan dang Kiriat Sefer.
12: Ngana ning metung karela a mayayaus Caleb, Ibie ke ing anak kung dalagang i Acsa ban maging asawa ne ning ninumang lalaking makabihag king Kiriat Sefer.
13: I Otniel, ing anak nang Kenaz a wali nang Caleb, abihag ne ing siudad nung inya pepakasal neng Caleb kang Otniel ing anak nang i Acsa.
14: King aldo ning kasal sitsutan neng Otniel i Acsa ban maniawad yang kapirasung gabun kang tata na. Kinuldas ya i Acsa king asnong sasaken na at kitnan neng Caleb nung nanu ing buri na.
15: Nganang mekibat, Anti na ning binie me kanaku ing malanging gabun, dinan mu ku namang sibul ban piyakuanan danum. At binie na lang Caleb kang Acsa ding sibul king makamatas at makababang lugal.
16: Ding Keniteo, ding lahi da ring katuangan nang Moises, tinuki la karing memalen na ning Juda a menibatan Jerico, ing ausan dang siudad ding palma. Linub la king malanging gabun karin Juda dane nang mauli ning Arad. At mekipanuknangan la karing Amalekita.
17: Kayabe da lang sinulung ding memalen na ning Juda ding memalen na ning Simeon at simbut da la ring Cananeo a manuknangan king siudad ning Zefat. Lesak de iting siudad at inaus deng Horma.
1819: Sinaupan na la ning Ginu ding tau Juda at sekupan de ing bulubundukan. Oneng e re simbut ing Gaza, ing Askelon o ing Ekron at ding kayarian makapadurut karela. E da la atabi deting taung manuknangan king pampang ning dagat uling atin lang karung bakal.
20: Antimo ing inutus nang Moises, miyabie ya kang Caleb ing Hebron, at tinabi na la ding atlung pamilya a lahi nang Anak.
21: Oneng ding memalen na ning tribu nang Benjamin e da la tinabi ding Jebuseo a manuknangan Jerusalem, at ding Jebuseo menatili lang mabibie kayabe da ring lahi nang Benjamin manibat na kanita.
2223: Lisuban de ring tribu nang Efraim at Manase ing siudad ning Betel a kanita mayayaus Luz. Sinaupan na la ning Ginu . Peparala lang ispia king siudad.
24: Ikit deng lulual ding ispia ing metung a tau at ngara, Ituru me kekami ing lihim a dalan nung makananu kaming milub king siudad at e ra ka panasakitan.
25: Inya tiru ne karela at ding memalen na ning Efraim at Manase; pete da la ngan ding atyu king siudad subali mu iting taung akutnan da at ding pamilya na.
26: Bandang tauli, minta ya iting tau king sakup da ring Hiteo at karin ne telakad ing metung a siudad at pemalagyuan neng Luz, at ita ya ing menatili nang lagyu.
27: E na la tinabi ning tribu nang Manase ding taung manuknangan karing siudad da ring Bet-sean, Taanak, Dor, Ibleam, Megido, at ding kasiping dang balen; menatili lang manuknangan karin ding Cananeo.
28: Inyang ikua rang mesikan ding Israelita pinilit da lang magobra para karela ding Cananeo, makanyan man e ra la ngan tinabi.
29: E na la tinabi ning tribu nang Efraim ding Cananeo a manuknangan king siudad ning Gezer, inya menatili lang manuknangan karin a kayabe ra ding Cananeo.
30: E na la tinabi ning tribu nang Zebulun ding taung manuknangan karing siudad ning Kitron at Naalal, inya menatili lang manuknangan kayabe da ring Cananeo, oneng ding Isrealita pinilit da lang magobra para karela.
31: E na la tinabi ning tribu nang Aser ding taung manuknangan karing siudad ning Acco, Sidon, Ahlab, Aczib, Helba, Afek, at Rehob.
32: Anti na ning e ra no man tinabi ding memalen ning Aser mibiebie lang kayabe da ring Cananeo a sadia nang manuknangan karin.
33: E na la tinabi ning tribu nang Neftali ding taung manuknangan karing siudad da ring Bet Semes at Betanat. Ding memalen ning Neftali manuknangan lang kayabe da ring Cananeo a menuknangan karin, oneng ding Israelita pinilit da lang magobra para karela.
34: Ding Amoreo tinabi da la ring memalen na ning tribu nang Dan karing bulubundukan, at e ra la pepaintulutan kuldas king kapatagan.
35: Menatili lang manuknangan ding Amoreo king Ayalon, Saalbim, at king Bunduk ning Heres, oneng ding Israelita pepanatilian da lang atyu lalam dang upaya ding tribu nang Efraim at Manase, at pinilit da lang magobra para karela.
36: Magumpisa ya ing angganan da ring Edomita king Pidadalanan ning Akrabim at angga ya king dane norti ning Sela.