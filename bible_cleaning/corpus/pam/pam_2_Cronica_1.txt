1: Meging matatag ya ing kayarian nang Aring Solomon a anak nang David uling minantabe ya kang Solomon ing Ginung Dios na at gewa neng tune marangal at mayupaya.
2: Migsalita ya i Solomon karing opisyal da ring sundalus a mamahala karing libu at tia dinalan a tauan, karing ukum, karing pamuntuk ning Israel, at karing buntuk da ring pamilya.
3: Kaybat, ya ampon ila minta la ketang matas a lugal a pisasamban king Gibeon, uling atyu karin ing Toldang tuknangan ning Ginu a gewa nang Moises, ing talasuyu ning Ginu , kanitang atyu la king ilang.
4: Kanitang milabas a panaun, kinua neng David karin king Kiriat Jearim ing Kaban ning Dios at dela ne king Jerusalem at binili ketang toldang pepagawa na.
5: Oneng ing tangsung altar a gewa nang Bezalel, ing anak nang Uri at apu nang Hur, atyu king Gibeon arap ning Toldang tuknangan ning Ginu . Inya karin ya sinamba king Ginu i Solomon at ding taung kayabe na.
6: Linapit ya i Solomon king tangsung altar ning Toldang tuknangan ning Ginu at minain yang libung ain-a-durulukan.
7: Itang benging ita, pepakit ya ing Dios kang Solomon at ngana, Solomon, nanu ing buri mung ibie ku keka?
8: Pekibat nang Solomon, Meging maganaka kayu at e merimla ing lugud yu kang David a tata ku angga na king peintulut yu ing maging kayalili na ku bilang ari.
9: O Ginung Dios, tuparan yu ngeni itang pengaku yu kang tata ku, anti na ning gewa yu kung ari da reting taung kasing dakal na ning alikabuk ning yatu.
10: Dinan yu ku sanang kabiasnan at beluan ban apamahalan ku la, uling ninu ing karapatdapat mamahala kareting dakal a tau nung e yu ku saupan?
11: Nganang mekibat ning Dios kang Solomon, Anti na ning yan ing buri mu, at ing inawad mu e pibandian o dangalan o kamatayan para karing kalaban mu o makabang bie para keka, nune kabiasnan at beluan ban apamahalan mu la bilang ari ding kanakung memalen,
12: ibie ku keka ing kabiasnan at beluan. E mu ita, dinan da ka namang dakal a pibandian at kabantugan a e ra bitasang tikman ding meging ari king milabasan o king panaun a datang.
13: Kaybat na nita, meko ya i Solomon arapan na ning Toldang tuknangan ning Ginu king Gibeon at mibalik ya king Jerusalem. Karin ne pemahalan ing mabilug a Israel.
14: Mekatipun yang dakal a karung panggera ampon kabayu i Solomon. Atin yang libu apat a ralan a karung panggera at labing aduang libung kabayung saken da ring sundalus na. Dela na la ding aliwa kareti king Jerusalem at ding aliwa karing miyayaliwang siudad.
15: King kapanaunan na, meging pangkaraniwan lang anting batu king Jerusalem ing pilak at ing gintu; kasing dakal na ning tanaman a sikamoro karing bunduk-bundukan ing dutung a sedro.
16: Masasali la pa king Ehipto at king Coa ding kabayu para kang Solomon king kapamilatan da ring ahenti nang komersianti.
17: Sasali la namang karung panggera king Ehipto king alagang anam a ralan a pirasung pilak king balang karung panggera, at dinalan limang pulu king balang kabayu. Ila ding mamisali karing kabayu at karung panggera para karing ari da ring Hiteo at Arameo.