1: Ing taung maralas misasabianan, oneng buntuk na lalu neng pasiasan, e lumuat miras ya king kapahamakan at e ne makabangun pa.
2: Potang makatuliran la ding mamuntukan, magsaya la ngan ding tau, oneng potang ing mamuntukan ala yang bitasang kayapan sablang tau sasaingsing no man.
3: Itang malugud king kabiasnan i tata na ya ing paligayan na. Oneng itang ating relasyun karing babaing magtinda karing karelang katawan sisiran nang pibandian na.
4: Matatag ya ing kayarian potang ing ari patupad na ing katuliran, oneng itang tatanggap suhul lalasakan ne.
5: Anti mu neng dekap ing kekang sarili, nung e mu panamdaman ing pamamuri mu karing kekang kakaluguran.
6: Mararakap ya ing taung e mayap king kasalanan a keyang depat, oneng ing taung mayap makapagkanta ya at masaya ya.
7: Balu na la ning taung mayap ding katuliran da ring pakakalulu, oneng e makanyan a pamanintindi ing taung e mayap.
8: Guguluan de ring taung palalu ing balen, oneng ing kapayapan pagobran da ring taung ating kabiasnan.
9: Potang ing taung ating kabiasnan makiargu ya king taung mangmang, ing mangmang mayli yang masikan at lalu yang gawang kaguluan.
10: Ding makamate tau kasaman da lang taung alang kasalanan, oneng ding taung banal ingatan da la bie deting tau.
11: Agad dang paulata ding mangmang ing karelang mua, oneng ing taung biasa pipigilan na.
12: Nung paniwalan na ning manimuna ing e katutuan, ding opisyal na maging malaram la.
13: Ing kalulu at ing manggipit atin lang pamilupa; parehu na lang dininan mata ning Ginu .
14: Nung balu nang ipagdipensa ning ari ing katuliran da ring kalulu, mag-ari ya king makabang panaun.
15: Ing barug at ing pamanuru king matulid makakayap la king penganak, oneng ing anak a panusigan king sablang buri na, kamarinayan ing ibie na kang ima na.
16: Ing krimen darakal potang ding taung e mayap ila ding manungkulan, oneng ing pangabagsak da akit ding taung banal.
17: Ing kekang anak keka yang disiplinahan, at apagmaragul me kapilan man.
18: Ing bansang alang pansin king Dios, memalen na ala lang disiplina, oneng mapalad ya itang tutupad king kautusan ning Dios.
19: E me adisiplinahan ing ipus king dakal a salita; malyaring aintindian na, oneng e na ka pamintuan.
20: Mas atin kang ayasahan king mangmang kesa king taung bugasuk magsalita.
21: Itang mapanusig king ipus na manibat na inyang malati ya, e lumuat ya ing manikua king pibandian na.
22: Ing taung malaguang mimimua ibunga na ing dakal a pamipate uling buntuk na mapali ya.
23: Kabiguan ing maging kararasan ning kapalaluan, oneng ing kapakumbaban pagdala na kang dangalan.
24: Mapanganib ing makisapakat king mapanako. Miparusan ya nung magsalita yang katutuan king husgadu, at parusan ne ning Dios nung kalaraman ing keyang sabian.
25: E mu sa ikakabalisa ing sasabian da ring aliwa tungkul keka; magtiwala ka king Ginu at mipanatag ka.
26: Dakal lang taung manintun pabor king ari, oneng ing bukud makaibie hustisia king tau ya ing Ginu .
27: Kasaman ne ning taung sakdal ing taung e mayap, at ing taung e mayap kasaman ne ing taung sakdal.