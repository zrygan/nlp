1: Kanitang mumunang aldo ning kadua nang bulan ning kaduang banua kaybat dang meko ring Israelita king Ehipto, migsalita ya ing Ginu kang Moises king Toldang tuknangan ning Ginu karin king Disyerto ning Sinai. Ngana,
2: Moises, ika at i Aaron gawa kayung metung a sensus karing memalen na ning Israel agpang king karelang pamilya at lahi. Ilista yu la ngan a lagyu ding lalaking
3: maki idad nang aduang pulung banua o migit kanita. Iyabe yu la karing sundalus yu detang malyaring makilaban karing kalaban.
4: Pakisabian me ing balang metung a pekapun da ring pamilya ning balang tribu ban sumaup king pamangawang sensus.
5: Oreni ding lagyu da ring lalaking makasaup keka: i Elizur a anak nang Sedeur ning tribu nang Ruben;
6: i Selumiel a anak nang Zurisadai ning tribu nang Simeon;
7: i Nason a anak nang Aminadab ning tribu nang Juda;
8: i Netanel a anak nang Zuar ning tribu nang Isacar;
9: i Eliab a anak nang Helon ning tribu nang Zebulun;
10: at karing apu nang Jose kang Efraim, i Elisama a anak nang Amiud; at kang Manase, i Gamaliel a anak nang Pedazur;
11: i Abidan a anak nang Gideoni ning tribu nang Benjamin;
12: i Aiezer a anak nang Amisadai ning tribu nang Dan;
13: i Pagiel a anak nang Ocran ning tribu nang Aser;
14: i Eliasaf a anak nang Deuel ning tribu nang Gad,
15: at i Aira a anak nang Enan ning tribu nang Neftali.
16: Ila deti ring mepiling pekakatawan at pamuntuk ding sarasarili rang pamilya at tribu.
17: Ila deti ring akayabe da ri Moises at Aaron king pamagsensus.
18: Inyang mumunang aldo na ning kaduang bulan tinipun da la ring sablang Israelita. Linista da la lagyu ring sablang lalaking atyu na king idad a aduang pulung banua at paitas, agpang king sarasarili rang pamilya at tribu.
19: Merapat iting pamagsensus king Disyerto ning Sinai, agpang king inutus ning Ginu .
: Iti ing meging bunga na ning pamagsensus
20: king tribu nang Ruben, ing pangane anak nang Israel,
21: apat lang pulu't anam a libu at limang dalan;
22: king tribu nang Simeon,
23: lima lang pulu't siam a libu at atlung dalan;
24: king tribu nang Gad,
25: apat lang pulu't limang libu at anam a ralan limang pulu;
26: king tribu nang Juda,
27: pitu lang pulu't apat a libu at anam a ralan;
28: king tribu nang Isacar,
29: lima lang pulu't apat a libu at apat a ralan;
30: king tribu nang Zebulun,
31: lima lang pulu't pitung libu at apat a ralan;
32: king tribu nang Efraim,
33: apat lang pulung libu at limang dalan;
34: king tribu nang Manase,
35: atlu lang pulu't aduang libu at aduang dalan;
36: king tribu nang Benjamin,
37: atlu lang pulu't limang libu at apat a ralan;
38: king tribu nang Dan,
39: anam lang pulu't aduang libu at pitung dalan;
40: king tribu nang Aser,
41: apat lang pulu't metung a libu at limang dalan;
42: king tribu nang Neftali,
43: lima lang pulu't atlung libu at apat a ralan.
44: Ila deti ring lalaking milista king sensus a gewa da ri Moises at Aaron a seupan da ring labing aduang pamuntuk a pekakatawan da ring balang tribu.
45: Ing kabilugan dang bilang, manibat king idad a aduang pulu at malyari nang makilaban king gera
46: anam a ralan atlung libu at limang dalan limang pulu.
47: E la kayabe keting sensus ding pamilya at lahi na ning tribu nang Levi,
48: uling sinabi na ning Ginu kang Moises,
49: E mu la yayabe king sensus na ning Israel ding Levita.
50: Ila ring tulduan mung manibala king Toldang tuknangan ku, ing Ginu , at karing kasangkapan na. Ila ring maging talapagdala kareti ngan at manuknangan la lele na niti.
51: Ila ring kalag at mitalakad king Tolda nukarin kayu man munta. Paten ya ing ninumang e karapatdapat a lumapit king Toldang tuknangan ku, ing Ginu .
52: Mitalakad lang tolda ding aliwang memalen na ning Israel agpang king grupu ning sarili dang kampu lalam ning sarili rang bandera.
53: Pero magkampu la ring Levita king makapadurut na ning Toldang tuknangan ku, ing Ginu , ban aguardia re. Ala kanitang milapit ban e dugpa ing mua ku, ing Ginu , karing memalen na ning Israel.
54: Inya tiparan da ngan ding memalen na ning Israel ing sablang inutus na ning Dios king kapamilatan nang Moises.