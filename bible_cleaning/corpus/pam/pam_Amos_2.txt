1: Ngana ning Ginu , Ulit-ulit lang mikakasala ding memalen na ning Moab. Uli na niti, siguradu ku lang parusan uling lepastangan da la at silaban ding butul na ning ari ning Edom angga king meging abu la.
2: Paratang kung silab king bansang Moab at silaban ku la ding kuta na ning Keriot. Mate la ding memalen na ning Moab libutad ning inge ning labanan, libutad ning kulio da ring sundalus at tiup da ring trumpeta.
3: Paten ke ing ari na ning Moab at pati na ding sablang manimuna na ning balen.
4: Ngana ning Ginu , Ulit-ulit lang mikakasala ding memalen na ning Juda. Uli na niti, siguradu ku lang parusan uling ininsultu da la ring turu ku at e ra la pemintuan ding utus ku. Melili la uli da ring kikilalanan dang dios a siyuan da naman ding makatua da.
5: Inya paratang kung silab king Juda at silaban na la ding kuta na ning Jerusalem.
6: Ngana ning Ginu , Ulit-ulit lang mikakasala ding memalen na ning Israel. Uli na niti, siguradu ku lang parusan. Pamisali da lang anting ipus ding taung alang kasalanan a e makabayad karing utang da, at pisasali da lang anting ipus ding pakakalulung lalaki king alaga namu ning kaparis a sandalyas.
7: Daramusakan da la matulid ding maina at ding lipit a alang akarapat at panabi da la ring pakakalulu. Ing kayanakan a lalaki at ing tata na parehu deng sisipingnan ing ipus a babai. King uli na niti, lalapastanganan de ing banal kung lagyu.
8: Karing sablang lugal nung nu la sasamba, ing pagkeran da ya ing imalan a singla da karela ding kalulu. King Templo na ning karelang Dios karin da inuman ing alak a kinua ra karing ating utang karela.
9: Samantalang king uli mu, O balen ku, pete ku la ding Amoreo, ding lalaking kasing katas da ring tanaman a sedro at kasing tibe da ring tanaman a ensina.
10: Leko da kang ibat Ehipto at seupan da ka king disyerto kilub ding apat apulung banua, at binie ku keka ing gabun ding Amoreo ban maging bandi mu.
11: Pinili ku la ding mapilan karing anak mung lalaki ban maging propeta at ding mapilan karing kayanakan mung lalaki ban maging Nazareo. E wari tutu iti, O memalen ning Israel? Aku, ing Ginu , ing magsalita.
12: Oneng pemilit yu lang minum alak ding Nazareo at binawal yu la ding propeta ban e ra ibie ing amanu ku.
13: Inya ngeni pabayatnan da kayu antimo nung makananu yang kababayatnan at lalagitik ing garetang mitmung kargang binutil.
14: E la miligtas kanaku agyang ding mabilis dang diling mulayi; milako la sikanan ding masikan at e ra aligtas ding sundalus ing sariling bie ra.
15: E la maguanta ding mamana; e la makatakas ding mabilis mamulayi at e ra aligtas ing bie da ring lalaking pakasake kabayu.
16: Agyang ding matapang dang diling sundalus ibalag da la ring sandata ra at mulayi lang tumakas king aldo ita. Iti ya ing sinabi na ning Ginu .