1: King mumuna nang aldo ning bulan na ning kalabing metung nang banua ning kekaming pangayugse, migsalita ya kanaku ing Ginu .
2: Ngana, Anak ning tau, iti ya ing kukulyo da ring memalen na ning siudad ning Tiro: Misambulat ya ing Jerusalem! Mibagsak ing negosyu na! Ala ta nang kalaban keng komersyu!
3: Ngeni, aku, ing Ginung Dios , iti ya ing kanakung sasabian: Siudad ning Tiro, aku ing kekang kalaban. Iparala ku la ban lumusub keka ding dakal a bansa at maging anti la karing alun ning dagat a datang keka.
4: Lasakan da la ring pader na ning kekang siudad at idagsa da la ring kekang tore. Kaybat na nita, palisan ku ing sablang alikabuk at mistula niang metung a batu ing lakuan ku.
5: Palangian da la ring lambat da ring manasan king babo na karin king libutad ning dagat nung nu ya makatalakad. Aku, ing Ginung Dios , ing migsalita. Panguanan da ring bansa ing pibandian na ning Tiro,
6: at paten da la karing espada ra ding manuknangan karing kabalenan na. Kanita na akilala ning Tiro king aku ing Ginu .
7: Iti ing sasabian na ning Ginung Dios , Itubud ke ing maragul dili karing sablang ari, i Aring Nebucadenesar ning Babilonia, ban lusuban ne ing Tiro. Datang yang ibat king norti at ding dakal a sundalus, ding dakal a kabayu, ding karung panggera, at ding sundalung pakasake kabayu.
8: Mate la king pamakilaban detang manuknangan karing balen. Gawa yang kulkul ampon kambilan ing kalaban at piaga-agapayan na la ding kalasag na anting bakud a matibe makapadurut keka.
9: Panibagan da la ring kekang pader karing trosung panibag, at idagsa da la ring kekang tore karing karelang palakul.
10: Mitakpan ka king alikabuk da ring kabayu da. Ing kurug da ring karelang kabayung guguliut karitun at karung panggera ugunan da la ring kekang pader kabang lalabas la karing pasbul dalan ning melasak a siudad.
11: Lumusub la ding sundalus dang pakasake kabayu karing kekang dalan; paten da la ring kekang memalen karing karelang espada. Mibagsak la ding matibe mung asias.
12: Pisamsaman da ring kekang kalaban ing kekang pibandian at kalakal. Tibagan da la ring kekang pader at isambulat ding kekang malapalasyung bale. Kuanan da la ring batu, dutung, at ing heganaganang mengatatal, at kaybat itambak da la king dagat.
13: Wakasan ku na ing sabla yung pamagkanta, at patahimikan ku na la ding kekayung alpa.
14: Mitagan ku mung metung a batu ban karin da la palangian ding manasan ding lambat da. E ne malarin kapilan man ing siudad. Aku, ing Ginung Dios , ing migsalita.
15: Iti ing sasabian na ning Ginung Dios king siudad na ning Tiro: Potang masasambut na ka king labanan, mangilabut la ding taung manuknangan king lele ning dagat uli na ning saingsing da ring sugatan at kulisak da retang pamaten da.
16: Kuldas la karing tronung luklukan da ring sablang ari da ring bansang mapaglayag keng dagat. Ilukas da la ring karelang balabal at ing imalan dang birdahan at lukluk lang gagalgal king gabun. Mangilabut lang e makanyan-kanyan king kekang kerarasan angga king e ra apigil ing galgal da.
17: Ikanta de iting kantang mete para keka
: Mibagsak ne ing pikabaluan a siudad!
: Inakmul na la ning dagat ding barku na!
: Ding sinakup karing dagat ila ding memalen na niting siudad,
: at mematakut karetang taung manuknangan king lele ra.
18: Ngeni, king aldo a mibagsak ya,
: galgal la ding pulu
: at manimutla ding memalen na king anti kaniting kasiran.
19: Iti ing sasabian na ning Ginung Dios Gawan da kang anti ding siudad a melasak nung nukarin ala metung mang manuknangan. Takpan da ka king danum ning malalam at malualas a dagat.
20: Padulungan da ka king kalalalaman na ning kutkutan da ring mete ban akayabe mu la ding taung mebie kanitang minunang panaun. Ketang kalalalaman a kulkul a ita karin da ka papanatilian libutad na ning alang anggang kasiran, kayabe da ring mete. Bilang bunga na niti, e ra na ka kapilan man panuknanganan pa ding tau at ala nang kuma king lugal mu king lugal da ring mabie.
21: Gawan da kang metung a makatakut a pialimbawanan at iti ya ing maging kawakasan mu. Panintunan da ka ring tau, oneng e ra na ka bitasang akit. Ing Ginung Dios ya ing migsalita.