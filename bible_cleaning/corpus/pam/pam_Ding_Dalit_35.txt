1: O Ginu , keka sanang talakaran kakung piamanuan;
: ding makipate kaku keka la sanang labanan.
2: Kuanan meng sandata mu't kalasag,
: at saupan mu ku sanang agad.
3: Talnan meng kekang tandus at palakul, laban karing kaku tatagal;
: kaku, O Ginu , sabian mu king ika ing talapagligtas ku.
4: Mipakarine la sa at milako puri ding sablang bisang makamate kaku;
: pasiyatras la sa at isip magulu ding ating e mayap a tangka kaku!
5: Maging anti la sanang sepu a ipaid na ning angin,
: at isambulat ning tubud mung anghel.
6: Bustan mung talusad ya, at dalumdum ing dalan da
: kabang ing kekang anghel panagalan na la.
7: King alang sangkan buri da kung dakpan,
: kinulkul lang malalam ba ra kung patayan;
: e ku man balu ing sangkan.
8: King e ra kamalayan dugpa sana karela ing kasiran;
: king inumang dang lambat sana ila ding marakap,
: king gewa rang kulkul ila sana ding manakbag!
9: Oneng aku tumula ku king Ginu ,
: tumula ku uling linigtas na ku.
10: King mabilug kung pangatau sabian ku,
: Ginu , ninu ing kalupa mu?
: Ding maina keka lang sasagipan ketang masikan karela,
: at ing pakakalulu king manalipusta king bie na.
11: Ding malaram a testigu linto la,
: at e katutuan ing kaku bibintang da.
12: E mayap ing yablas da king dapat kung mayap;
: iti tutu kung panamdaman.
13: Inyang masakit la diname ku karela,
: at pati king pamangan menaguanta;
: alang tuknang ing panalangin ku para karela.
14: Uling kapatad at kakaluguran ing turing ku karela;
: linakad kung mitmung lungkut,
: anti ku waring kewalan ima.
15: Inyang aku ing misakitan migsaya la pang e makanyan-kanyan;
: mitipun-tipun la ba ra kung insultuan.
: King e ku kamalayan
: pinyira da kung alang tuknang.
16: Pisunu-sunu da ku at gewang karelang pikaylian;
: pititigis da lang ipan da kaku!
17: O Ginu , angga ka kapilan na mu makalawe?
: Iligtas mu ku kaniting kakung kaligaligan,
: ing bie ku kareting leon a mabagsik.
18: Kanita libutad ding dakal a taung makapulung,
: purian da ka at pasalamatan.
19: E mu paintulut tumula lang kakung kalaban
: ngening ala kung kasalanan.
: E mu sa paburen ing pikindatan da
: ku detang alang sangkan mua kaku.
20: E la biasang magsalita king kapayapan;
: ding taung payapa ila pang karelang panyiran.
21: Asbuk da agad dang kukulisak,
: Ah, ah, mebante ka;
: miyadia ka, ikit da ka!
22: Ika ing testigu king malilyari, O Ginu ;
: e ka sa magmaklak-maklakan kaku;
: e ka sa lalaut kaku.
23: Kimut na ka at idipensa mu ku,
: O Dios ku at Ginu ko; kakung dangalan kekang talakaran.
24: O Ginu , ibie mu kakung katuliran uling makatuliran ka,
: at e mu paintulut karing kakung kalaban ing lunto ku karelang kalibakan.
25: E mu paburen isipan da at sabian,
: Oyni ing panayan tamo!
: at e mu paintulut sabian da, Simbut ta ne, ikit na!
26: Pamakarine mu la at guluan a isip
: ding matula king kabilian kung gipit.
: Mipakarine la sana't milako dangalan detang migmaragul kaku.
27: Oneng kulisak lang matula detang king katuliran ku magnasa;
: sabian dang alang patna, Purian ya ing Ginu ,
: uling buri na ing makakayap kaku.
28: At kakung sabian ing kekang kayapan;
: ika ing kakung purian aldo o bengi man.