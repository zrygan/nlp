1: Kanitang kalabing walung banua ning pamag-ari nang Jeosafat king Juda kanita ya mig-ari king Israel i Joram a anak nang Ahab, at mig-ari ya king Samaria kilub ding labing aduang banua.
2: Gewa na itang e katanggap-tanggap king akakit ning Ginu , oneng e re kasing karok ding pengari nang lalaki at babai, uling ya ing pepalako karing rebultu nang Baal a pepagawa nang tata na.
3: Tikian na at e na gilutan ing kasalanan a gewa nang Jeroboam a anak nang Nebat. Penimunan na ing pamikasala ning Israel, at e na tiknangan.
4: Kanitang panaun a ita, manese yang dakal a tupa i Aring Mesa ning Moab. Ila ring gagamitan nang pamayad king buis na king ari na ning Israel: dinalan a libung tupang pabanua tua at ing bulbul da ring dinalan a libung tupa.
5: Inyang mete ne i Aring Ahab, mig-rebeldi ya ing ari na ning Moab laban king ari na ning Israel.
6: Inya meko ya king Samaria i Aring Joram at tinipun na la ring sundalus na.
7: Kaybat, peparala yang amanu kang Aring Jeosafat ning Juda. Ngana, Mig-rebeldi yang laban kanaku ing ari na ning Moab. Saupan mu ku king pamakilaban king Moab?
: Pekibat nang Jeosafat, Saupan da ka. Kayabe mu ku; ing kayarian ku kayarian me, at ding kabayu ku kabayu mu la.
8: Nukarin kami dumalan?
: Pekibat nang Joram, King ilang ning Edom.
9: Inya miyabe-abe lang linakad ding ari na ning Israel, ning Juda, at ning Edom. Inyang miras na ing kapitung aldo ning karelang lakad, kegisanan lang danum para karing karelang sundalus at karing animal.
10: Nganang Aring Joram, Mate ta na kanyan! Piyabe-abe na katamu ning Ginu ban ipabihag karing tau na ning Moab!
11: Nganang mengutang Aring Jeosafat, Ating propeta keti a malyaring makasaup kekatamu ban makapangutang tamu king Ginu ?
: Pekibat na ning metung karing opisyal ning ari ning Israel, Atyu pu keni i Eliseo a anak nang Safat. Ya ing kayaduangan nang Elias.
12: Nganang Aring Jeosafat, Nung makanyan, atyu kang Eliseo ing amanu na ning Ginu . Inya ding atlung ari pintalan de i Eliseo.
13: Nganang Eliseo king ari ning Israel, Ala kung pakialam kekayu! Ding lapitan yu ila ring propeta nang tata mu at ima mu.
: E makanyan, ngana ning ari ning Israel, uling piyabe-abe na kami ning Ginu ban mabihag ya ing Moab.
14: Nganang Eliseo, Daramdaman na ku ning mabie Ginu , ing mayupaya king sabla at kanakung susuyuan. Nung e mu kang Aring Jeosafat ning Juda a kanakung gagalangan e ra kayu pansinan man.
15: Dinan yu kung metung a biasang tigtig alpa.
: Kabang manigtigan ya ing lalaking ating alpa, dinatang ing upaya na ning Ginu kang Eliseo.
16: Ngana, Oyni ing sasabian na ning Ginu Gawa kayung kulkul king melanging lugal a piagusan ning danum.
17: E na kayu manakit pang angin o uran, oneng ing lugal a iti kumatmu yang danum a ainum yu at ding sese yung animal.
18: Ngana pang Eliseo, Iti metung a bage a mayan nang gawan ning Ginu , at ibie na naman kekayu ing tagumpe laban karing Moabita.
19: Sakupan yu la ring siudad a makapaligid pader at kuturan yu la ding tanaman a mamunga, tambunan yu la ring sibul ning danum, at tambunan batu ring gabun a mataba.
20: Kabukasan, king oras ning pamamie ning ain-a-durulukan, dinatang ing agus ning danum a menibatan king Edom, at mikatmuan ya king danum ing lugal a ita.
21: Abalitan da ring tau Moab ing paniatang da ring atlung ari ban lusuban da la. Inya tinipun da la ngan ding lalaki, matua at anak a malyari nang talan sandata, at pinuestu da la king angganan na ning bansa.
22: Inyang migising la itang kabukasan, tutud king danum ing aslag ning aldo. Ikit da ring tau Moab king malutu ya kule ing danum at balamu daya.
23: Inya sinabi ra, Daya! Siguru mipatayan no ring aring deta. Inya ngeni, Moab, kuanan ta na ing pibandian da!
24: Karatang da king kampu da ring Israelita, makasadia la ding Israelita at lebanan da la angga king mepilitan lang matras ding tau Moab. Lisuban de ring Israelita ing Moab at pete da la ngan ding tau karin.
25: Lesak da la ring siudad da, at ing metung at metung menatsa yang batu karing marangle a mataba angga king mitambunan la reti. Timbunan da la naman ding sibul ning danum at kinutud ding tanaman a mamunga. Ing bukud mung siudad a e ra ninanan balang ya ing Kir Hareset. Oneng peligiran dia mu rin at lisuban ding Israelitang biasang maniradol.
26: Inyang ikit ning ari ning Moab ing ala neng agawa, tinipun na la ring pitung dalan nang sundalus a paka-espada at migkapilit lang dinalan king dane da ring kalaban ban makatakas la. Oneng e la migtagumpe.
27: Inya kinua ne ing pangane nang anak a lalaki, ing talapagmana king tronu na, at dela ne king pader ning siudad at inain ne bilang ain-a-durulukan. Mitakutan la ring Israelita inyang ikit da iti, inya minatras la at minuli king sarili dang bansa.