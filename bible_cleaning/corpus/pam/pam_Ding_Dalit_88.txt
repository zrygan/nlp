1: O Ginung Dios a kakung talapagligtas,
: patitingapun aduan ku ing saup mu,
: at neng bengi ika mu rin ing kakung ausan.
2: Kakung panalangin keka sanang pakiramdaman,
: ing kakung sasabian keka sanang pakiramdaman.
3: E ku na akarga ing problemang kaku dinatang,
: at ing kamatayan maibug na na kung akmulan.
4: Mibilang na ku karetang malapit nang taglus king kutkutan;
: tau kung kegisanan nang sikanan.
5: Anti ra kung likuan libutad ding mete;
: kawangis da retang pete ra king kutkutan makarate na;
: kalupa da na ku detang taung kekang kelinguan a e mu na malyaring asaupan.
6: Binili mu ku king malalam a aun,
: king tuknangan a malalam at madalumdum.
7: Ing mua mu kaku tune mabayat,
: kawangis ning maragul a alun a kaku tatakap.
8: Pati kakaluguran ku dinayu mo kaku;
: karela metung kung pikakasaman.
: Mesaluput ku at e na makatakas.
9: Daralumdum na ing kakung akakit kening kakung kasakitan;
: O Ginu , patitingapun ika ing kakung ausan
: at keka ku manalangin.
10: Gawa ka waring milagru para karing mete?
: Makatalakad la pa kaya ban kapurian ibie keka?
11: Abalita da pa kaya karin king kutkutan ing alang kupas a lugud mo
: o ing kekang katapatan king tuknangan da ring mete?
12: Akit da la kayang kekang milagru king madalumdum
: o ing kekang pamagligtas king tuknangan da ring taung mekalinguan?
13: Oneng aku, Ginu , keka maus ku at pasakup;
: balang abak panalangin ku keka iyarap.
14: Ginu , obat tatanggian mu ku?
: Obat kaku sasalikut me ing lupa mu?
15: Makalunus ku uling manibat na inyang anak ku,
: misasakitan na ku at digsu na mete;
: e ku na akarga ing kaku babie mung dusa.
16: Ing mua mu lulugmuk na ku;
: tutung makatakut ing babie mung kasakitan kaku;
17: mengari lang albug a kaku makapadurut patitingapun;
: lubus da kung kukubkuban.
18: Leko mo kaku pati na ing matalik kung kakaluguran;
: ing bukud mung kayabe kung makatagan ya ing karalumduman.