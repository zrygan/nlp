1: Linub ya at linabas i Jesus karin king Jerico.
2: Ating metung a mabandi karin a pamuntuk da ring talapanyingil buis, ing lagyu na Zaqueo.
3: Pilit neng buring akit nung ninu i Jesus. Oneng pandak ya i Zaqueo at e ne agyung lawen uli na ning keraklan da ring tau.
4: Inya migpauna yang milayi at minukiat ya king metung a tanaman a sikomoro ba neng akit dumalan i Jesus karin.
5: Pangaras nang Jesus king lugal a ita, tinalanga ya at sinabi na, Zaqueo, kuldas kang malagua uling kailangan kung salangi ngeni king bale mu.
6: Memalagua yang kinuldas at matula neng tinggap i Jesus.
7: Mibubulungan la ding sablang menakit king mepalyari. Ngara, Makipagbisita ya king metung a makasalanan!
8: Tinalakad ya i Zaqueo at sinabi na king Ginu, Ginu, ing kapitna king pibandian ku ipamie ku karing pakakalulu. At nung sakaling atin kung pirait ninuman, isubli kung makatapat a besis keya.
9: Nganang Jesus kang Zaqueo, Dinatang ngeni ing kaligtasan king pibalebaleng iti; ing taung ini lahi nia namang Abraham.
10: Uling dinatang ya ing Anak ning Tau ban panintunan na la at iligtas ding mebating.
11: Sindu nang Jesus ing pamagsalita na at selita ne ing metung a talimhaga karing taung makiramdam. Depat na iti uling malapit ne Jerusalem at isipan da ring tau king malapit niang lunto ing Kayarian ning Dios.
12: Ngana, Ating metung a taung marangal a minta king marayung bansa ba yang magawang ari at kaybat magbalik ya naman.
13: Bayu ya meko, inaus na la ding apulu nang ipus at dininan na lang tungga-tunggalan a salaping gintu, at sinabi na karela, Pagnegosyu yu la den angga king pamagbalik ku.
14: Tutu ra ne mang kesaman ding memalen na, inya kalako na mitubud lang pekakatawan da ban sabian da, E mi ya buring maging ari ing taung iti.
15: Gewa ria mu ring ari ing taung ita. Kaybat minuli ya at pepayaus na la ding ipus a dininan nang salaping gintu ban abalu na nung magkanu ing penakitan na ning balang metung.
16: Linapit ya ing minunang mirinan at ngana, Ing salapi yung gintu, ginu, menakitan yang apulu.
17: Masanting, nganang mekibat. Mayap kang ipus! Anti na ning meging tapat ka king ditak a bage, panibalan da ka karing apulung siudad.
18: Linapit ya ing kadua at ngana, Ing kekayung salaping gintu, ginu, menakitan yang lima.
19: At sinabi na, Manibala ka karing limang siudad.
20: Linapit ya ing aliwa pang ipus at ngana, Oyni, ginu, ing kekayung salaping gintu. Binalut ke king panyu at selikut.
21: Tatakut ku kekayu uling masakit kayung pakiutusan; kakuanan yu ing e kekayu at pupupulan yu ing e yu tenam.
22: Pekibat na ning panginuan na, E ka mayap a ipus! King sinabi mung yan karin da ka atulan! Balu mu na palang masakit kung pakiutusan at kakuanan ku ing e kanaku at pupupulan ku ing e ku tenam,
23: obat e me bildug king bangku ing salapi ku? King pamagbalik ku mika interes ya mu man sana.
24: At sinabi na karing atyu karin, Kuanan ye keya ing salaping gintu at ibie ye king atin nang apulung salaping gintu.
25: Oneng ngara, Atin neng apulung salaping gintu, ginu!
26: Sasabian ku kekayu, nganang mekibat, ing ninumang atin na, mirinan ya pa; oneng itang ala, agyang itang ditak a atyu keya mayakua pa.
27: Ngeni, tungkul naman karetang kalaban kung e maki buri king maging ari ku karela, idala yu la keni at paten yu la king arap ku!
28: Kaybat nang asabi iti, sinulung neng migpauna karela papunta Jerusalem.
29: Inyang malapit ne king Betfage at Betania, king bunduk a ausan dang Bunduk ding Olibo, pepaunan na la ding aduang alagad.
30: Sinabi na karela, Munta kayu king tutuking baryu. Kalub yu karin akit ye ing metung a biserung asno. Makatali ya at ala pang mekasake kaniti. Kalagan ye at idala ye keti.
31: Nung sakaling ating mangutang kekayu: Baket kakalagan ye yan? sabian yu, Kailangan ne ning Ginu.
32: Inya linakad na la ding mituburan at ikit de ing asno, antimo ing sinabi na karelang Jesus.
33: Kabang kakalagan de, ding makibandi kitnan da la, Baket kakalagan ye yan?
34: Pekibat da, Kailangan ne ning Ginu.
35: Dela re ing asno kang Jesus. Kaybat deng sepinan king gulut ing asno king balabal da, pepasaken de i Jesus.
36: Kabang dalan, lalatag da la ring tau ding balabal da king daralanan na.
37: Inyang malapit ne Jerusalem, king lugal a pababa king Bunduk ding Olibo, kinulisak la king tula ding heganaganang alagad a milulupung keya at king masikan a bosis pinuri de at pepasalamatan ing Dios king sablang ikit dang milagru.
38: Ngara, Bendisyunan ne sa ning Dios a daratang king lagyu na ning Ginu! Kapayapan karin banua at ligaya king Dios!
39: Ngara ding mapilan a Pariseong makalibutad karing dakal a tau, Maestro, iyutus mu karing alagad mu ing e la masigla.
40: Pekibat na, Sasabian ku kekayu, nung magtahimik la, ding batu mismu ilang kulisak.
41: Inyang malapit ne king siudad i Jesus at ababatiawan na ne, tengisan ne.
42: Ngana, Nung balu mu mu ing makaibie kapayapan keka king aldo iti! Oneng e mu pin akakit ngeni!
43: Datang la ding aldo a padurutnan da kang kuta ding kekang kalaban; kubkuban da ka at lusuban king misusumangid.
44: Lasakan da kang lubus at pati na ding anak mung atyu kilub ding kekang pader. Ala lang itagan metung mang batu a makatumpak king kalupa nang batu uling e mu kilala ing paniatang na ning Dios keka ba na kang iligtas!
45: Linub ya i Jesus king Templo at tinabi na la ding magtinda.
46: Ngana karela, Makasulat: Ing bale ku mayaus yang bale pipanalanginan. Oneng gewa yeng tuknangan ding mapanako!
47: Aldo-aldo tuturu ya i Jesus kilub ning Templo. Buri da ring pamuntuk ding pari, ding talaturu ning Kautusan, at ding makatua na ning balen king ipapate re.
48: Oneng e la manakit paralan nung makananu rang arapat iti, uling taimtim yang makiramdam kang Jesus ing mabilug a balen; ala lang buring salanan king sasabian na.