1: Magbalik na kayu king Ginung kekayung Dios, O memalen ning Israel. Ing kekayung kasalanan ya ing pepasari king kekayung pangabagsak.
2: Mibalik na kayu at sabian ye king Ginu iting panalangin: Patawaran mu sana ing sabla ming kasalanan; tanggapan mu sana ing panalangin mi at samban da ka antimo ing pengaku mi.
3: E na ke bitasang aligtas ning Asiria, at e ra ke adipensa ding kabayung panggera. Kapilan man e mi na sabian pa karing idolo, Ikayu ding kekaming dios! O Ginu , ika ing papakit lunus kareting ala nang bitasang alapitan.
4: Nganang sasabi ning Ginu ,
: Ibalik ku la kaku ding taung kakung memalen.
: Luguran ku la king mabilug kung pusu,
: uling e na ku mua karela.
5: Karing memalen ning Israel
: mangari kung uran king malanging gabun.
: Mamulaklak lang anti ding sampaga;
: maging matatag la yamut
: anti ding tanaman ning Lebanon.
6: Manyanga la at lumabung,
: at maging malagu lang anti ding tanaman a olibo.
: Maging mabanglu lang
: anti ding tanaman a sedro ning Lebanon.
7: Misan pa mibiebie la lalam ning kakung lingap.
: Mananaman lang binutil,
: at maging mabunga lang kalupa da ring mulahan ubas.
: Mibantug lang anti ing alak ning Lebanon.
8: E na na la kailangan ning Israel ding idolo;
: pakibatan ku la ding panalangin da at ingatan ku la.
: Mangari kung tanaman a malabung karela a salilungan da.
: King kapamilatan ku mamunga la.
9: Sana aintindian da ring biasa ing misulat keting libru, at isikap da karing pusu ra. Matulid la ding paralan na ning Ginu at ding matulid a tau tutukian da la king pamibiebie ra, oneng mitakid la at misakab kareti ding makasalanan.