1: Makalunus ya ing kayarian na ning Israel! Ing leguan na kukupas na anti ding koronang sampagang makaputung karing malasing nang manimuna. Sasalingalngal ing pabanglu karing buntuk dang mapagmatas, oneng pakapase la king kalasingan da.
2: Oyan ing Ginu ; atin yang metung a masikan at mayupayang panaligan a makasadiang salake karela. Datang yang anti ing mananabung uran-lipat, anting uran a balamu bubulus da, anti yang mabilis at mapanyirang albug at lasakan ne ing bansa.
3: Madakurak ing ketasan da reting malasing a manimuna.
4: Ing kukupas dang dangalan deting palalung manimuna lumbug anti ding mumunang bunga na ning tanaman a higera neng panaun da; agad-agad lang mayagtal at mapangan kabud melulut la.
5: Potang datang ne ing aldong ita, mangari ya ing Ginung Mayupaya king malagung koronang sampaga para karing memalen na a mitagan.
6: Ibie na ing matulid a pamangilala king hustisia para karetang sinuyung antimong ukum at tetagan a lub para karetang magdipensa karing pasbul dalan ning siudad.
7: Paid-paid la pati na ding propeta at pari king pamaglakad da uli na ning kalasingan da. Mangatisud la at mangasakab uli na ning milalung pamaninum dang alak at aliwa pang matapang a inuman. King milalu dang pangalasing ding propeta, e ra na la akuang aintindian detang vision a parala na ning Dios. Antimu rin, tutu la namang malasing ding pari, inya e ra na la akuang alulutas ding kasung lalapit da ring tau karela.
8: Mitmu lang suka ding lamesang karelang gagamitan; ala kang akit a dake malinis.
9: Ngarang magsalitang laban kanaku, Ninu wari i Isaias? Ninu wari ing isipan nang tuturu na? Ninu ing mangailangan king tuturu na? Mangaintulid mu ing turu na karing anak a bayung awat king susu.
10: Pagnasan nang ituru na katamu letra por letra, gulis por gulis, at lisyun por lisyun.
11: Nung e kayu bisang makiramdam kanaku, gamitan na la ning Dios ding dayuan a magsalita king amanung e yu aintindian ban mika lisyun kayu.
12: Kapaynawan at kanawan ing babie na para kekayu, oneng e ye pekiramdaman.
13: Iti ya ing sangkan nung inya ing Ginu tuturuanan na kayung letra por letra, gulis por gulis, at lisyun por lisyun. Mitakid kayu kanita king balang lakbang yu. Masugat kayu, masaluput, at mabihag.
14: Inya ikayung lalaking palalu a sasakup karing memalen keti Jerusalem, pakiramdaman yu ing sasabian na ning Ginu .
15: Ipagmaragul yu ing mika kasunduan kayu king kamatayan at ikua yung mekikasundu king tuknangan da ring mete. Sisiguradu kayu king miligtas kayu king kasiran potang datang na uling manalig kayu king kalaraman at kapamiraitnan tungkul king kaligtasan yu.
16: Iti ya ngeni ing sasabian na ning Ginung Dios Mibibili kung matatag at matibe pundasyun king Zion. Karin ke ibili ing matibe batung paniuluk nung nu la makasulat deting amanu, Ing matibe kasalpantayanan mapibabata ya naman.
17: Ing hustisia ya ing paniukad kaniting pundasyun, at ing katapatan ya ing patulu na.
: Mitange ing sablang kalaraman a panaligan yu king masikan a uran-yelu at ing albug ya ing paniud king kapanatagan yu bili.
18: Milako ya bisa ing kasunduan a kekayung gewa king kamatayan at payalan keng ulaga ing kasunduan a kekayung gewa king tuknangan da ring mete. Mayakua kayu ngan potang magus na ing kasiran.
19: Salakayan na kayung alang patugut. Sukat yung arapan iti king aldo at bengi balang abak. Magdalang bayung pitatakutan ing balang bayung mensahing ibat king Dios!
20: Mangari kayu king lalaking sasabian na ning kasebian a pilit bisang matudtud king pagkeran a milalu kakuyad; e ya makayatiat at e ne atakpan ing katawan na king ulas a malati.
21: Makilaban ya ing Ginu antimo ing depat na keta king Bunduk ning Perazim at keta king kapatagan ning Gibeon ban daptan na itang pagnasan nang daptan; agyamang tune makapagtaka iting dapat na. Arian na ing obra na, ing obrang bukud mung ya ing makibalu.
22: Inya e yu sa kaylian iting babala a babie ku kekayu! Nung gawan yung pikaylian, lalung maging masakit para kekayu ing makatakas. Dimdam ku na ing inari na king lub na ning Ginung Dios a Mayupaya king lasakan ne ing mabilug a bansa.
23: Makiramdam kayu king kanakung sabian; pakaintindian yu ing sasabian ku kekayu.
24: Alang ortelanung pane nang pane sasarul king marangle na at magsadiang tamnan na.
25: Kabud asadia na ing gabun, salbaganan neng bining anis at komino. Tanam yang trigu at sebada karing dayus at tanam yang aliwang bini karing pibalingan da ring dayus.
26: Balu nang daptan ing obra na uling tiru ne ning Dios.
27: E ya kapilan man gagamit maragul a pamalupalu ban palual na la butul ding anis o ding komino; gagamit yang kasantingan a pamalupalu para kareti.
28: E na sisiran ing binutil ning trigu king kapamilatan na ning alang tuknang a pamandara. Balu nang daran ing trigu king kapamilatan na ning pamidalan nang karitun babo na ban e masira ing binutil.
29: Manibatan iting sablang kabiasnan king Ginung Mayupaya. Makapagtaka la ding paralan na at makapagmulala ing kabiasnan na.