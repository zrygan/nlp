1: Tinipun da la ring Filisteo ding sabla rang sundalus karin king Afek at migkampu no man ding Israelita king lele ning sibul karin king Kapatagan ning Jezreel.
2: Atin lang tia dinalan o kaya tia libung sundalus ding balang ari da ring Filisteo. Makatauli ya i David at ding tauan na; kayantabe na lang Akis.
3: Ngarang mengutang ding pamuntuk da ring Filisteo, Nanu ing daraptan da keti reting Hebreo?
: Pekibat nang Akis, I David ini; talasuyu neng Saul a ari ning Israel; malambat ku neng kayabe at ala kung apintas manibat na inyang mekiabe ya kanaku angga na ngeni.
4: Oneng kemuan de ring pamuntuk da ring Filisteo i Akis at ngara, Pabalikan mu ne king lugal a binie mu; e ta ya tutuki king labanan pota itamu pa ing kalabanan na. Makananu yang makapakikasundu king panginuan na nune mu king kapamilatan na ning pamakamate na karing kekatamung sundalus?
5: Aliwa wari iti i David a pagkanta da ring babai king karelang pamanerak? Ngara,
: Libu-libu la ding pete nang Saul,
: oneng i David laksa-laksa la.
6: Kanita inaus neng Akis i David at ngana, David, ing mabie Ginu ya ing saksi, tapat kang tau; para kanaku matulid mu ing akayabe ra ka king labanan; ala kung nanumang asabing kakulangan mu manibat na kanitang dinatang ka angga na ngeni. Oneng e ra ka kapad a tabas ding aliwang pamuntuk.
7: Sulung mibalik na ka keta kekayu; payapa na kang mako ba mu na la mung e apamua ding pamuntuk da ring Filisteo.
8: Oneng nganang David kang Akis, Nanu wari pung depat ku? Nanu wari pung e yu buri kanaku manibat na kanitang sinuyu ku kekayu angga na ngeni nung inya e yu ku buring ituki ban makilaban karing kalaban yu?
9: Pekibat nang Akis kang David, Balu ku king ala kang kakulangan kanaku, anti kang metung a anghel ning Dios; oneng sinabi da ring aliwang ari ding Filisteo king e ka kanu sukat tutuki kekami king labanan.
10: Inya mibangun kang maranun bukas at ding kayabe mung dinatang; mako kayung maranun, potang saslag ne ing aldo.
11: Inya meko ya i David at ding tauan na itang abak a maranun ban magbalik king bansa da ring Filisteo. At minta la Jezreel ding Filisteo.