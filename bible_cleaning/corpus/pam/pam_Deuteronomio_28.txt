1: Nung pakiramdaman yung mitmung kaingatan ing siwala na ning Ginu kekayung Dios at mamintung mitmung katapatan karing kautusan na a sasabian ku ngeni kekayu, kanita itas na kayung matas kesa karing aliwang bansa na ning yatu.
2: Datang kekayu ing bendisyun nung makiramdam kayu at mamintu king Ginung kekayung Dios.
3: Bendisyunan na la ning Ginu ding balen yu at ding marangle yu.
4: Bendisyunan na kayu karing anak yu at dinan maragul a pupul at dakal a baka ampon tupa.
5: Bendisyunan na la ring tenam yu at e kayu milako kabiayan.
6: Bendisyunan na ing sablang daraptan yu.
7: Iligtas na kayu karing kalaban a lumusub kekayu at mamulayi lang tumakas king arapan yu. Metung la penibatan king paglub da, oneng misalbag lang pupulayi potang tumakas la kekayu.
8: Bendisyunan na la ning Ginu ding kamalig yu at ing sabla yung daraptan. Bendisyunan ne ing gabun a babie na kekayu ning Ginung kekayung Dios.
9: Nung pamintuan yu la ding kautusan na ning Ginung kekayung Dios at nung tuntun kayu king dalan na, ikayu mismu ing maging banal nang memalen, antimo ing matimid nang pengaku kekayu.
10: Kanita ra akit ding sablang tau ning yatu king ikayu pin ding taung pinili na at mika takut la kekayu.
11: Pabandian na kayu king sablang daraptan yu, parakalan na la ding anak yu at ding baka yu, at dinan na kayung maragul a pupul king gabun a pengaku nang ibie kekayu king kapamilatan da ring makatua yu.
12: Ibuklat ne ning Ginu ing banua, ing simpanan ning pibandian na, ban itugtug na ing uran a kailangan ning marangle yu at bendisyunan na ing sablang daraptan yu. Inya ikayu ing pautang karing dakal a bansa at aliwa ikayu ing manutang.
13: Ikayu ing mutus karing bansa at aliwa ikayu ing utus-utusan. Manatili kayung magtagumpe at e masambut, nung tapat yu lang pamintuan ding kautusan na ning Ginung kekayung Dios a sasabian ku ngeni kekayu,
14: nung e yu la lilisian o painggulutan o e sasamba at e susuyung aliwang dios.
15: Nung e kayu makiramdam king siwala na ning Ginung kekayung Dios at e mamintu karing kautusan na at e tuntun king sasabian ku ngeni kekayu, kanita na la dugpa kekayu deting sumpa
16: Misumpa la ding balen yu at ding marangle yu.
17: Misumpa ing tenam yu at ing sasadia yung pagkabiayan.
18: Misumpa la ding anak yu, ing tanam yu, ding baka, at sese yung tupa.
19: Misumpa ing sabla yung daraptan.
20: Nung e kayu tupad at mangalinguan kayu king Ginu , parala yang dakal a sumpa, kagutgutan, at kabiguan king sablang daraptan yu angga king agad kayung mabigu at magisan mate uli ning dapat yung e mayap.
21: Parala yang salut a manatili kekayu angga king magisan kayu ngan king gabun a malapit yu nang bandian.
22: Gisanan na kayu king kapamilatan na ning tuberkulosis, lagnat, pali ning aldo, lawi, at kulapu angga king lubus kayung magisan.
23: E muran at maging anting bakal ing gabun.
24: Alikabuk at balas ing parala na at e uran ban mate kayu ngan.
25: Ipasambut na kayu ning Ginu karing kalaban yu; lusuban yu la, kaybat mamulayi kayu king miyayaliwang lugal at mangilabut la ding sablang tau ning yatu a manakit king milyari kekayu.
26: Maging pamangan da la ring ayup at ding malyap a animal ding bangke yu at alang mamulyo man karela.
27: Pasakitan na kayu ning Ginu king kapamilatan na ning tigsa, itang tigsa a digpa karing tau Ehipto. Kumatmu ya ing katawan yu karing ulsera, langib, at buni a alang pangakayap.
28: Masira kayu isip, mabulag, at mangalitu.
29: Anting bulag, kapkapan ye ing daralanan yu agyang masala ya ing aldo, oneng e ye pa mu rin turan ing dalan. Parati kayung mayalipusta at kapanakawan, makanyan man alang sumaup kekayu.
30: Mipangaku yang maging asawa mu ing metung a babai, oneng aliwa ya ing taung sumiping king maging asawa mu. Gawa kayung bale, oneng aliwa ya ing taung tuknang karin; tanam kayung ubas, oneng aliwa ikayu ing numabang.
31: Katatan da la king arapan yu ding kekayung baka, oneng e kayu makatakman king karni ra. Samsaman de ing sese yung asno, at e yu ne akuang pasibayu. Miyabie la ding tupa yu karing kalaban yu, at alang sumaup kekayu ban akua yu lang pasibayu.
32: Kuanan da la ring anak yu king akakit yu, at ipamie da la karing aliwang tau. Langi kayu mata king pamanayang ala namang panenayan king pamagbalik da.
33: Bansa yang e yu kakilala ing mangan king sablang bunga na ning kapagalan yu at pamagsikap, at manatili kayung mayayalipusta at madadakurak.
34: Masira kayu buntuk uli na ning kasakitan a dalanan yu.
35: Pasakitan na kayu ning Ginu king kapamilatan da ring tigsa king tud at bitis. E la kumayap deti at kumalat la king mabilug yung katawan.
36: Idala na kayu at ing ari a pinili yu king dayuan a bansa a e yu balu at e ra naman balu ding makatua yu. Sumuyu kayu karin karing aliwang dios a megawa king dutung at batu.
37: Mangapamulala la ding tau da ring bansa nung nu kayu miyugse uli na ning mapalyari kekayu; maging kasebian kayu at pikaylian.
38: Tanam kayung dakal a bini, oneng ditak mu ing pupulan yu, uling kanan da ring durun.
39: Tanam kayung ubas at sesen yu lang mitmung kaingatan, oneng e yu la takman ding bunga ra o ainum ing katas da, uling ding ulad ilang sumira kareti.
40: Mika tanaman kayung olibo king makapadurut kekayu, oneng e kayu manikuang laru kareti, uling malagas la bunga.
41: Manganak kayung lalaki at babai, oneng milako la kekayu, uling mabihag la karing kalaban.
42: Ding durun ilang gumisan karing sabla yung tanaman at tenam king marangle.
43: Mibandi la ding dayuan a makipamalen kekayu, oneng mamulubi kayu.
44: Ila ding mamaram salapi kekayu at aliwa ikayu. Ila ding maging panginuan yu, at ikayu ring utus-utusan.
45: Datang la at dugpa kekayu deting sablang sumpa at mate kayu ngan, nung e kayu makiramdam king Ginung kekayung Dios uling e yu la tiparan ding kautusan na at tuntunan a binie na kekayu.
46: Maging tanda la deti at metung a kayatulan para kekayu at karing anak yu king kapilan pa man.
47: Dininan na kayung dakal a mayap a bage ning Ginung kekayung Dios, makanyan man e ye matulang simban at siyuan king mabilug yung pusu.
48: Inya naman sumuyu kayu karing kalaban a itubud na ning Ginu laban kekayu. Dumanup kayu, kumau, malubas, at mibili kayu king miyayaliwang pamangailangan. Pasakitan da kayu angga king mate kayu ngan.
49: Mitubud yang bansang ibat king wakas ning yatu at anti ya king agila a lumusub kekayu at e yu aintindian ing salita na.
50: Mabagsik la ding memalen na; ala lang galang karing makatua at alang lunus karing anak.
51: Kanan da la ring anak da ring sese yung animal at ing pupul yu king gabun. Ala lang itagan a binutil trigu, katas ubas, at laru; ala la namang itagan karing sese yung tupa at baka. Inya dumanup kayu at mate.
52: Kubkuban da la ring sablang balen na ning gabun a babie na kekayu ning Ginung kekayung Dios, at mibagsak la ring panaligan yung matas a pader at kuta.
53: King kekaban na ning pangakubkub yu karing kalaban at ning kaguluan at uli na ning danup yu kanan yu la ding anak a binie na kekayu ning Ginung kekayung Dios.
54: Agyang ing pekamarangal at pekamaganakang lalaking kabalen yu maging maimut ya king kapatad na o king asawa nang pakamalan o karing anak nang makatagan.
55: E na la dinan deti king kakanan nang laman da ring anak na pota ala yang kanan king kekaban na ning pangakubkub at kaligaligan a ipasari da ring kalaban a lulusub kekayu.
56: Pati ing pekamarangal at pekamaingat pangasese karing babai a e pa bitasang linakad king gabun a alang sapin a bitis maging maimut ya agyang pang king asawa nang pakamalan at karing anak na.
57: Mangan yang salasalikut. E na la dinan king kakanan nang piulunan anak at pati na ing anak a ibait na, king kekaban ning danup at kaligaligan a ipasari da ring kalaban a lumusub kekayu.
58: Nung e yu la pamintuan mitmung katapatan deting kautusan keting librung iti, at e gumalang king makapagmulala at makapangilabut a lagyu ning Ginung kekayung Dios,
59: kanita parala ya kekayu at karing lahi yu metung a salut a makapangilabut at sakit a makatakut, at e maulu kapilan man.
60: Ibie na la kekayu at karing lahi yu deting makapangilabut a sakit a pitakutan yu a binie na karing tau Ehipto kanitang misan a panaun. At kapilan man e kayu kumayap.
61: Parala ya namang miyayaliwang sakit at salut a e misulat keting libru na ning kautusan ning Dios at magisan kayu.
62: Agyamang dakal kayung anti ring batuin a e mabilang-bilang, ditak la mu ding mitagan uling e kayu memintu king Ginung kekayung Dios.
63: Nung makananu yang metula ing Ginu inyang binendisyunan na kayu at peparakalan king bilang, makanyan ya namang tumula king pamanyira na at pamakamate kekayu. Milako kayu king gabun a kekayung pupuntan at babandian.
64: Ikalat na kayu ning Ginu karing miyayaliwang suluk na ning yatu, at karin samba kayu at sumuyung aliwang dios a megawa karing dutung at batu a e yu kakilala ni balu maging ikayu o ding makatua yu.
65: E kayu mipanatag a kabilian karin ni mipaynawa ding bitis yu. Pakarugan na kayu salu ning Ginu , labug la ring mata yu, at magulu kayu isip uli na ning kabiguan at kalungkutan.
66: Mibili ing bie yu king panganib; mitmu king takut aldo at bengi at milako kayu kapanayan.
67: Ngayung sumabi neng abak, Sana bengi na at neng bengi naman sabian yu, Sana abak na. Iti ya ing pagnasan yu uli na ning maragul a takut a akakit yu at daralanan yu.
68: Isake na kayu ning Ginu karing barku ban ibalik pasibayu king Ehipto agyang pengaku nang e na na kayu ibalik pasibayu. Karin yu pisali ing sarili yu bilang ipus karing kalaban yu, oneng metung man alang mabisang sali kekayu.