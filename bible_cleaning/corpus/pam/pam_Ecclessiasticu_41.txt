1: O kamatayan, kapait na king taung makaganaka keka a mabibie maligaya at magtamasa king pibandian na o king taung alang problema at magana king pamangan na.
2: O kamatayan, ing kekang kayatulan matula nang tanggapan ning taung atyu king kakaluluan, ing maina na katawan, ing matua na, ing kababayatnan karing dakal a problema, ing bulag, at ing ala nang kapanayan.
3: E ka tatakut king kayatulan ning kamatayan. E mu la kakalinguan detang minuna nang mete keka at detang katuki mu.
4: Tikda ning Ginu ing kamatayan karing sablang mabibie lelang na. Ala kang matulid tumutul king kaburian ning Kakataskatasan. E maulaga king tuknangan da ring mete, nung mebie kang apulung banua o dinalan a banua o libung banua.
5: Lahi lang pikakasaman ding anak da ring makasalanan; meragul lang kayabe ding darapat e mayap.
6: Mawawala ing karelang amana at mainsultu la ding anak ding karelang anak king kapilan pa man.
7: Ding pengari dang alang Dios a katawan ila ding karelang pamarsalanan king karelang keyalan dangalan.
8: Makalunus kayu, ikong alang Dios a katawan a tinanggi king Kautusan ning Kakataskatasan.
9: Mibait kayung kakambal ing sumpa at mate kayung kayabe ing sumpa!
10: Mibalik king gabun ing sablang ibat king gabun; misumpa la detang alang Dios a katawan at tanggap lang kasiran.
11: Pagkalungkutan da reng tau ing pangamate ning katawan, oneng mabura la ngan ding lagyu da ring alang Dios a katawan.
12: Ingatan me ing kekang lagyu uling magluat yang maygit karing libu-libung pirasung gintu.
13: Mapalyaring makuyad la ding aldo ning mayap a bie, oneng manatili ya kapilan man ing mayap a lagyu.
14: Kakung anak, tuparan yu ing turu ku at mibiebie kayung payapa. Nanung ulaga na ning makasalikut a kabiasnan at ing makakutkut a pibandian?
15: Mas mayap ing isalikut ing kamangmangan kesa king kabiasnan.
16: Inya oyni ing batayan nung kapilan kayu sukat dumine, agpang king turu ku, oneng ating bage a e kayu sukat dumine.
17: Dumine ka, nung dinapat kang bage imoral king akakit ding pengari mu
: o migsalitang kalaraman arap ning pamuntuk
: o ning marangal a tau.
18: Dumine ka, nung dinapat kang krimen arap ning ukum.
: Dumine ka, nung linabag ka king kautusan king arap ning kapulungan ding tau.
: Dumine ka, nung e ka meging tapat king kekang kasosyu o kakaluguran.
19: Dumine ka arapan ding kasiping mung bale, nung menako ka.
: Dumine ka, nung e ka tinupad king pengaku mu.
: Dumine ka, nung ala kang modu arap ning pamangan
: o maimut neng ating maniawad keka.
20: Dumine ka, nung e ka biasang manatu karing manatu keka.
: Dumine ka, nung keka lang lalawan deng babaing magtinda king katawan da.
21: Dumine ka, nung e me sinaupan ing kekang kamaganak,
: nung kinua mu itang mangaintulid king kalupa mung tau
: o nung pagnasan me ing e mu asawa.
22: Dumine ka, nung keka yang pagnasan ing ipus nang babai;
: e ka lalapit man king keyang pagkeran.
: Dumine ka, nung keka lang insultuan ding kekang kakaluguran
: o dakal ka sasabian kaybat mung minie regalu.
23: Dumine ka, nung mangalat kang indredus
: o mibubulalag king lihim a sukat e mabalu.
: Kaniti abalu mu ing tune makarine,
: at galangan da ka ring tau.