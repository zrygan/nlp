1: Maglakad la kanitang ibat king Gilgal di Elias at Eliseo inyang dinatang ing oras a iyukiat na ne banua ning Ginu i Elias king kapamilatan ning alisus.
2: Nganang Elias kang Eliseo, Malakuan na ka ken uling utusan na kung taglus ning Ginu king Betel.
: Pekibat nang Eliseo, Balu na ning mabie Ginu king e ra ka malyaring lakuan kabang mabie ka. Inya miyabe lang minta king Betel.
3: Sinalubung la karela ding propetang manuknangan king Betel at linapit la kang Eliseo at ngarang mengutang, Tutu pin king kuanan na ne ning Ginu ing kekang panginuan ngening aldong ite?
: Nganang mekibat Eliseo, Wa, at balu ku, inya e na kayu sana mainge.
4: Kaybat na nita, nganang Elias kang Eliseo, Malakuan na ka ken uling utusan na kung taglus ning Ginu king Jerico.
: Pekibat nang Eliseo, Balu na ning mabie Ginu king e ra ka malyaring lakuan kabang mabie ka. Inya miyabe lang minta king Jerico.
5: Sinalubung la karela ding propetang manuknangan karin at linapit la kang Eliseo at ngarang mengutang, Eliseo, tutu pin king kuanan na ne ning Ginu ing kekang panginuan ngening aldong ite?
: Wa, at balu ku, inya e na kayu sana mainge.
6: Kaybat na nita, nganang Elias kang Eliseo, Malakuan na ka ken uling utusan na kung taglus ning Ginu king Jordan.
: Pekibat nang Eliseo, Balu na ning mabie Ginu king e ra ka malyaring lakuan kabang mabie ka. Inya miyabe lang minta king Jordan,
7: at ding limang pulu karing propeta tikian da la king Jordan. Tinuknang la ri Elias at Eliseo king lele ning ilug; makarayu lang bagya karing limang pulung propeta.
8: Likas neng Elias ing balabal na at tiklip pabilug, kaybat pispas ne king danum. Mepitna king misusumangid ing danum at dinalakit la king malanging gabun.
9: Kadalakit da, nganang Elias kang Eliseo, Sabian mu na mo kanaku nung nanu ing asaup ku keka bayu ku mayakua.
: Pekibat nang Eliseo, Amana ku sana ing aduang dake na ning kekang upaya.
10: Nganang Elias, Mabayat ing kekang aduan. Oneng kabud akit mu kung mayakua, ing aduan mu mapalyari. Nung ali, e mu na tanggapan ing aduan mu.
11: Kabang lalakad la at mipagsalita, ating karwaheng api at kabayung api a kabud na linto at pikawani na la ilang adua. Inukiat ne banua ning alisus i Elias.
12: Ikit nang Eliseo ing milyari at nganang kinulisak, Tatang! Tatang ko! Ding karwahe at ding pakakabayu ning Israel! At manibat na kanita e na ne ikit i Elias.
: Uli na ning kalungkutan, ginabak neng Eliseo ing imalan na at meging adua ya.
13: Kaybat, dimput ne ing melaglag a balabal nang Elias. Mibalik ya at tinalakad lele na ning pampang ning Ilug ning Jordan.
14: Pispas na ing danum king balabal nang Elias at agnan nang sinabi, Nukarin ya ing Ginu , ing Dios nang Elias? Pasibayu nang pispas ing danum, at mepitna king misusumangid ing danum, at dinalakit ya king kangatba.
15: Ikit de ring limang pulung propeta a tau Jerico at sinabi ra, Miras kang Eliseo ing upaya nang Elias! Seganan de at dikuan bilang paggalang.
16: Kaybat, sinabi ra, Lima kaming pulung lalaking mangasikan. Paburen yung ikami ing manintun king kekayung panginuan. Mapalyaring dela nia mu ning espiritu ning Ginu at likuan king bunduk o king kapatagan.
: Pekibat nang Eliseo, E mu na la tutubud.
17: Oneng king kapipilit da ring propeta mengapakarine ya i Eliseo angga king mebisa ya. Ngana, Sulung, panintunan yu ne.
: Atlu lang aldo manintun ding limang pulu, oneng e re ikit i Elias.
18: Inya mibalik la kang Eliseo a manaya kanita king Jerico. Nganang Eliseo karetang limang pulung propeta, E wari sinabi ku na kekayung e yu ne panintunan?
19: Ngara ding taung manuknangan karin kang Eliseo, Makamal a Eliseo, antimo ing akakit yu, masanting ya ing balen, mu pin e mayap ing danum at dakal la ring makikikuan.
20: Pekibat na, Dinan yu kung metung a bayung silyo at dinan yeng asin. Memintu la.
21: Inyang atyu ne king gamat na ing silyo at ing asin, minta ya king sibul ning danum at bilus na karin ing asin. Ngana, Oyni ing pasabi ning Ginu Gawan kung puru ing danum a ini at e na kapilan man panibatan na ning sakit o ning kikuan.
22: At meging puru ing danum manibat na kanita, antimo ing sinabi nang Eliseo.
23: Meko ya king Jordan i Eliseo at minta ya king Betel. Kabang maglakad ya seganan de ring mapilan a anak a lalaki a ibat king balen at gewa reng pikaylian. Ngarang kukulisak, Sulung, lakad lalaking kalbo! Sulung lumakad ka, lalaking kalbo!
24: Belikdan na la reting anak at king lagyu ning Ginu sinumpa na la. Inya linto la ring aduang babaing oso a ibat king kagubatan at piglapak da la ring apat apulu't adua karing anak a lalaki.
25: Manibat karin, tinaglus ya king Bunduk ning Carmel, at kaybat mibalik ya king Samaria.