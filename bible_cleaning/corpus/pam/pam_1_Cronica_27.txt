1: Iti ya ing listahan da ring Israelitang pekapun da ring pamilya ra at manimuna da ring tribu a susuyu king kayarian. Adua lang pulu't apat a libung lalaki balang grupu ding susuyu balang bulan lalam nang pamanimuna ning metung a pekapun.
2: I Jasobeam a anak nang Zabdiel, ya ing pekapun a mamahala king grupu a sumuyu king mumunang bulan.
3: Lahi neng Perez na ning tribu nang Juda.
4: I Dodai a lahi nang Ahohi, ya ing pekapun a mamahala king kaduang bulan. I Miklot ya ing kaduang pekapun.
5: I Benaia a anak na ning paring i Jeoiada, ya ing pekapun a mamahala king katlung bulan.
6: Ya ing manimuna ding Atlung Pulu. Ing anak nang i Amizabad ya ing meging kayalili na keting grupu.
7: I Asael a kapatad nang Joab, ya ing pekapun a mamahala king kapat a bulan. Ing anak nang i Zebadia ya ing meging kayalili na.
8: I Samhut a lahi nang Izar, ya ing pekapun a mamahala king kalimang bulan.
9: I Ira a anak nang Ikes ning Tekoa, ya ing pekapun a mamahala king kanam a bulan.
10: I Helez a lahi nang Efraim at tau Pelon, ya ing pekapun a mamahala king kapitung bulan.
11: I Sibecai a tau Husa at lahi nang Zera ning tribu nang Juda, ya ing pekapun a mamahala king kawalung bulan.
12: I Abiezer a tau Anatot sakup ning tribu nang Benjamin, ya ing pekapun a mamahala king kasiam a bulan.
13: I Maharai a tau Netofa ning pamilya nang Zera, ya ing pekapun a mamahala king kapulung bulan.
14: I Benaia a tau Piraton ning sakup ning tribu nang Efraim, ya ing pekapun a mamahala king kalabing metung a bulan.
15: I Heldai a tau munaman Netofa at lahi nang Otniel, ya ing pekapun a mamahala king kalabing aduang bulan.
16: Ila deti ring mamahala karing tribu na ning Israel: i Eliezer a anak nang Zikri, ya ing mamahala king tribu nang Ruben; i Sefatia a anak nang Maaca, ya ing mamahala king tribu nang Simeon;
17: i Hasabia a anak nang Kemuel, ya ing mamahala king tribu nang Levi; i Zadok, ya ing mamahala king tribu nang Aaron;
18: i Elihu, ing metung karing kapatad nang David, ing mamahala king tribu nang Juda; i Omri a anak nang Mikael, ya ing mamahala king tribu nang Isacar;
19: i Ismaia a anak nang Obadias, ya ing mamahala king tribu nang Zebulun; i Jeremot a anak nang Azriel, ya ing mamahala king tribu nang Neftali;
20: i Hosea a anak nang Azazia, ya ing mamahala king tribu nang Efraim; i Joel a anak nang Pedaia, ya ing mamahala king tribu nang Manase dane Albugan;
21: i Iddo a anak nang Zacarias, ya ing mamahala king tribu nang Manase dane Aslagan; i Jaasiel a anak nang Abner, ya ing mamahala king tribu nang Benjamin;
22: at i Azarel a anak nang Jeroham, ya ing mamahala king tribu nang Dan.
23: E na la pepalistang Aring David ding ala pang aduang pulung banua uling pengaku na ning Ginu ing parakalan na lang anti ding batuin king banua ding Israelita.
24: Pegumpisan nang Joab a anak nang Zeruia ing pamagsensus king bilang da ring Israelita, oneng e na ayari, uling mimua ya ing Dios king Israel uli na niting pamagsensus. Iti ing sangkan nung inya ing bilang e misulat karing talaan na ning Aring David.
25: Iti ya ing listahan da ring mamahala king pibandian na ning ari: i Azmavet a anak nang Adiel, ya ing mamahala karing pibandian ning kayarian; i Jonatan a anak nang Uzzia, ya ing mamahala king pibandian karing probinsia, siudad, baryu, at tore;
26: i Ezri a anak nang Kelub, ya ing mamahala karing magobra karing marangle;
27: i Simei a tau Rama, ya ing mamahala karing mulahan ubas; i Zabdi a tau Sefam, ya ing mamahala karing kamalig alak;
28: i Baal Hanan a tau Geder, ya ing mamahala karing tanaman a olibo at sikamoro karin king Sefela; i Joas, ya ing mamahala karing kamalig laru;
29: i Sitrai a tau Sharon, ya ing mamahala karing kawan karing pipagpastulan ning Sharon; i Safat a anak nang Adlai, ya ing mamahala karing kawan karing lugal a kapatagan.
30: I Obil a Ismaelita, ya ing mamahala karing kamelyu, at i Jedeia a tau Meronot, ya ing mamahala karing gaindung asno; i Jaziz a tau Hagar, ya ing mamahala karing tupa at kambing.
31: Ila deti ring katiwala nang Aring David king pibandian na.
32: I Jonatan, ing kapatad nang tata nang David, biasa yang munie payu, aintindian no ding tau at tau yang matas a pegaralan. Ya at i Jehiel a anak nang Hakmoni ila ding mamahala king pamagaral da ring anak ning ari.
33: I Ahitofel ya ing talausuk na ning ari, at i Husai a Arkiteo ya ing kakaluguran na ning ari.
34: Ding menalili kang Ahitofel ila di Abiatar at Jeoiada a anak nang Benaia. I Joab ya naman ing pekapun da ring sablang sundalus na ning kayarian.