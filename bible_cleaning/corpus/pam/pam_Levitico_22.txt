1: Ngana pang sinabi ning Ginu kang Moises,
2: Sabian mu kang Aaron at karing anak nang lalaki king e ra paburen ing malapastangan ya ing banal kung lagyu. Inya sukat da lang tanggapan king mitmung kagalangan ding sagradung ain a yayampang da kanaku ding memalen na ning Israel. Aku ing Ginu .
3: Sabian mu karela king itiwalag ke ing ninuman karing lahi da a e malinis lalapit king altar. Tuntunan ya iting sukat ipairal king sablang panaun. Aku ing Ginu .
4: E ya malyaring mangan karing sagradung bage miyain ing ninuman karing lahi nang Aaron a ating sakit a lepra o ating tulu king katawan na. Makapangan ya potang kinayap ne. E ya malinis ing ninumang mekatagkil king bangke na ning mete tau o kaya king taung kelualan king sarili nang bini
5: o kaya ing ninumang mekatagkil karing animal a e malinis o king taung e malinis.
6: Ituring yang e malinis ing ninumang mekatagkil angga king kabengian, at e ya malyaring mangan king isanu pa man karing sagradung ain anggang e ya mendilu.
7: Potang limbug ne ing aldo kanita ya pa maging malinis at kanita ya pa mu malyaring makapangan karing sagradung ain a karapatan na.
8: E ya sukat mamangan king karni na ning isanu pa mang animal a kabud na mete o kaya piglapak da ring mabangis a animal; makadungis iti king pangatau na. Aku ing Ginu .
9: Sukat na lang tuparan Aaron at ding anak nang lalaki ding sablang tuntunan a binie ku karela. Mikasala la at mate nung sakaling e ra la tuparan. Aku ing Ginu at ing papagbanal karela.
10: E ya malyaring makapangan king bage sagradu ing ninumang e miembru king pamilya ning pari, at pati na detang makipanuknangan king pari o detang makipagobrang upahan na.
11: Oneng ing ipus a seli na karing sarili nang salapi o mibait na king pibalebale na, malyari yang mangan king pamangan na ning pari.
12: E ya naman malyaring mangan karing bage sagradu ing anak nang babai ning pari a mekapakiasawa king e naman pari.
13: Nung mabalu ya ing anak na o diborsiada ya at ala yang anak, kaybat minuli ya bale nang tata na, kanita ya pa malyaring makapangan king pamangan nang tata na a pari. Bukud mung ing miembru na ning pamilyang pari ya ing makapangan king pamangan a miyain.
14: Nung ing ninuman a e miembru na ning pamilyang pari makapangan yang e na sasarian karing sagradung ain, bayaran na king pari at patungan na pang beinti por sientu ing pengan na.
15: Sukat dang ingatan masalese ding pari ing sablang ain da ring Israelita kanaku, ing Ginu .
16: E ra sukat papakan iti karing e mangaintuliran. Kabud melabag ya iting tuntunan mikasala ya ing mengan at mikapakibatan ya. Aku ing Ginu at ing papagbanal kareti.
17: Ngana pa ning Ginu kang Moises,
18: Sabian mu kang Aaron at karing anak nang lalaki ampon karing memalen na ning Israel king nung ing metung a Israelita o dayuan miyayampang yang ain-a-durulukan bilang metung a panata o kusang lub a ain,
19: lalaking baka o tupa o kambing ing idala na. Sukat yang alang dipektu ban maging karapatdapat ya.
20: E kayu mamain nanumang ating dipektu uling e ya matanggap.
21: Potang ing ninuman miyayampang yang ain-ning-pamisulusulu kanaku, ing Ginu , bilang pamanupad king panata na o kaya kusa yang lub a pamanain, sukat yang alang dipektu ing animal a yayain na ban maging katanggap-tanggap ya.
22: E ye yayain kanaku, ing Ginu , ing isanu mang animal a bulag o pile o ating pinsala king katawan o kaya ating sugat a nanaknak o baya o ing galisan. E kayu sukat miyayain kareting animal king altar.
23: Malyari yang iyampang bilang ain a kusang lub ing toro o tupa a gutut o e timbang a katawan, oneng ing anti kaniti e ya karapatdapat bilang ain a pamanupad king metung a panata.
24: E ye yayain kanaku, ing Ginu , ing isanu mang animal a kapun o mepitpit a ebun o mebalbal o mesugat o kaya mebitas. E mipaintulutan ing anti kaniti king bansa.
25: E kayu naman miyayain animal a ibat king metung a dayuan. Atin lang dipektu ding sese rang animal, inya e la malyaring matanggap.
26: Nganang tinaglus migsalita ning Ginu kang Moises,
27: Potang mibait ya ing metung a biserung baka o tupa o kambing, e ya sukat kakawani king gaindu kilub ding pitung aldo, oneng kalabas da ring pitung aldo malyari neng maging ain-a-durulukan para kanaku, ing Ginu .
28: E ye papaten ing gaindu king aldo a paten ya ing biseru na, baka ya man o tupa o kambing.
29: Tukian yu la ding tuntunan potang miyayain kayung ain-a-kapasalamatan ban maging karapatdapat kayu.
30: Gisanan yeng kanan king aldo mu ring ita; e kayu mitatagan nanuman para king aldo bukas. Aku ing Ginu .
31: Tandanan yu la ding kautusan ku at pamintuan; aku ing Ginu .
32: E ye lalapastanganan ing banal kung lagyu; galangan yu ku. Aku ing Ginu at ing papagbanal kekayu.
33: Aku ing milual kekayu ibat Ehipto ban aku ing maging Dios yu. Aku ing Ginu .