1: Nganang sinabi ning Ginu kang Moises,
2: Sabian mu karing memalen na ning Israel king ing ninuman karela o ing ninumang dayuan a makipamalen karela a miyain karing anak na ban magamit king pamanyamba kang Molek a kikilalanan dang dios paten ya king kapamilatan na ning basibas batu.
3: Aku mismu isakuil ke at itiwalag bilang miembru na ning balen Israel, nung ing ninuman munie yang anak kang Molek. Kalapastangan ing anti kaniting dapat king kanakung santuaryu at king banal kung lagyu.
4: Nung e ra pinsingan ding memalen ing depat nang pamaglapastangan at e re pepapate,
5: aku mismu isakuil ke at ing pamilya na ampon ding sablang katubale na. Itiwalag ke pati na detang mekiabe king pamanyamba kang Molek.
6: Nung ing ninuman linapit yang maniawad kausukan karing mamamanula at karing espiritistang makipagsalita karing mete, isakuil ke at itiwalag king pangamiembru na king balen Israel.
7: Italaga yu ing sarili yu kanaku at magpakabanal kayu, uling aku ing Ginung kekayung Dios.
8: Pamintuan yu la ding utus ku, uling aku ing Ginu at ing papagbanal kekayu.
9: Paten ya ing ninumang lapastangan kang tata na o ima na. Ya kabud ing pepasari king sarili nang kamatayan.
10: Potang makipangatawan ya ing ninumang lalaki king asawa na ning kalupa nang tau, paten ya pati ing babai.
11: Ing lalaking makipangatawan king metung karing asawa nang tata na lepastangan ne i tata na; paten ya at ing babaing kayabe nang mikasala. Ila mismu ding pepasari king sarili dang kamatayan.
12: Nung makipangatawan ya ing metung a lalaki king manuyang nang babai, paten la. Mikasala lang parehu. Ila mismu ding pepasari king sarili dang kamatayan.
13: Nung makipangatawan ya ing metung a lalaki king kalupa nang lalaki, dinapat lang bage makasumami, parehu lang paten. Ila mismu ding pepasari king sarili dang kamatayan.
14: Nung ing metung a lalaki gewa na lang asawa na ring mi-ima, paten la ilang atlu; silaban lang mabie uli na ning bage makasumaming depat da. Ing anti kaniting bage e sukat marapat libutad yu.
15: Nung makipangatawan ya ing metung a lalaki king metung a animal, paten ya at ing animal.
16: Nung lumapit ya ing metung a babai king metung a animal ban makipangatawan ya kaniti, paten ya at ing animal. Ilang pepasari king sarili dang kamatayan.
17: Nung makipangatawan ya ing metung a lalaki king kapatad nang babai o king kasing-ibpa na o kasing-ima na, sukat ibulalag king balen ing makarine depat da at itabi la. Sukat nang pagdusan ing kasalanan na ning lalaking mekipangatawan king kapatad nang babai.
18: Nung makipangatawan ya ing metung a lalaki king metung a babai kabang iting babai atyu ya king panaun na ning regla na, parehu lang itabi king balen.
19: Nung makipangatawan ya ing metung a lalaki king dara na kang tata na o kang ima na, parusan lang parehu uli na ning makarine depat da.
20: Nung makipangatawan ya ing metung a lalaki king asawa nang bapa na, lepastangan ne i bapa na; parusan ya at ing babai. E sukat mikayanak ing ninuman karela.
21: Nung pakiabayan ne ning metung a lalaki ing asawa na ning kapatad nang lalaki, lepastangan ne ing kapatad na uli na ning depat nang makarine. Mate lang alang anak.
22: Ngana ning Ginu , Pamintuan yu la ngan ding utus ku at panabilin ban e na kayu tanggian ning bansang Canaan nung nu ra kayu darala.
23: E kayu makiapus karing ugali da ring taung manuknangan karin. Tatabi ku la deting taung deti uli na ning dapat dang makasumami.
24: Pengaku ku kekayu king ibie ke kekayu iting gabun a masanting at mataba ban maging bandi yu. Aku ing Ginung kekayung Dios at aku ing memili kekayu bilang memalen ku.
25: Inya sukat yung balu ing pamiyaliwa da ring animal at ayup a malinis at ding e malinis. E kayu mamangan karing animal o ayup a e malinis ban e kayu miyawa king karinatan da. Aku ing sinabing e la malinis deti.
26: Magpakabanal kayu at maging tapat kanaku, uling aku, ing kekayung Ginu , banal ku. Pinili ra kayu karing aliwang bansa ban maging bukud mung kanaku.
27: Paten ya kapamilatan na ning basibas batu ing ninumang lalaki o babai a makisangguni karing espiritu ra ding mete. Ya ing pepasari king sarili nang kamatayan.