1: Ngana kanaku, Anak ning tau, talakad ka. Atin kung buring sabian keka.
2: Kabang magsalita ya ing siwala, linub ya kanaku ing espiritu na ning Dios at tinikdo na ku, at dimdam ku ing aliwa na pang sinabi ning siwala. Ngana,
3: Anak ning tau, tutuburan da ka karing memalen na ning Israel. Mig-rebeldi la laban kanaku at angga man ngeni mag-rebeldi la pang anti ing pamag-rebeldi da ring makatua da.
4: Masias la buntuk at e ra ku gagalangan, inya tutuburan da ka ban sabian mu karela itang buri kung sabian karela bilang Ginung Dios .
5: Pakiramdaman da ka man o ali deting mag-rebeldi, abalu ra king ing metung a propeta atyu ya libutad da.
6: Oneng ika, anak ning tau, e ka sukat mitatakutan karela o king nanu pa mang sabian da. Salangsang la keka at insultuan da ka; anti kang manuknangan libutad da ring alakdan king pamakiabe mu karela. Makanyan man, e ka tatakut kareting mag-rebeldi o king nanumang bage sabian da keka.
7: Sabian mu karela ing nanumang sabian ku keka, makiramdam la man o ali la. E mu kakalinguan king mapaglaban la.
8: Anak ning tau, pakiramdaman mu ing sasabian ku keka. E ka mag-rebelding kalupa ra. Ibuklat me ing asbuk mu at kanan mu ing ibie ku keka.
9: Ikit ke ing metung a gamat at abutan na ku at tatalnan ne ing metung a makalulun a kasulatan.
10: Leko ne pangalulun ning gamat ing kasulatan at ikit ku king ating makasulat misusumangid; makasulat ing tangis ning kalungkutan, tagulele, at saingsing.