1: Mipaintagun king atin kanitang alang kabaldugan a tau a milagyuan Seba. Anak neng Bikri king tribu nang Benjamin. Tiniupan ne ing trumpeta at kaybat nganang migsalitang masikan,
: Kabalen kung Israelita, ala tamung pangataid kang David!
: Ala tamung dake king anak nang Jese!
: Muli na kayu karing pibalebale yu!
2: Inya likuan de ring lalaki na ning Israel i David, at i Seba a anak nang Bikri ya ing tikian da. Oneng menatili la kang David ding lalaki na ning Juda at inatad de angga king miras ya Jerusalem.
3: Inyang miras ne i David king palasyu na king Jerusalem, pekiduang na la ring apulung babaing kasese na a likuan na ban mag-asikasu king palasyu, at pepadala na la king metung a bale. Pepabante na la at at sinustentuan king kailangan da, oneng e na na la sipingnan. Karin la menatili angga king mete la deting apulung babai a mibiebieng anting mebalu.
4: Nganang Aring David kang Amasa, Ausan mu la ding lalaki na ning Juda at tipunan mu la arapan ku kilub ning atlung aldo. Sukat ka namang atyu kanita keti!
5: Inya meko ya i Amasa ban ausan na la ring lalaki na ning Juda, oneng e ya mekatupad ketang panaun a tikda ning ari.
6: Inya ngana ning ari kang Abisai, Mas maragul ing ibie nang problema kekatamung Seba kesa kang Absalom. Ituki mu la reng tauan ku at tagalan ye i Seba bayu na la asakup ding siudad tamung pakakuta o ing makatakas ya kekatamu.
7: Tinuki la kang Abisai ding tauan nang Joab, ding Kereteo, ding Peleteo, at ding aliwa pang sundalung melakuan king Jerusalem ban tagalan ya i Seba a anak nang Bikri.
8: Inyang miras na la ketang batung maragul ning Gibeon, seganan na lang Amasa. Susulud na kanitang Joab ing imalan a gagamitan na king pamakilaban, at atin yang makasabit a espada king babat na king awakan. Kabang lalapit ya menabu ya ing espada na.
9: Nganang Joab kang Amasa, Komusta ka kapatad? At telan ne balbas king wanan nang gamat ba neng uman i Amasa.
10: Oneng e ne apansinan Amasa ing espadang tatalnan nang Joab king metung nang gamat. Siksak neng Joab ing espada king atian nang Amasa at mibulus ing bituka na king gabun. E na ne pengaduan ing pamaniaksak na uling kanita mu rin mete ya i Amasa.
: Kanita i Joab at ing kapatad nang i Abisai sindu ra ing pamanagal da kang Seba a anak nang Bikri.
11: Tinalakad ya siping ning bangke nang Amasa ing metung karing tauan nang Joab at ngana, Detang makapanig kang Joab at kang David tukian de i Joab!
12: Atyu ing bangke nang Amasa king libutad ning dalan at mandilu ya king sarili nang daya. Tutuknang ya king paglakad na ing ninumang manakit king bangke. Apansinan na iti ning metung karing tauan nang Joab, inya ginuyud ne ing bangke at dela ne king marangle at tikpan neng imalan.
13: Inyang ala ne ing bangke king dalan, tikian da ne ring sabla i Joab king pamanagal kang Seba a anak nang Bikri.
14: Peindalanan na la ngang Seba ding sablang tribu na ning Israel at miras ya king Abel Bet Maaca, at mitipun la ngan ding sablang lahi nang Bikri at tikian de i Seba king paglub na king siudad.
15: Dinatang la ding tauan nang Joab at kibkuban de i Seba king siudad ning Abel Bet Maaca. Ginawa lang eran-eran a gabun ban miyukiat la king pader at penibag de ring aliwa ba yang mibagsak.
16: Kanita minaus ya ing metung a biasang babai karin at ngana, Pakiramdaman yu ku! Pakiramdaman yu ku! Sabian yu kang Joab king munta ya keni ba kaming makapipagsalita.
17: Minta ya i Joab at kitnan ne ning babai, Ika i Joab?
: Wa, aku i Joab, nganang mekibat.
: Ngana ning babai, Makiramdam ka king sabian ku.
: Makiramdam ku, nganang Joab.
18: Ngana ning babai, Masasabi kanitang minunang panaun ing anti kaniti: Paburen lang manintun payu king siudad nang Abel, at milunasan na kanita ing problema.
19: Metung ya karing payapa at tapat king Israel ing siudad ku. Mengari ya king metung a malugud a ima ning Israel. Obat buri meng lasakan ing mismung pibandian ning Ginu ?
20: Nganang Joab, E ku daptan ing anti kanyan. Ala kaming kapagnasan a lasakan ya ing siudad yu.
21: Magkamali ka king sinabi mu. Panintunan mi ya mu ing metung a taung manuknangan king bulubundukan ning Efraim. Ing lagyu na Seba, ing anak nang Bikri, at menimuna ya king pamag-rebeldi laban kang Aring David. Ibie ye kanaku ing lalaking iti, at kaybat mako na kami keting siudad.
: Ngana ning babai, Nung makanyan, iyatsa mi ya kekayu ing buntuk nang Seba lipat niting pader.
22: Kanita meko ya ing babai at pintalan na la ding kabalen na. Ginamit na ing kabiasnan na ban akua na la pilubluban. Inya tibtab de batal i Seba at kaybat inatsa re ing buntuk na kang Joab. Tiniupan ne ing trumpeta nang Joab ban lakuan da ne ring tauan na ing siudad, at kaybat minuli na la. Migbalik nia naman king Jerusalem at pintalan ne ing ari.
23: I Joab ya ing matas dili katungkulan karing sablang sundalus ning Israel; i Benaia a anak nang Jeoiada ya ing mamahala karing grupu da ring Kereteo at Peleteo;
24: i Adoniram ya ing mamahala king sapilitang pamagobra; i Jeosafat a anak nang Ahilud ya ing talatala;
25: i Seba ya ing kalihim; i Zadok at i Abiatar ila ring pari;
26: at i Ira a tau Jair ya ing pansarili nang pari ning Aring David.