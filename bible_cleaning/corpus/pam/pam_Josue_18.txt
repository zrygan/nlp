1: Kaybat deng simbut ing lugal a ita, mitipun ya king Silo ing mabilug nang komunidad ning Israel at karin de telakad ing Toldang tuknangan ning Ginu .
2: Atin pang pitung tribu karing Israelita a e tinanggap king karelang dake king gabun.
3: Inya nganang Josue karing memalen na ning Israel, Angga pa kapilan manaya kayu bayu ye luban at sakupan ing gabun a binie na kekayu ning Ginu , ing Dios da ring kekayung makatua?
4: Dinan yu kung atlu katau balang tribu. Itubud ku lang lumual king kabilugan na ning gabun ban igulis de ing lugal a buri dang maging bandi ra. Kaybat magbalik la kanaku.
5: Partian yang pitung dake ing gabun; manatili ya i Juda king lugal na king mauli, at i Jose king lugal na dane norti.
6: Ibie ye kanaku ing ginulis yung pamiparti king pitung dake. Pipagbagutan da kayu ban abalu ku ing kaburian na para kekayu ning Ginung kekatamung Dios.
7: Makanyan man, e la tanggap dake na ning gabun ding Levita uling ing dake ra ya ing sumuyu la bilang pari na ning Ginu . Midinan na lang dake ding tribu nang Gad, Ruben, at Manase ning dane Aslagan king dane aslagan ning Jordan a binie na karelang Moises, ing talasuyu ning Ginu .
8: Meko la ding lalaki ban igulis de ing lugal kaybat na lang binie Josue deting panabilin: Munta kayu king kabilugan na ning gabun at igulis yu ing pangaparti na at kaybat magbalik kayu kanaku. At pakibaluan yu keti king Silo ing kaburian na ning Ginu king kapamilatan na ning bagutan.
9: Inya minta la ding lalaki king kabilugan na ning gabun at ginulis de nung makananu deng pipartian-partian king pitung dake. Ginawa lang listahan da ring sablang balen, kaybat na nita mibalik la kang Josue king kampu karin Silo.
10: Pipagbagutan na lang Josue ban pakibaluan na nung nanu ing kaburian ning Ginu para karela, at tildu na karing makatagan pang tribu na ning Israel ing dake ra.
11: Para karing pamilya na ning tribu nang Benjamin ing minunang miyabie gabun. Atyu iting gabun pilatan da ring tribu nang Juda at Jose.
12: Manibat ya king bandang norti ing angganan na king Jordan at mukiat ya king dane norti ning Jerico at munta ya bandang albugan karing bulubundukan angga king disyerto ning Betaven.
13: Magbaba ya ing angganan na king maka libis nang dane ning mauli ning Luz ausan dia namang Betel, kaybat magbaba ya papunta Atarot Adar, king bunduk a atyu mauli na ning Makababa ning Bet Horon.
14: Minaliwa ya dalan kanita ing angganan na; salingku yang papunta mauli manibat king banda nang albugan niting bunduk, at taglus ya Kiriat Baal o Kiriat Jearim a bandi da ring tribu nang Juda. Iti ya ing angganan na king dane albugan.
15: Manibat ya ing angganan na king dane mauli king gilid na ning Kiriat Jearim at munta ya karing Sibul ning Neftoa.
16: Kaybat magbaba ya angga king lele na ning bunduk a durungdung king Kapatagan ning Hinom, king wakas na king norti ning Kapatagan ning Refaim. Kaybat taglus ya mauli at baltangan ne ing Kapatagan ning Hinom, maka mauli ning burul ning Jebuseo, papunta Enrogel.
17: Marap ya kanita papuntang norti king Ensemes at kaybat sumulung yang papunta Gelilot king sumangid ning Pidadalanan paukiat Adumim. Magbaba ya ing angganan na kanita papunta king Batu nang Bohan, ing anak nang Ruben,
18: at dumalan ya norti na ning burul a durungdung king Kapatagan ning Jordan. Magbaba ya kanita king kapatagan;
19: dumalan ya banda nang norti ning burul ning Bet Hogla at miyangganan ya king bandang norti ning Dagat a Mete nung nu ya tutugtug ing Ilug ning Jordan. Iti ya ing angganan na king mauli.
20: Ing Jordan ya ing angganan na king dane aslagan. Ila deti ring angganan na ning gabun a tinggap da ring pamilya da ring tribu nang Benjamin bilang sarili dang bandi.
21: Ding siudad a bandi da ring pamilya na ning tribu nang Benjamin ila reni: Jerico, Bet Hogla, Emek Keziz,
22: Bet Araba, Zemaraim, Betel,
23: Avim, Para, Ofra,
24: Kefaramoni, Ofni, at Geba. Labi lang aduang siudad ampon ding balen a makapadurut kareti.
25: Kayabe la munaman ding siudad ning Gibeon, Rama, Beerot,
26: Mizpa, Kefira, Moza,
27: Rekem, Irpeel, Tarala,
28: Zela, Haelef, Jebus o Jerusalem, Gibea, at Kiriat Jearim. Labi lang apat a siudad ampon ding balen a makapadurut kareti. Iti ya ing gabun a tinggap da bilang bandi da ring pamilya ning tribu nang Benjamin.