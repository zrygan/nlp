1: Dakal la sese animal ding tribu nang Ruben at Gad. Ikit da ing masanting yang pastulan ing gabun ning Jazer at Gilead para karing sese rang animal.
2: Inya pintalan de i Moises at i Eleazar a pari ampon ding manimuna na ning balen.
3: Ngara karela, Ing Atarot, Dibon, Jazer, Nimra, Hesbon, Eleale, Sebam, Nebo, at Beon
4: ding gabun a simbut ning Ginu ban maging tuknangan da ring memalen na ning Israelmasanting lang lugal para pipagpastulan karing sese animal at dakal la ring kekaming kawan.
5: Nung burian yu, ila na deting lugal ding ibie yu kekami ban maging bandi mi. E yu na ke sana padalakitan pa king Ilug ning Jordan ban karin ke manuknangan.
6: Nganang Moises karela, Atanggap yu wari ing atyu kayu keti kabang makilaban la ding kamaganak yo?
7: Obat paynan yo lub ding memalen na ning Israel ban e re adalakitan ing Ilug ning Jordan at e miras king gabun a binie na karela ning Ginu ?
8: Makanyan munaman ing depat da ring makatua yu karin king Kades Barnea kanitang tinubud ku la ban siasatan de ing gabun a pangaku.
9: Inyang miras la king Kapatagan ning Escol at ikit iting gabun, sinira da la lub ding Israelita ban e la munta ketang gabun a binie ning Ginu karela.
10: Inya king aldo ita mimua ya ing Ginu at matimid nang sinabi
11: Uling e la memintu kanaku king mabilug dang pusu, ala metung mang miras king gabun a pengaku kung ibie kang Abraham, Isaac, at Jacob karing lalaking ibat king Ehipto a magumpisa king idad aduang pulung banua.
12: Ala metung mang miras karin subali mu i Caleb a anak nang Jefuneng Kenizeo at i Josue a anak nang Nun, uling memintu la kanaku, ing Ginu , king mabilug dang pusu.
13: Mikaluku ing mua na ning Ginu karing Israelita at pepaburen na lang miglito-lito king ilang kilub ding apat apulung banua anggang e la mete ding dinapat e mayap king arapan na.
14: At ngeni ikayu a pamilya rang palpikasala ing bisang makiapus king depat da ring makatua yo? Buri yung mibua na naman ing mabagsik nang mua ning Ginu king Israel?
15: Nung e kayu munaman mamintu king Ginu , pasibayu na lang paburen maglito-lito king ilang ding Israelita at ikayu ing maki pakibatan king pangalipul da.
16: Kanita pekalapit da kang Moises at ngara, Moises, paintulutan mu na ke pa mung gawang kulungan tupa at manalakad tuknangan a makabakud pader para karing pamilya mi.
17: Kaybat talan kami namang sandata at makiabe karing kalupa ming Israelita king pamakilaban angga king miras la king maging tuknangan da king gabun. Pansamantala, manuknangan la ring mangalati ming anak karing italakad ming tuknangan a pader ban ligtas la karing tau keti.
18: E kami muli karing tuknangan mi anggang e re ikua ding anak ning Israel ing gabun a mangaintulid king metung at metung karela.
19: E kami kumang dake king sakupan da king lipat ning Jordan, uling tinggap mi na ing dake mi keti king dane aslagan ning Jordan.
20: Nganang mekibat Moises, Nung daptan yu ing sasabian yu, at talan kayung sandata ban makilaban para king Ginu ,
21: at nung dalakit ya ing balang tatalan sandata king Jordan angga na king masambut la ring kalaban
22: at masakup ya ing gabun, malyari na kayung mibalik karing pamilya yu potang atuparan yu na ing kekayung katungkulan king Ginu at king balen Israel. King makanyan a paralan ne paintulut maging bandi yu iting gabun dane nang aslagan ning Jordan.
23: Nung e yu tuparan ing sinabi yu, mikasala kayu king Ginu at siguradu kayung mamayad king kasalanan a depat yu.
24: Sulung, gawa kayung tuknangan para karing pamilya yu at kulungan para karing sese yung animal. Kaybat tuparan yu ing pengaku yu.
25: Ngara ding pekakatawan da ring tribu nang Gad at Ruben, Tuparan mi itang inutus yu.
26: Lakuan mi la keti king Gilead ding kekaming asawa, anak, at sese animal,
27: oneng ikaming talasuyu yung pakasandata at makasadiang lumaban para king Ginu dalakit kami king Ilug ning Jordan ban makilaban, antimo ing iyutus yu.
28: Inya minie yang utus i Moises kang Eleazar a pari at kang Josue a anak nang Nun, at karing manimuna da ring tribu na ning Israel. Ngana,
29: Nung dalakitan de ring lalaki da ring tribu nang Gad at Ruben ing Ilug ning Jordan ban makilaban para king Ginu at nung asakup ye ing gabun king saup da, kanita ibie ye karela ing sakup ning Gilead ban maging bandi ra.
30: Nung e re dalakitan ing Ilug ning Jordan at e makilaban kayabe yu, kanita tanggapan deng kalupa yu ing dake ra king gabun ning Canaan.
31: Ngara ding pekakatawan da ring tribu nang Gad at Ruben, Tuparan mi itang utus na ning Ginu .
32: King pamanimuna na ning Ginu dalakitan mi ya ing Ilug ning Jordan angga king miras ke king Canaan at makilaban karin ban abandi mi ya iting lugal dane aslagan ning Jordan.
33: Inya binie neng Moises karing tribu nang Gad at Ruben at king kapitna nang dake ning tribu nang Manase ing kayarian nang Aring Sihon da ring Amoreo at Aring Og ning Bashan pati ding siudad, balen, at aliwa na pang sakup a lugal.
34: Telakad deng pasibayu ding pamilya nang Gad ing siudad ning Dibon, Atarot, Aroer,
35: Atrotsofan, Jazer, Jogbeha,
36: Betnimra, at Betaran. Bekuran da lang pader a matibe king makapaligid at ginawa la namang kulungan para karing sese rang animal.
37: Ding pamilya na namang Ruben ila naman ding menalakad karing siudad ning Hesbon, Eleale, Kiriataim,
38: Nebo, Baal-meon miyalilan ya iting lagyu at ing Sibma. Dininan da lang bayung lagyu ring siudad a telakad dang pasibayu.
39: Lisuban de ring pamilya nang Makir a anak nang Manase ing gabun ning Gilead; sekupan de at tinabi ding Amoreo a manuknangan karin.
40: Inya binie neng Moises ing Gilead karing pamilya nang Makir at karin la menuknangan.
41: I Jair, ing anak na namang Manase, lisuban na la at abihag ding baryu at pemalagyuan na lang Ding Baryu nang Jair.
42: Lisuban na ne mang Noba ing Kenat at ding baryu na at abihag na la. Kaybat pemalagyu na la king sarili nang lagyu.