1: King kapulung aldo ning kapulung bulan na ning kasiam a banua ning kekaming pangayugse, migsalita ya kanaku ing Ginu .
2: Ngana, Anak ning tau, isulat me ing petsa na ning aldong iti, uling ya ing aldo nung kapilan ne pagumpisan lusuban ning ari ning Babilonia ing Jerusalem.
3: Sabian me kareting taung mag-rebeldi ing talimhagang sidia ku para karela; aku ing Ginung Dios
: Isiang me king api ing kaldera,
: at katmuan meng danum.
4: Ibulug mu la ding masanting diling giling karni,
: ding pago at ding bitis;
: katmuan mia naman karing mepiling pirapirasung butul.
5: Gamitan mu ing karni ning matabang tupa;
: itangab mu ing dakal a dutung lalam ning kaldera.
: Paburen mung ing danum mukal;
: pabukal mu la ding butul at ing karni.
6: Iti ya ing sasabian na ning Ginung Dios Makalunus ya ing siudad da ring makamate tau! Mengari ya king kalderang mengalawang a e bitasang malilinis. Tunggal-tunggal mung isaka ing pirapirasung karni angga king ala nang mitagan.
7: Ating merapat a pamakamate king siudad, oneng e tinalamsik ing daya king gabun nung nu na mo sana malyaring takpan ning alikabuk; tinalamsik king metung a batung maragul.
8: Likuan ku karin ing daya nung nu e malyaring misalikut, nung nu maniawad pamagbengansa.
9: Iti ya ing sasabian na ning Ginung Dios Makalunus ya ing siudad da ring makamate tau! Aku mismu ing mitangab dakal a dutung.
10: Magdala kayung dakal pang dutung! Pepen yu ing api! Ilaga yu ing karni! Parayuputan ing sabo! Dulukan yu la ding butul!
11: Ngeni isiang ye karing baya ing alang laman a kalderang tangsu at paburen yang mibaya king pali. Kanita maging malinis yang pasibayu ing kaldera antimo ing aduan na ning ritual kaybat nang metanggal ning kalawang na,
12: agyamang ing sablang kalawang e na gisan leko ning api.
13: Jerusalem, dinatan da ka ring dapat mung imoral. Agyang migkapilit kung linisan da ka, makanyan man menatili kang marinat. E na ka pasibayung maging malinis anggang e mu panamdaman ing bigsikan na ning kanakung mua.
14: Aku, ing Ginu , ing migsalita. Dinatang na ing oras ban kimut ku. E ku la kalinguan ding kekang kasalanan o pakit nanumang lunus keka. Miparusan ka uli na ning depat mu. Ing Ginung Dios ya ing migsalita.
15: Pasibayu yang migsalita kanaku ing Ginu .
16: Ngana, Anak ning tau, king metung mung barug ilako ke ing taung pakamalan mung dili. E ka sukat magreklamu o saingsing o tumulu lua.
17: E mu paburen maramdam ing kekang siguk. E ka lulual alang takap a buntuk o alang sapin a bitis bilang tanda ning kekang pamagpaldas. E me tatakpan ing kekang lupa o mamangan man king kakanan da ring magpaldas.
18: Kapagsalita ku la ding tau itang abak a maranun. Ketang bengi na ning aldong ita, mete ya ing asawa ku at kabukasan depatan ku itang mipayabut kanaku.
19: Ngarang mengutang ding tau kanaku, Obat makanyan ka daraptan?
20: Pekibat ku karela, Migsalita ya kanaku ing Ginu at sinabi na kanaku
21: king ibie ke kekayung Israelita iting mensahi: Ipagmaragul ye ing matibe Templo. Atna kayung kaburing lalawe at daralo kaniti, oneng gawan neng alang kabaldugan ning Ginu . At mate la ngan king gera ding kayanakan a miembru da ring pamilya yung melakuan Jerusalem.
22: Kanita yu daptan ing kanakung depatan. E yu la takpan ding kekayung lupa ni mangan king kakanan da ring magpaldas.
23: E kayu lumual a alang takap a buntuk o alang sapin a bitis o manangis o kumiak man. Mayayat kayu uli da ring kekong kasalanan at saingsing king metung at metung.
24: Maging metung kung tanda kekayu kanita; daptan yu ngan itang sablang depatan ku. Sasabian na ning Ginu king potang mapalyari na iti, akilala yu king ya ing Ginung Dios .
25: Ngana kanaku ning Ginu , Ngeni, anak ning tau, ilako ke karela ing matibe Templo a karelang pagmaragul ampon tula, ing kapad dang lalawan at daralawan. Kuanan ku la naman ding karelang anak a lalaki at babai.
26: King aldo a daptan ku iti, datang ya kekayu ing metung a mekatakas king kasiran at ibalita na iti kekayu.
27: King aldo mu ring ita magbalik pasibayu keka ing upaya na ning pamagsalita a mewala keka at makipagsalita ka king taung datang. King anti kaniting paralan maging metung kang pekatanda karing tau at karelang akilala king aku ing Ginu .