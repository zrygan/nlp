1: Minta ya kang Eliseo ing babaing mebalu na ning metung a miembru king aguman da ring propeta at ngana, Mete ne ing asawa ku, at balu yu king siyuan ne ing Ginu king mitmung katapatan. Datang ya ngening aldong iti ing pikautangan na ban kuanan na la ring adua kung anak a lalaki at gawan na lang ipus.
2: Nganang Eliseo, Nanu ing malyari kung asaup keka? Nanu ing atyu king bale mu?
: Pekibat ning babaing mebalu, Ala kung nanuman pibandian king bale subali mu ing metung a datukanan a ating laru.
3: Nganang Eliseo, Puntalan mu la reng kasiping mung bale at andaman mu la karela ding datukanan.
4: Kaybat, lungub ka at ding anak mu king bale yu at isara ye ing pasbul. Katmuan meng larung olibo ing balang datukanan at ilele potang mitmu ne.
5: Inya linub ya king bale ing babai at ding adua nang anak a lalaki. Sera ne ing pasbul, at kitmuan na lang laru ding datukanan a duduang da ring anak na.
6: E na balu king mirinan no ngang laman ding datukanan, inya mekiduang ya pa. Pekibat ning metung karing anak, Mirinan no ngan laman. Kanita mu rin tinuknang tutulu ing larung olibo.
7: Inya pintalan ne i Eliseo, ing propeta ning Dios. Nganang Eliseo king babai, Ipisali mu ing larung olibo at kaybat bayaran mu ing utang yu. Labis-labis la ring mitagan karing abli mu para king pagkabiayan ding anak mu.
8: Misan a aldo, minta ya i Eliseo king Sunem nung nu ya manuknangan ing metung a babaing mabandi. Kinumbira neng mangan i Eliseo king bale na. Manibat na kanita karin ne mamangan i Eliseo neng pupunta ya king Sunem.
9: Ngana ning babai king asawa na, Balu ku king ing lalaking maralas pupunta ken tau yang banal a talasuyu ning Dios.
10: Igawa ta neng malating kuartu king babo; dinan yang pagkeran, lamesa, luklukan, at sulu. Karin ya neng pupunta ya Sunem.
11: Misan a aldo, minta ne naman karin i Eliseo at tinaglus ya king kuartu ban magpaynawa.
12: Ngana king kasaup nang i Gehazi, Ausan mu ne mo ing babaing makibale. Inaus neng Gehazi ing babai. Inyang datang ne ing babai, nganang
13: Eliseo kang Gehazi, Sabian mu king maragul ing pangabalang pasari ta. Nanu ing malyaring iyablas ta para king pamilya na? Buri na kaya ing igawa keng rekomendasyun king ari o king pekapun da ring sundalus?
: Pekibat ning babai, Ala kung kailangan uling kayabe ku la ring kabalen ku.
14: Nganang Eliseo kang Gehazi, Nanu kaya ing malyari kung asuyu king babai?
: Nganang mekibat, Ala yang anak a lalaki, at matua ne ing asawa na.
15: Nganang Eliseo kang Gehazi, Ausan mu nia. Inaus ne at tinalakad ya lele ning pasbul.
16: Nganang Eliseo, Keng tutuking banua, king oras a anti kaniti, atin na kang kikilikan a anak a lalaki.
: Ngana ning babai, O! E yu ku pu sana payasahan, uling talasuyu na kayu ning Dios!
17: Antimo ing sinabi nang Eliseo, mebuktut ya ing babai, at menganak yang lalaki king anti kanita mu ring panaun.
18: Meragul ya ing anak. Misan a aldo, pintalan ne king marangle i tata na a kayabe da ring papalut.
19: Kabud-abud, nganang sinaingsing kang tata na, Masakit ku buntuk! Masakit ya ing buntuk ku!
: Ngana ning tata king kasaup na, Idala me ing anak kang ima na!
20: Kinarga ne ning kasaup ing anak at dela ne king ima. Binten ne ning ima ing anak na anggang ugtung aldo, at mete ya ing anak king kandungan na.
21: Penik ne king babo at kinera ing anak ketang pagkeran nang propeta Eliseo. Sera ne ing pasbul, at kaybat meko ya.
22: Inaus ne ing asawa na at ngana, Patukian me kanaku ing metung karing kekang kasaup at ing metung a asno ban agad kung miras kang propeta Eliseo, at ban agad kung makapagbalik.
23: Ngana ning asawang lalaki, Obat pupuntalan me; e naman Piesta ning Bayung Bulan ngeni o Aldo ning Sabbath?
: Pekibat ning babai, E na bala.
24: Pepasadia ne ing asno at kaybat ngana king kasaup, Palakaran meng mabilis ing asno, at e ka bagal-bagal anggang e ku sabian keka.
25: Inya linakad ne ing babai at minta ya king Bunduk ning Carmel ban pakikitan ne i propeta Eliseo.
: Marayu ya pa akakit na neng Eliseo ing babai. Ngana king kasaup nang i Gehazi, Aliwa ing babaing tau Sunem ing daratang?
26: Malagua ka at saganan me. Ikutang mu ing kabilian na, ing asawa na, at ing anak na.
: Nganang mekibat ning babai kang Gehazi, Masalese ke ngan a kabilian.
27: Oneng inyang miras ne kang Eliseo, dinuku ya at kinaul ne bitis. Linapit ya i Gehazi ban pigilan ne ing babai, oneng nganang propeta Eliseo, Paburen me. E mu wari apapansin king mabayat ing panamdaman na? At ala ya pang sinabi kanaku ing Ginu tungkul kaniti.
28: Ngana ning babai, Makamal, meniawad ku waring anak a lalaki kekayo? E ku wari sinabi kekayu king e yu ku payasahan?
29: Nganang Eliseo kang Gehazi, Gayak ka. Idala me ing tukud ku at agad na kang mako ban ipatung me ing tukud king lupa na ning mete anak. E mu ne atuan ing ninumang akasalubung mu keng dalan at e mu ne papansinan ing ninumang manatu keka.
30: Ngana ning babai kang Eliseo, Daramdaman na ku ning mabie Dios. E ra kayu lakuan anggang mabie kayu. Inya tinalakad ya i Eliseo at tikian ne ing babai.
31: Minuna ya i Gehazi at pinatung ne ing tukud king lupa na ning mete a anak, oneng alang linto tanda a mabie ya. Inya mibalik ya at seganan ne i Eliseo. Ngana, E ya pa mebie ing anak.
32: Inyang miras ne king bale i Eliseo, ikit ne king pagkeran na ing anak a mete.
33: Linub ya at sera ne ing pasbul. Ya mu at ing anak a mete ing atyu karin. Menalangin ya king Ginu .
34: Kaybat na nita, sikban ne ing anak; tigkil ne ing asbuk na, ding mata na, at ding gamat na king asbuk, mata, at gamat ning anak. Kabang makasakab ya king anak a mete, dimdam neng mikakapali ing katawan na.
35: Tinalakad ya i Eliseo at miglakad yang pabalikbalik king kuartu. Kalabas da ring mapilan a penandit sikban neng pasibayu ing anak a mete. Kaybat na nita, minatsing yang pitung besis ing anak at milagat na la ring mata na.
36: Kanita inaus neng Eliseo i Gehazi at ngana, Ausan me ing ima na ning anak. Memintu ya i Gehazi. Nganang Eliseo inyang datang ne ing ima ning anak, Kuanan mu ne ing anak mu.
37: Linub ya ing ima ning anak at siniklaud ya arapan nang Eliseo. Kaybat, kinilik ne ing anak at saka na la meko.
38: Maragul ing danup king sakup ning Gilgal inyang mibalik ya karin i Eliseo. Kabang makalukluk yang kayabe da ring grupu da ring propeta, sinabi na king kasaup na, Isiang me ing maragul a kuran at maglutu kang apangan da ring propeta.
39: Tinalakad ya ing metung at minta ya king marangle ban kumang gule. Menakit yang layas a wake at menagtal ya karing bunga na at kinandung na la. Inyang mibalik ya, pengili na la at bilug king kuran a pilulutuan agyang e na balu nung nanu la.
40: Inyang melutu na, inapag da karing tau ban kanan da. Ngarang kinulisak inyang atakman da, Talasuyu ning Dios, lasun ini! Inya e ra buring kanan.
41: Kanita nganang Eliseo, Dinan yu kung ditak a pamangan. Bilug na king kuran at kaybat sinabi na, Iyapag yu na karing tau ban makapangan na la. Mewala ing lasun king kuran.
42: Misan munamang aldo, ating taung ibat king Baal Salisa a linapit kang Eliseo. Magdala yang aduang pulung pirasung tinape a megawa king mumunang pupul a sebada at ditak a binutil a bayung pupul. Nganang Eliseo king kasaup na, Iyapag yu la karing tau ban kanan da.
43: Oneng ngana ning kasaup na, E la makagyu karing dinalan a tau.
: Nganang Eliseo, Iyapag mu ban makapangan la, uling ing Ginu sasabian na king makapangan la at atin pang mitagan.
44: Inya inapag na la ning kasaup na karela, at antimo ing sinabi na ning Ginu , mengan la ngan at atin pang mitagan.