1: Ari ne ning mabilug a Israel i Solomon,
2: at ila deti ring opisyal nang ating matas a katungkulan: i Azaria a anak nang Zadok, ya ing pari;
3: i Elihoref at i Aija a anak nang Sisha, ila ring kalihim ning konsehu; i Jeosafat a anak nang Ahilud, ya ing talaingat karing maulagang papelis;
4: i Benaia a anak nang Jeoiada, ya ing pekapun da ring sundalus; i Zadok at i Abiatar, ila ring pari;
5: i Azaria, ing anak nang Natan, ya ing pamuntuk ding gobernador da ring probinsia; i Zabud a pari at anak na namang Natan, ya ing babie payu king ari;
6: i Ahisar, ya ing talapanibala king palasyu; i Adoniram a anak nang Abda, ya ing talapanibala king sapilitang pamagobra king kayarian.
7: Memili ya namang labing aduang lalaki i Solomon at tilduan na lang gobernador karing probinsia na ning Israel. Ila ring maki pakibatan king pamangan a kailangan na ning ari at ding katubale na. Makatutuk ya ing balang metung karela metung a bulan kilub ning pabanua tungkul kaniting kabiayan.
8: Ila deti ring mepili at ding pamahalan dang lugal: i Benhur, ing bulubundukan ning Efraim;
9: i Bendeker, ing siudad ning Makaz, Saalbim, Bet Semes, Elon, at Bet Hanan;
10: i Benhesed, ing siudad ning Arubot at Soco ampon ding sablang lugal a sakup ning Hefer;
11: i Benabinadab, ing asawa nang Tafat a anak nang Solomon, ing mabilug a matas nang lugal ning Dor;
12: i Baana a anak nang Ahilud, ing siudad ning Taanak, Megido, at ing mabilug a Betsedan sumangid ning balen ning Zaretan, dane mauli na ning balen Jezreel at angga na king siudad ning Abel Mehola at ning siudad ning Jokmeam;
13: i Bengeber, ing siudad ning Ramot king Gilead, at karing baryu na ning Gilead a bandi ra ding pamilya nang Jair, ing lahi nang Manase, at ing mabilug na ning Argob king Bashan; heganagana anam lang pulung mangaragul a balen a makabakud pader at ating tangsung kabat karing pasbul dalan;
14: i Ahinadab a anak nang Iddo, ing Mahanaim;
15: i Ahimaz, ing mekapakiasawa kang Basemat a anak na namang Solomon, ing kabilugan a Neftali;
16: i Baana a anak nang Husai, ing Aser at ing balen ning Bealot;
17: i Jeosafat a anak nang Parua, ing kabilugan a Isacar;
18: i Simei a anak nang Ela, ing kabilugan a Benjamin;
19: i Geber a anak nang Uri, ing Gilead a king misan a panaun meging kayarian neng Aring Sihon da ring Amoreo at Aring Og ning Bashan.
: At atin pang metung a gobernador para king sakup na ning Juda.
20: Mengari lang balas king pampang ning dagat ding memalen ning Israel at Juda uli na ning keraklan da. Labis-labis ing karelang kabiayan at masaya la.
21: Sakup na lang Solomon ding sablang kayarian manibat king Ilug ning Eufrates angga Filistia at king angganan na ning Ehipto. Mamayad lang buis at atyu la ngan lalam nang upaya king kekaban na ning bie na.
22: Ing aldo-aldo pamangan a kailangan nang Solomon ya iti: dinalan limang pulung kaban a mapinung arina; atlung dalan a kaban a karaniwan a arina;
23: apulung pepatabang baka, aduang pulung bakang pistulan king marangle; dinalan a tupa; subali pa karing malati't maragul a usang lalaki at babai ampon pepatabang pabu at manuk.
24: Sakup na namang Solomon ing sablang gabun a atyu dane nang albugan ning Ilug ning Eufrates manibat Tifsa angga king albugan king Gaza. Ya ing ari da ring ari kareting lugal, at kakasundu na la ngan ding sablang bansang makapadurut.
25: King kekaban na ning bie nang Solomon, mibibie lang payapa ding memalen ning mabilug a Israel at Juda. Atin yang mulahan ubas at tanaman a higera ing balang pamilya manibat king Dan angga na Beerseba.
26: Atin yang apat apulung libung kuadra para karing kabayung pangkarwahe at labing aduang libung kabayung saken da ring sundalus na.
27: Paparala yang pamangan king bulan a mitakda ing balang metung at metung karing tilduan nang gobernador. Inya e ya kakukulangan at ding sablang pakanan na king sablang kailangan da.
28: Ding magrasyun munamang sebada at are para karing kabayung sasaken na at pangkarwahe ila naman deting mesabing gobernador. Darala ra nu man karin mayawad idala ra.
29: Dininan neng alang kalupang kabiasnan at beluan ning Dios i Solomon. Malapad anti ing dagat ing kabiasnan na.
30: Ligpusan na la kabiasnan ding biasa na ning aslagan at ning Ehipto.
31: Mas biasa ya king kenu mang biasa; ligpusan ne kabiasnan i Etan a Ezrahite, i Heman, i Calcol, at i Darda, ding anak nang Mahol. Pikabaluan ing kabiasnan nang Solomon karing siping-siping a bansa.
32: Sinulat yang atlung libung kasebian, at libu at limang kanta.
33: Makapagsalita ya tungkul karing tanaman at tanaman a mamunga, antimo ring tanaman a sedro ning Lebanon at ding hisopo a tutubu karing pader. Makapagsalita ya naman tungkul karing animal, ayup, ding gagapang a lelangan, at asan.
34: Abalitan de ring ari ning mabilug a yatu ing kabiasnan na, at mitubud lang tau ban makiramdam kang Aring Solomon.