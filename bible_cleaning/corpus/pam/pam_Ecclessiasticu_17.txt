1: Lelang na la ning Ginu ibat king alikabuk ding tau,
: at king alikabuk la magbalik pasibayu.
2: Karela tikda na ing kaba ning bie ra,
: at dininan kayupayan karing sabla nang lelangan keti king yatu.
3: Atin lang sikanan a kalupa na ning Ginu,
: uling lelang nong kawangis na.
4: Dininan na lang takut ding sablang lelang na
: ban mitakutan la karela.
: Dininan na lang kayupayan mamahala karing sablang animal at ayup.
6: Dininan na lang dila, mata, balugbug, isip, at konsiensia.
7: Kitmuan na lang beluan ampon pamanalastas,
: at pepakit na karela
: ing pamiyaliwa ning e mayap at ning mayap.
8: Inaslagan na lang pusu ra
: ban akit dang kamalan ning lelangan na.
10: Purian de ing banal nang lagyu,
: at sabian ing degulan ning makapagmulala nang dapat.
11: Binie na karela ing beluan,
: at ing Kautusan binie ne bilang sibul ning karelang bie.
12: Ginawa yang alang anggang kasunduan karela,
: at sinabi ding kautusan na.
13: Ikit da ring mata ra ing masala nang kamalan,
: at dimdam ing ligaya ning siwala na.
14: Belan na la laban king e mayap,
: at tiru karelang katungkulan karing kalupa dang tau.
15: Akakit na ning Ginu ing sablang daraptan da ring tau; ala kang asalikut king Ginu.
17: Dininan neng manimuna ing balang metung karing bansa, oneng ing Israel ya ing pinili na ban maging sariling bandi na.
19: Parati nang lalawan ning Ginu ing daraptan da reng tau; maygit masala king aldo ing akakit na karing tau.
20: E makalingad king Ginu ing dapat dang e ustu; balu na ngan ing karelang kasalanan.
22: King Ginu ing pamamie saup karing kalulu anti ya king singsing a mal. Ing maganakang tau mal yang anti ing bie king arap na.
23: Kaybat atulan na la ding taung e mayap at parusan na la; tanggapan da itang mangaintulid karela.
24: Oneng paintulut na ing mibalik la arap na detang sisisi king depat dang e mayap, at pasiknangan na la lub detang milalako kapanayan.
25: Lumapit ka king Ginu at tuknang na kang darapat kasalanan. Makisabi kang mayap king Ginu ban mabawas ing pupusanan mung mabayat a kasalanan.
26: Magbalik ka king Kakataskatasan at gulutan mu na ing pamikasala. Pikasaman mu ing e mayap.
27: Detang mabie makaibie lang kapasalamatan king Ginu, oneng atin king tuknangan da ring mete ing makapagkantang kapurian king Gino?
28: E la malyaring makaibie kapurian king Ginu ding mete uling ala na la. E ne manakit paralan ban purian ne. Ding mabie mu at ding masikan a katawan ilang malyaring makaibie kapurian king Ginu.
29: Karagul na ning lunus ning Ginu! Patawaran na la ding sablang mibabalik arap na.
30: E na malyaring akamtan ning tau ing sablang bage, uling atin yang kamatayan ing balang tau.
31: Atin pang masala kesa king aldo? Makanyan man akmulan ne ning dalumdum ing aldo. Lalung mayan na lang akmulan ning dalumdum ding kaisipan ning tau.
32: Lalawan na la ning Ginu ding sablang batuin king banua, samantalang ding tau gabun la mu at abu.