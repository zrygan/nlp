1: Kalabas ning mapilan a panaun, misanmetung la ring sundalung Moabita, Ammonita, at ding mapilan a Meunita ban lusuban ya ing kayarian nang Jeosafat.
2: Ating mapilan a lalaking dinatang kang Jeosafat at ngara, Ating maragul a grupung sundalus a daratang ibat king Edom ning sumangid ning dagat ban lumusub kekayu. Abihag da ne ing Hazazon Tamar ngana wari, ing Engedi.
3: Mitakutan ya i Jeosafat, inya inari na king lub na ing maniawad yang saup king Ginu at inutus na ing mika pamag-ayunu karing sablang memalen ning kayarian.
4: Mitipun-tipun la king Jerusalem ding sablang memalen a menibatan karing balang siudad ning Juda ban maniawad saup king Ginu .
5: Ila at ding memalen na ning Jerusalem mitipun la king bayung patyu ning Templo ning Ginu . Minta ya karin i Aring Jeosafat at tinalakad ya king arapan da.
6: Kaybat nganang menalangin masikan, O Ginung Dios da ring makatua mi, aliwa wari ika ing Dios a atyu banua? Ika ing mamahala karing sablang kayarian na ning yatu. Atyu keka ing upaya at ing sikanan at ala metung man a makalaban keka.
7: Aliwa wari ika ing kekaming Dios, at aliwa wari ika ing mitabi karing tau na niting bansa ban kanita aibie me karing memalen mung Israelita a lahi nang Abraham a kekang kaluguran ban maging bandi ra king kapilan pa man?
8: Keti na la menuknangan at mitalakad metung a Templo para king kekang lagyu. Ngarang sasabi,
9: Nung datang kekami ing kapahamakan bilang parusa, antimo ing gera, salut o maragul a danup, talakad kami arap na ning Templo nung nu ra ka sasamban. Uli na ning kaligaligan, maus kami keka at pakiramdaman mu kami at iligtas.
10: Atyu la ngeni at lulusub kekami ding tau da ring bansang Ammon, Moab, at Edom. Inyang meko ya ing Israel king Ehipto e me peintulutan ing Israel ban lusuban na la. Inya linisia la karela at e ra la lesak.
11: Oyni ngeni ing inablas da kekami. Dinatang la ban itabi da kami king gabun a binie mu kekami bilang mana.
12: O Dios, parusan yo sana; ala kaming talagang akarapat king maragul a grupu dang sundalus. E mi balu ing gawan mi, oneng makalawe la keka ding mata mi.
13: Tinalakad la king arapan na ning Ginu ding sablang lalaki na ning Juda kayabe ding karelang asawa at pati na ding anak a mangalati.
14: Kanita dinatang ya ing espiritu na ning Ginu king metung karing Levitang atyu karin. Ing lagyu na ning Levita Jaaziel, ing anak nang Zacarias at apu nang Benaia, at apu na king tud Jeiel a anak nang Matania ning pamilya nang Asaf.
15: Nganang Jaaziel, Makamal a Ari at memalen na ning Juda at Jerusalem, pasabi na ning Ginu king e kayu sukat mitatakutan o mimina lub uli na ning maragul a grupu da ring sundalung kalaban. E kekayu ing pamakilaban nune king Ginu .
16: Lusuban yu la bukas potang lulual na la king pidadalanan na ning Ziz. Akit yu la king wakas ning kapatagan a painturu king ilang ning Jeruel.
17: E na kailangan ing makilaban kayu king labanan. Ala kayung aliwang gawan nung e mu ing talakad kayu, magpakatatag, at manaya kayu king pamagligtas a daptan na ning Ginu kekayu. Memalen na ning Juda at Jerusalem, e kayu sukat mitatakutan ni mimina lub; sulung king labanan at ing Ginu matnube ya kekayu!
18: Diku neng Jeosafat ing buntuk na at tatagkil ne ing lupa na king gabun king kapanyamban king Ginu . Makanyan munaman ing depat da ring memalen na ning Juda at Jerusalem.
19: Kaybat na nita, tinalakad la ding mapilan karing Levitang ibat king lahi da ri Kohat at Kora, at king masikan a siwala pinuri de ing Ginu , ing Dios ning Israel.
20: Migising lang maranun itang kabukasan, at minta la ketang ilang a lugal malapit king Tekoa. Bayu la linakad, inarapan na lang Jeosafat at ngana karela, Memalen na ning Juda at Jerusalem, makiramdam kayu kanaku. Manalig kayu king Ginung kekayung Dios at saupan na kayu. Magtiwala kayu karing propeta na at magtagumpe kayu.
21: Inyang ayari na na lang pengutnan ding tau, mitalaga yang talapagkanta i Jeosafat ban magkantang kapurian king Ginu . Inutus na kareting talapagkanta ing isulud da ing imalan a gagamitan da karing sagradung kasuyuan, at kaybat lumakad lang makauna karing sundalus kabang kakanta da ing anti kaniti: Pasalamatan ya ing Ginu , uling ing lugud na alang angga!
22: Inyang megumpisa na lang migkantang kapurian, mibili yang talapaniabat ing Ginu laban karing sundalus ning Ammon, Moab, at Edom a dinatang ban lusuban ya ing Juda. Mengataranta la.
23: Minarap la ding sundalus ning Ammon at Moab karing sundalus ning Edom at lisuban da la at simbut ampon pete. Kaybat, ding sundalus ning Ammon at Moab ila naman ding milaban-laban king mitmung bigsikan at mipatayan la.
24: Inyang miras la ding sundalus na ning Juda ketang lugal nung nukarin ating batiawan king ilang, ikit da lang pakapase at mete na ding kalaban da. Ala metung mang mekatakas.
25: Linapit ya i Jeosafat at ding sundalus na ban kuanan ing nanumang malyari dang akua. Menikua lang dakal a baka, imalan, kasangkapan, at aliwa pang maulagang bage. Atlu rang aldo titipunan ing ikua ra oneng kulang ing karelang panaun ban kuanan ing heganagana.
26: Inyang kapat a aldo mitipun la king Kapatagan ning Beraka, at pinuri de karin ing Ginu . Iti ing sangkan nung inya inaus deng Beraka itang kapatagan a ita.
27: Kaybat na nita, king pamanimuna nang Jeosafat, minuli na lang masaya ding sundalus ning Juda at Jerusalem uling sinaupan na lang magtagumpe ning Ginu karing karelang kalaban.
28: Karas da Jerusalem, linub la king Templo ning Ginu kabang titigtigan da la ring karelang alpa, lira, at trumpeta.
29: Mitakutan la king Ginung Dios ding sablang kayarian inyang abalitan da ing depat na laban karing kalaban ning Israel.
30: Meging mapayapa ya ing kayarian nang Jeosafat, uling nukarin mang suluk dininan neng kayapan ning Dios na.
31: Meging ari ya i Jeosafat king Juda inyang idad yang atlung pulu't limang banua, at mig-ari ya king Jerusalem kilub ding aduang pulu't limang banua. I ima na ya i Azuba a anak nang Silhi.
32: Tikian nang Jeosafat ing mayap a alimbawang depat nang Asa a tata na; depat na itang matulid king akakit ning Ginu .
33: Makanyan man, e na la lesakan ding lugal a pisasamban da ring paganu. E la pa mu rin sasamba ding tau king mabilug dang pusu king Dios da ring karelang makatua.
34: Manibat king kapupurmeruan angga na king kawakasan ing sablang bage depat nang Jeosafat makatala king Istoria nang Jehu a Anak nang Hanani a dake na ning Istoria da ring Ari ning Israel.
35: E miglambat, mekipagkasundu ya i Aring Jeosafat ning Juda kang Aring Ahazia ning Israel a dinapat e mayap a bage.
36: Pikayari da ing gawang barku a makapaglayag king Tarsis. Gewa da la ring barku king Eziongeber.
37: Oneng i Eliezer a anak nang Dodavahu ning balen ning Maresa belan ne i Jeosafat. Ngana, Uli na ning mekipagkasundu ka kang Ahazia, lasakan na ning Ginu ing pepagawa mu. At melasak la ring barku a pepagawa na, inya e la bitasang megamit king pamaglayag king Tarsis.