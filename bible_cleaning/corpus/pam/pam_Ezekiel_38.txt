1: Migsalita ya kanaku ing Ginu .
2: Ngana, Anak ning tau, sabianan me i Gog, ing pekapun da ring bansa ning Mesek at Tubal king bansang Magog. Magsalita kang laban kang Gog
3: at sabian mu king aku, ing Ginung Dios , ing kalaban na.
4: Ibalik ke king ibatan na; dinan keng taga ing panga na at ikaladkad ke at ding sundalus na. Dakal la ding sundalus na; dakal la ding kabayu na at pakasake makaunipormi; tatalan lang kalasag at espada ding sundalus.
5: Kayabe na la ding sundalus a ibat Persia, Etiopia, at Libya, at pakakalasag la ngan ampon pakahelmet.
6: Kayabe na la naman ding sablang sundalus da ring bansang Gomer at Bet Togarma ning dane norti; antimu rin ding sundalus a ibat karing miyayaliwang bansa.
7: Sabian mu king magsadia ya ampon ding sundalus na king nanumang iyutus na.
8: Kalabas ding dakal a banua utusan keng lumusub king bansa nung nu ding tau mekapagbalik lang miyabe-abe ibat karing dakal a bansa, at mibiebie lang alang takut king gera. Lusuban na la ding bunduk ning Israel a mipaburen at milako tau kilub ning makabang panaun, oneng ngeni panuknanganan de ring tau king mitmung kapayapan.
9: Ya ampon ding sundalus na at ding dakal a bansang kayabe na lusuban de anting bagyu at takpan ing bansa anti ing biga.
10: Iti ya ing sasabian na ning Ginung Dios kang Gog: Potang datang na ing oras a ita, magumpisa kang misip a e mayap a tangka.
11: Lutasan mu king sarili mu ing lusuban me ing bansang alang ilaban nung nukarin la manuknangan ding tau king kapayapan at kapanatagan karing balen a alang pader at dipensa.
12: Samsaman mu la at panakawanan a pibandian ding taung manuknangan karing siudad a kanitang misan a panaun siudad lang melasak. Mitipun la ibat karing miyayaliwang bansa at ngeni atin lang sese animal ampon pibandian at manuknangan la king libutad na ning yatu.
13: Ikutang da keka ding memalen na ning Seba at Dedan ampon ding mangalakal a ibat Tarsis, Tinipun mu la wari ding kekang sundalus at linusub keti ban manako at maniamsam pibandian? Buri mu waring manikuang gintu at pilak, baka at pibandian, at kaybat mako a dadala mu ing asamsam mo?
14: Inya tinubud na ku ning Ginung Dios ban sabian kang Gog itang pasabi na: Ngeni kabang manuknangan ya king kapanatagan ing balen kung Israel,
15: magsadia kang datang ibat king kekang lugal king marayung norti, panimunan mu la ding dakal at mayupayang grupu da ring sundalus a ibat karing dakal a bansa; pakasake la ngang kabayu.
16: Lusuban me ing balen kung Israel anti ing bigang tatakap king kabilugan a bansa. Potang datang na ing oras a ita, itubud da ka ban lusuban me ing kanakung bansa, ban ipakit ku karing bansa nung ninu aku, ban ipakit ku ing kanakung kabanalan king daptan ku king kapamilatan mu.
17: Ika ing sasabian ku kanita pang milabas a panaun, inyang pepabalu ku king kapamilatan da ring kanakung talasuyu, ding propeta ning Israel, king karing aldo datang mitubud kung metung a lumusub king Israel. Ing Ginung Dios ya ing migsalita.
18: Ngana ning Ginung Dios , Mikamas ku king aldo lusuban neng Gog ing Israel.
19: King pali ning mua ku sasabian kung matimid king karas ning aldo a ita mika masikan a ayun king bansang Israel.
20: Ing balang asan at ayup, ing balang maragul at malating animal, at ing balang taung atyu keti babo ning yatu galgal ya uli na ning takut na kanaku. Mibagsak la ding bunduk, matibag la ding mataluktuk a bunduk-bundukan, at malasak ya ing balang pader.
21: Pamatakutan ke i Gog king sablang miyayaliwang sakuna. Aku ing Ginung Dios , ing migsalita. Mitabakan la ding sundalus nang paka-espada.
22: Parusan ke king salut ampon king pamipatayan. Dugpa kang Gog at karing sundalus na at karing dakal a bansang kakampi na ing masikan a uran at uran-lipat at api ampon asupre.
23: King anti kaniting paralan ku ipakit karing sablang bansa king aku ing mayupayang dili at king aku banal ku. Kanita ra akilala king aku ing Ginu .