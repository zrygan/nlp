1: Iti ing sinabi na ning Ginu tungkul king Ammon: Nukarin la ding lalaki na ning Israel? Ala na wari metung man a magdipensa para king bansa ra? Baket pepaburen da la ring taung sasamba kang Molek a kuanan de ing sakup ning tribu nang Gad at karin manuknangan?
2: Oneng ing aldo daratang nung kapilan ku iparamdam karing memalen na ning siudad ning Rabba ing inge na ning labanan at malasak la at masilab ding baryu na angga king mipatag la king gabun. Kanita ing bansang kinua ra king Israel kuanan neng pasibayu.
3: Memalen ning Hesbon, tumangis kayu! Melasak ya ing Ai! Ikong babai na ning Rabba, magpaldas kayu! Misulud kayung imalan a magaspang at manangis kayu. E yu balu nung nukarin kayu mulayi. Mayakua ya at miyugse ing kikilalanan yung dios a i Molek at ding pari na at prinsipi.
4: Ikong e tapat a tau, obat magmaragul kayu? Mangaina na kayu. Obat manalig kayu king kekong upaya at sasabian king ala metung mang mangangas lumusub kekayu?
5: Miparala kung takut king sablang makapadurut kekayu. Mamulayi kayu. Mulayi ya ing balang metung ban e ya mate at ala metung man a manipun karing sundalus mung mikalat.
6: Kaybat na niti gawan keng pasibayung mapala ing Ammon. Aku, ing Ginu , ing migsalita.
7: Oyni ing sinabi na ning Ginung Mayupaya tungkul king Edom: Milako na la wari beluan ding tau na ning Edom? E na la wari makaibie payu ding karelang tagapayu tungkul king karelang daptan? Mewala na ngan wari ing karelang kabiasnan?
8: Memalen ning Dedan, tumakas na kayu at mulayi! Salikut kayu! Malapit ku na lang paten ding lahi nang Esau uling dinatang na ing oras ning pamamarusa ku karela.
9: Neng managtal lang ubas ding lalaki maglakuan lang mapilan karing sanga, at neng daratang la ding mapanako neng bengi, detang buri da mu ilang kakuanan da.
10: Oneng linubas ku lang ganap ding lahi nang Esau at pepalto ku la ding lugal nung nu la sasalikut ban e na la kapilan man makasalikut. Mete na la ding memalen na ning Edom at ding kamaganak da at kasiping bale. Ala metung mang mitagan.
11: Lakuan yu la kanaku ding kekong ulila at ingatan ku la. Ayasahan da ku ring kekong mebalung babai.
12: Nung minum la ding e karapatdapat king kopa na ning parusa, ikayu pa kaya ing e miparusan? Wa, minum kayu kaniting kopa ning parusa!
13: Aku mismu sinumpa ku king ing siudad ning Bozra maging makatakut yang lalawan at maging disyerto ya; gawan deng pikaylian ding tau at gamitan de ing lagyu na bilang peka sumpa. Manatili lang lasak king kapilan pa man ding sablang baryu na. Aku, ing Ginu , ing migsalita.
14: Ngaku, Edom, mekatanggap kung balita a ibat king Ginu . Mitubud yang mensahero ban sabian karing bansa king tipunan da la ring sundalus da ban magsadia king pamaglusub keka.
15: Gawan na kang maina ning Ginu at metung man alang gumalang keka.
16: Lininlang na ka ning ketasan. Ala nang maki takut keka antimo ing isipan mu. Manuknangan ka karing mabatung bangin, king taluktuk ning bunduk; oneng agyang manuknangan ka king matas anting agila, ibaba na ka ning Ginu . Ing Ginu ya ing migsalita.
17: Ngana ning Ginu , Mabayat ing kasiran a datang king Edom; mabigla ya at mitakutan ing balang manakit.
18: Mapalyari munaman king Edom itang milyari king Sodoma at Gomorra inyang melasak la at ding kasiping dang balen. Ala nang manuknangan pang pasibayu karin. Aku, ing Ginu , ing migsalita.
19: Anti ing leon a lulual king kagubatan lele ning Ilug ning Jordan paukiat king malabung a pastulan, datang ku at papulayan ku lang palual king bansa da ring tau Edom. Kanita ing manimuna a pilinan ku ya ing manibala king bansa. Ninu ing pakilupa yu kanaku? Ninu ing mangangas manamun kanaku? Ninung pamuntuk ing makasalangsang kanaku?
20: Pakiramdaman ye ing pamalak a gewa ku laban karing memalen na ning Edom, at itang buri kung daptan karing memalen na ning siudad ning Teman. Makaladkad la pati na anak da at mitakutan ya ing balang metung.
21: Potang mibagsak ne ing Edom, mika inge a pasari king pangaugun na ning mabilug a yatu at maramdam ing kulisak ning babala angga na king marayung Dagat ding Timbu.
22: Anti ing agilang makaladlad a bagius lusuban de ring kalaban ing Bozra. King aldong ita, mitakutan la ding sundalus na ning Edom anti ing babaing manganak.
23: Iti ya ing sinabi na ning Ginu tungkul king Damasco: Maliligalig la ding memalen da ring siudad na ning Hamat at Arpad uling abalitan da ing e mayap a balita. Mengari king alun ning dagat ing kaligaligan a daratang karela at e la mipaindatun.
24: Mangaina la ding memalen na ning Damasco at tinakas uli na ning takut. Mengari la king babaing manganak; atyu la king kasakitan at kalungkutan.
25: Lubus ne ngening alang tau ing pikabaluan a masayang siudad.
26: King aldong ita, mate la karing dalan na ning siudad ding kayanakan nang lalaki at magisan la ding sabla nang sundalus.
27: Silaban ku la ding pader na ning Damasco at ding palasyu nang Aring Benhadad. Aku, ing Ginu , ing migsalita.
28: Iti ya ing sinabi na ning Ginu tungkul king tribu ning Kedar at karing pamuntuk na ning siudad ning Hazor a simbut na ning Aring Nebucadenesar ning Babilonia: Lusuban yu la ding memalen na ning Kedar at paten ya itang tribu da ring memalen na ning aslagan!
29: Kuanan yu la ding tolda ra at sese dang animal, ding kortina da ring tolda ra at ing sablang atyu karing karelang tolda. Kuanan yu la ding karelang kamelyu at sabian karing memalen: Makapadurut kekayu ing sindak!
30: Memalen ning Hazor, aku, ing Ginu , babie kung babala kekayu king mulayi na kayu king marayung lugal at salikut kayu. Atin yang gewang planu ing Aring Nebucadenesar ning Babilonia laban kekayu at iti ya ing sasabian na,
31: Me ko keni! Lusuban ta la detang taung isipan dang ligtas la at panatag a bili! Ala lang pasbul dalan ding karelang siudad o kandadu at ganap yang alang dipensa.
32: Kuanan yu la ding karelang kamelyu at baka! Ikalat ku la king balang suluk detang taung paurud makuyad a buak, at miparala kung kasiran karela king balang lugal da.
33: Maging disyerto ya ing Hazor king kapilan pa man, metung a lugal a bukud mung ding animal a jackal ilang manuknangan. Ala nang manuknangan pang pasibayu karin. Aku, ing Ginu , ing migsalita.
34: Inyang meging ari ya i Zedekias king Juda, migsalita ya ing Ginung Mayupaya kanaku tungkul king bansang Elam.
35: Ngana, Paten ku la ding sabla nang mamana a meging kasangkapan king pamaging mayupaya ning Elam.
36: Patiupan ke ing angin karing suluk ning bansa ra laban karela, at ikalat ku la ding memalen na king miyayaliwang lugal angga king ala nang bakwit a e miras king kaisanu pa mang bansa.
37: Gawan ku lang duag ding memalen na ning Elam karing karelang kalaban a bisang makamate karela. Uli na ning maragul kung mua gisanan ku lang paten ding memalen na ning Elam, at mitubud kung sundalus laban karela angga king lubus ku lang agisan.
38: Paten ku la ding karelang ari at ding manimuna ra at ibili ke karin ing tronu ku.
39: E lumuat gawan ku lang pasibayung mapala ding memalen na ning Elam. Aku, ing Ginu , ing migsalita.