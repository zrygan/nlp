1: Gawan na kang palalu ning alak at ing kalasingan idala na ka king kaguluan. Mangmang ya ing taung maglasing.
2: Mengari ya king gagaleung a leon ing ari potang mua ya. Magpakamate ka nung pamuan me ing ari.
3: Metung a dangalan kaninu man ing pangilagan na ing kaguluan, oneng ing mangmang agad yang makipate.
4: Ing ortelanung matamad sarul king karampatan a panaun agyang ditak ala yang pupulan.
5: Ing isip ning tau mengari king danum a malalam, oneng ing biasang tau siguradu yang makasaklu.
6: Ing metung at metung sasabian na ing katapatan na, oneng manakit ka kayang taung apanaligan?
7: Mapalad la ding penganak a atin tatang a malinis a pilubluban at darapat king katuliran.
8: Potang lukluk ya ing ari ban munie kayatulan, mata na akit da nung ninu ing ating kasalanan.
9: Ninu mo ing makasabi king ya malinis ya konsiensia at ala yang dinat ning pamikasala?
10: Kasusumamian na la ning Ginu ding taung gagamit timbangan at paniukad a e ustu.
11: Agyang ing malating anak pakilala na nung nanu ya king kapamilatan ning dapat na; asabi mu nung tapat ya at mayap.
12: Ing balugbug a makaramdam at ing mata a manakit, deti ing Ginu ya ing migkalub.
13: Mamulubi ka nung parati kang matudtud; nung migising ka sumulung ing kekang kabiayan.
14: Ngana ning sasali, Masiadung mal ing kekang tinda, oneng kaybat nang mekasali ipamalita na king mekamura ya.
15: Nung magsalita kang kabiasnan, atin kang pibandian a gintu at alahas a mangamal.
16: Imbarguan me ing singla na ning taung mengakung mamayaran king utang ning taung dayuan; e me babie anggang e mekabayad king keyang telakaran.
17: Ing ikua mu king kapamiraitnan malyari mung takman anting maniaman a pamangan, oneng mangari mung balas king katataulian.
18: Maniawad kang payu tungkul king kekang gawan a pamakilaban ban tagumpe kekang kamtan.
19: Ikalat ning taung maindredus ing ingatan mung lihim; inya dumayu ka king taung masalita.
20: Busal ning dalumdum matda ya ing sulu ning penganak a lapastangan karing pengari na.
21: Ing pibandian a kekang ikua king e mu pipagalan, e lumuat mabating munaman.
22: E mu sana ablasan e mayap ing e mayap a keka ra depat. Manalig ka king Ginu uling ya ing singil.
23: Kasusumamian na la ning Ginu ding taung gagamit timbangan at paniukad a e ustu.
24: Tildu ne ning Ginu ing dalan a kekatamung tuntunan. Makananu ne kayang aintindian ning tau ing sariling dalan na?
25: Misip kang masalese bayu ka mangakung ain king Dios ban e ka sumisi bandang tauli.
26: Sisisiatan na la ning biasang ari ding taung darapat e mayap, at king alang lunus parusan na la.
27: Ing konsiensia at kaisipan binie na la ning Ginu king tau, inya luluban da ing atyu king pusu tamu.
28: Manatili ya ing ari king tronu nang luklukan uli ning katapatan at alang pamangabiran.
29: Ing kapurian karing kayanakan 'tiu king karelang sikanan; ing maputing buak ya ing leguan ning ketuan.
30: Ing barug a maglate ya ing mitapus king e mayap, at ing masakit a sibukan ituru na katamu munaman.