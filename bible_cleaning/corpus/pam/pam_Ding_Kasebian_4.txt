1: Anak, pakiramdaman yu ing tuturu nang tata yu kekayu at pakaintindian yu ban mika beluan kayu.
2: Mayap ing tuturu ku kekayu, inya kekayu ngang tandanan.
3: Kanitang anak ku pang malati, bukud a anak dang lalaki ding kakung pengari,
4: tiru na kung tata ku. Ngana kaku, Tandanan mu ing tuturu ku. Daptan mu ing sasabian ku keka ban kumaba ing bie mu.
5: E mo kakalinguan o paburen. Pakikuanan mung mabiasa ka at mika beluan.
6: E mu paburen ing kabiasnan at ingatan na ka ning kabiasnan; luguran mu at ingatan na ka.
7: Ing pamagumpisa ning kabiasnan ya iti: magaral ka at nanuman ing malyari pakikuanan mung mika beluan ka.
8: Luguran mu ing kabiasnan at maging marangal ka; kaulan me at parangalan na ka.
9: Ya ing miputung korona ning ligaya keka at palamutian na kang mabanglung sampaga.
10: Anak ko, makiramdam ka kaku. Dinan mung ulaga ing sasabian ku ban kumaba ing bie mu.
11: Tiru ku keka ing kabiasnan at ing matulid a dalan a sukat mung tuntunan.
12: E mirinan sagabal ing kekang pamaglakad, at e ka misakab potang mulayi ka.
13: Ingatan mu ing tiru ku at e mu paburen; ingatan mu uling ing bie mu king kabiasnan ing katatalakaran na.
14: E me daralanan ing daralanan da ring taung e mayap ni pakiapusan ing e ustung karelang daraptan.
15: Pangilagan me! Lisian mu ing e ustu; keka yang gulutan at king ustung dalan karin ka dumalan.
16: E la mipatudtud ding taung e mayap anggang e la makagawang e ustung dapat; e la mipaindatun anggang e la mekapanasakit kapanamdaman.
17: Karela ing e mayap mengaring pamangan, at mengaring alak a karelang inuman ing bigsikan.
18: Oneng mengari ya ing dalan na ning taung matulid king aldo a saslag; lalu yang maslag neng aldo tapat.
19: Anti ya king benging madalumdum ing dalan da ring taung e mayap; misakab la at e ra man balu nung nanung karelang atakiran.
20: Anak ko, pakiramdaman mu ing kakung sasabian; pakiramdaman mu ing kakung iyaral.
21: E mo paburen mawawala; king pusu mu karin mu la idukit.
22: Uling bie at masanting a pamikakatawan ing tanggapan da ring manintun kabiasnan.
23: Misip kang pakakalale uling king kaisipan makasalale ing kekang bie.
24: E ka sa magsalita king e katutuan ni makiabe king kalaraman a maglinlang.
25: Lumawe kang maratna king daratang a panaun at lawan masalese ing dalan a kekang tutukian.
26: Siguraduan mung balu mu ing kekang daraptan ban maging maayus ing kekang gagawan.
27: E ka balabalikid king kekang pamaglakad; kekang lisian nanumang e mayap.