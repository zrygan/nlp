1: Miras ing kalabing atlung aldo na ning bulan ning Adar, ing aldo nung kapilan ya mipatupad ing utus ning ari ban paten la ding heganaganang kalaban dang Judio. Oneng e ra balu king kabaligtaran ing milyari, uling ding Judio ila ding makamate.
2: King aldong ita, mitipun la ding Judio ning balang siudad na ning kayarian ning Aring Asueru nung nu la manuknangan ban paten ing ninumang bisang makamate karela. Oneng alang mengangas a lumusub karela uling tatakut la karela ding dakal.
3: Sinaup la karela ding gobernador at ding aliwa pang pamuntuk ning balang probinsia uli na ning takut da kang Mordecai.
4: Meging pikabaluan king mabilug a kayarian king i Mordecai metung ya ngening mayupayang tau king palasyu at lalu ya pang meging mayupaya.
5: Inya ding Judio pete da la ring sabla dang kalaban at depat da itang buri dang daptan karing masama karela.
6: Lima lang dalan a kalaban ding apate ra king siudad ning Susa.
7: Pete da la naman di Parsandata, Dalfon, Aspata,
8: Porata, Adalia, Aridata,
9: Parmasta, Arisai, Aridai, at i Vaizata.
10: Ila deti ring apulung anak nang Haman a anak nang Hamedata, ing kalaban da ring Judio. Oneng e ra teginan ding Judio ing pibandian da ring kalaban da.
11: King aldo mu ring ita, pepabalu da la king ari ding mepate king siudad ning Susa.
12: Ngana ning ari kang Reyna Ester, Limang dalan la pala katau ding mete king Susa at kabilang la kareti ding apulung anak nang Haman. Nanu kaya ing milyari karing aliwang probinsia? Nanu pa ing buri mu? Sabian mu at ibie ku keka.
13: Nganang mekibat Ester, Nung burian yu, Makamal a Ari, paintulutan yu la sana ring Judio king Susa ing daptan dang pasibayu bukas itang mipaintulut a depatan da ngening aldong iti. At ibitin la king pipagbitayan ding bangke da ring apulung anak nang Haman.
14: Inya inutus na ning ari ing ibitin da la king pibitayan ding bangke da ring apulung anak nang Haman.
15: King kalabing apat nang aldo ning bulan ning Adar, mitipun lang pasibayu ding Judio ning siudad ning Susa, at atlu lang dalan a kalaban ding apate ra. E da munaman teginan ing nanumang pibandian da ring kalaban.
16: Mitipun-tipun la naman ding aliwang Judio karing miyayaliwang lugal na ning kayarian at pigdipensa ra ing bie ra. Asambut da la ring kalaban da at mekapate lang pitung pulu't limang libu kataung masama karela. Oneng e ra teginan ing pibandian da.
17: Milyari iti king kalabing atlung aldo na ning bulan ning Adar. Ala nang pamakamate itang kalabing apat a aldo, inya masaya lang migpiesta.
18: Kanita mitipun la ding Judiong manuknangan king Susa king kalabing atlung aldo at king kalabing apat a aldo ban arapan la ding kalaban, oneng masaya lang migpiesta king kalabing limang aldo, uling agisan da na lang pete ding kalaban da.
19: Iti ing sangkan nung inya pagselebran de ring Judiong manuknangan karing baryu ing kalabing apat nang aldo ning bulan ning Adar bilang kapiestan da at panaun ning pamamie regalu king metung at metung.
20: Sinulat na ngan Mordecai iting sablang milyari ban e makalinguan, at peparala yang sulat karing sablang Judiong manuknangan king kayarian nang Aring Asueru, malapit la man o marayu.
21: Penabilinan na la king galangan de balang banua ing kalabing apat at kalabing limang aldo na ning bulan ning Adar,
22: uling kareting aldong deti da la simbut ding karelang kalaban; aldo lang meging masaya lugal king maging kalungkutan la. Sinabi na karela ing magpiesta la at magsaya kilub da reting aldo, at mipapamie lang regalu king metung at metung at karing kalulu.
23: Inari da king lub da ing isundu ra ing pegumpisan da at tukian balang banua ing panabilin a sinulat na karelang Mordecai.
24: Ginawa yang e mayap a tangka i Haman a Agageo at anak nang Hamedata at kalaban da ring Judio ban gisanan na lang paten ding Judio. Binalak ne ing ausan dang bagutan, ing purim, ban pilinan ya ing aldo a gisanan lang paten.
25: Oneng pintalan neng Ester ing ari, at kaybat sinulat ne ning ari ing metung a utus. Inya ing e mayap nang tangkang Haman laban karing Judio mibagsak king sarili na, at ya at ding anak na ila ding mebite king pibitayan.
26: Iti ing sangkan nung inya deting aldo kapiestan inaus da lang Purim, ngana wari, bagutan. At uli da ring sulat nang Mordecai at ning sablang milyari karela ngan,
27: inari da king lub da at tikda para karela at karing maging lahi ra at ding makiabe karela king paselebran da lang alang mintis deting aduang aldo balang banua, agpang king sinulat nang panabilin Mordecai.
28: Mepikayari king ing balang pamilyang Judio king daratang a panaun at nu mang probinsia o siudad king sukat da lang tandanan at pagselebran deting aduang aldo na ning Purim king kapilan pa man.
29: At i Reyna Ester a anak nang Abihail, at i Mordecai a Judio sinulat la naman ban patibayan ya ing sulat tungkul king Purim a abanggit na nang Mordecai king minuna nang sulat.
30: Miparala ya ing sulat at ing kopia na karing sablang Judio a manuknangan karing dinalan aduang pulu't pitung probinsia na ning kayarian nang Asueru. Nasa da ring sulat ing kapayapan at ing katutuan,
31: at king sukat da lang pagselebran ding aldo ning Purim king mitakdang panaun, antimo ing penabilin na karelang Mordecai at ning Reyna Ester. Mayayawad munaman karela at karing maging lahi ra ing mag-ayunu la at manangis.
32: Misulat ya king metung a libru ing sulat nang Ester a patibe king pamagselebra karing aldo ning Purim.