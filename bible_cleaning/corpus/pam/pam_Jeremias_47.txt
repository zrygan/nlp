1: Migsalita ya kanaku ing Ginu tungkul king Filistia bayu ne lisuban ning ari ning Ehipto ing Gaza.
2: Ngana
: Lawan mu! Ing danum king norti daragul,
: at mamagus anti ing ilug a disnan ning albug.
: Takpan ne ing bansa at ing sabla-sabla,
: ding siudad at ding memalen karin manuknangan.
: Maniawad lang saklolu ding tau;
: tumangis yang kapait-paitan ing balang tau ning yatu.
3: Damdaman da ing kurakul da ring kabayu,
: ing bulusuk ding panggerang karu,
: ing inge ding parugang.
: E la mibalik ding tata ban saupan ding anak da,
: uling mangaina lang karelang gamat.
4: Dinatang ne ing aldo ban lasakan ya ing Filistia,
: ban king Tiro at Sidon ikawani ya,
: at ing sablang kasaupan a makatagan pa.
: Aku, ing Ginu , ing makamate karing tau Filistia,
: detang sablang dinatang karing pampang ning Creta.
5: Maragul a lungkut ing dinatang karing memalen ning Gaza,
: at ding memalen ning Askelon tahimik la.
: Angga kapilan ing magpaldas la
: ding taung mitagan ning Filistia?
6: Kukulisak mu, Espada ning Ginu !
: Angga kapilan ing pamanabak mu?
: Magbalik ka king kekang kaluban,
: patugut ka at karin ka magpaynawa!
7: Oneng makananu yang magpaynawa,
: atin kung obrang parapat king espada?
: Inutusan keng lusuban ne ing Askelon,
: at ding taung manuknangan king pampang.