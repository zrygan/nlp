1: Ninu ing kalupa na ning taung biasa? Ninu ing makaibie kabaldugan king bage a pisasabian? Ya itang makatiman uli na ning kabiasnan na at e me akit makabusangut.
2: Daptan mu itang iyutus na keka ning ari at pakapagaralan me pa mu ing pangakung babie mu king Dios.
3: Mako ka arapan ning ari potang mapali na ing pisasabian, uling arapat na ing nanumang buri nang daptan.
4: Ya ing ari at ya ing malilyari buri; e me asalangsangan o akutnan man.
5: E ya numanu balang ing ninumang mamintu king ari, at balu ne ning taung biasa ing oras a kimut ya at nung makananu nang daptan.
6: Ating panaun at paralan para gawan ya ing metung a bage, oneng iti masakit pakibaluan.
7: Ala metung man ing makibalu nung nanu ing mapalyari, at alang makapamalita nung makananung mapalyari iti.
8: Alang tau a malyaring makapigil king angin o makapaliban king oras ning kamatayan na. Iti pamakilaban yang e tamu malyaring takasan; e tamu apangilagan.
9: Apagumasdan ku iti kabang isip-isipan ku la ding bage mapapalyari keti king yatu, ing yatu nung nu ding taung maki upaya pasakitan da la ring kalupa dang tau.
10: Ikit ku lang milibing ding taung e mayap; mepuri la karing mekipaglibing king mismung lugal nung nu la dinapat e mayap. Ala munanamang kabaldugan iti.
11: E ya agad miyatulan ing taung dinapat kasalanan, inya darakal la ding taung darapat e mayap.
12: Mabibie ya pa mu rin ing taung makasalanan agyang pang dapat yang dinalan a e mayap. Sasabian da ring dakal a tau, Basta mamintu ka king Dios e ka numanu balang.
13: Oneng e makanyan karing darapat e mayap. Anti yang anino ing bie ra at e lumuat mate la uling e la mamintu king Dios.
14: Atin pang e ustu a malilyari keti king yatu. Ya iti: ding taung mayap ila ding miparusan, at ding e mayap ila ding miparangalan. Ala munamang kabaldugan iti.
15: Inya para kanaku, sukat yang magpakaligaya ing tau king tula. Ing masanting nang daptan ya ing mangan, minum, at magsaya. Iti arapat na kabang magobra ya at mabibie keti king yatu.
16: Nung kapilan ku migkapilit mabiasa at apagaralan ing malilyari keti king yatu, kanita ku abalu king agyang pang patingapun at kabukas kung e matudtud
17: e ku mu rin akuang aintindian ing dapat ning Dios. Agyang nu pa karagul ing pamagkapilit mu e mu mu rin aintindian. Mapalyaring sabian da ring biasa king balu ra, oneng king kamatutuanan ali ra.