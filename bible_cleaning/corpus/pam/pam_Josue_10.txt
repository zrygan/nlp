1: Abalitan nang Adonizedek, ing ari na ning Jerusalem, king simbut neng Josue at lubus neng linaso ing Ai at pete ing ari na antimo ing gewa na king Jerico at king ari na. Abalitan na naman king mekikasundu la ding tau Gibeon karing Israelita at mabibie la ngening kayabe ra.
2: Mitakutan la ding tau Jerusalem uling kasing dagul ne ning Gibeon ing isanu pa mang siudad a maki ari; mas maragul ya kesa king Ai at mangagaling la ngan ding lalaki na king pamakilaban.
3: Inya peparala yang amanu i Adonizedek kang Aring Oham ning Hebron, kang Aring Piram ning Jarmut, kang Aring Jafia ning Lakis, at kang Aring Debir ning Eglon.
4: Ngana, Munta kayu keni at saupan yu kung lusuban ya ing Gibeon, uling mekikasundu la ding memalen na kang Josue at karing Israelita.
5: Deting limang aring Amoreo, ing ari ning Jerusalem, Hebron, Jarmut, Lakis, at Eglon, pisanmetung da ing sikanan da; kibkuban de ing Gibeon at lisuban de.
6: Peparala lang amanu ding tau Gibeon kang Josue king kampu na karin Gilgal at ngara, E yu ke paburen! Mamalagua kayu sanang munta keni at saupan yu kami! Iligtas yu kami! Misanmetung la ding sablang ari da ring Amoreo karing kabundukan at lisuban da kami!
7: Inya meko ya manibat Gilgal i Josue at ding sablang sundalus na, kayabe la ding magaling dili karing sundalus na.
8: Ngana ning Ginu kang Josue, E ka tatakut karela. Binie ku na keka ing tagumpe. Metung man kareti alang malyaring makalaban keka.
9: Uli na ning kabukas nang pamaglakbe Josue manibat Gilgal ikua na lang lisuban a alang kapiadian ding Amoreo.
10: Panakit da karing sundalus na ning Israel birian ning Ginu ing mataranta la ding Amoreo. Pete da la ring kalaban da ring Israelita karin king Gibeon, at tikian da la padulung king pidadalanan na ning bunduk karin Bet Horon. E da la pepatugutan angga na Azeka at Makeda.
11: Kabang tatakas lang padulung ding Amoreo karing Israelita king pidadalanan paukiat king bunduk pepauran yang maragul a batu ing Ginu king daralanan da angga Azeka. Mas dakal la ring mete uli da ring maragul a batu kesa karing apate da ring Israelita.
12: King aldo mu ring ita binie a ne ning Ginu ing tagumpe karing memalen na ning Israel laban karing Amoreo, mekipagsalita ya i Josue king Ginu . Ngana king daramdaman da ring memalen na ning Israel,
: Aldo, tuknang kang maratun tulid ning Gibeon;
: bulan, tuknang ka tulid ning Kapatagan ning Ayalon.
13: Tinuknang ya ing aldo at e ya kinimut ing bulan angga king e ne asambut ning bansang Israel ing kalaban na. Iti makasulat king Libru nang Jaser . Tinuknang yang maratun ing aldo king libutad ning banua at e ya minalis kilub ning patingapun.
14: Kapilan man e pa mika kalupa na nita, inyang mekiramdam ya ing Ginu king siwala na ning metung a tau; uling mekilaban ya ing Ginu king panig na ning Israel.
15: Kaybat na nita, mibalik ya i Josue at ding sundalus na king kampu karin Gilgal.
16: Mekatakas la ding limang ari at sinalikut la king kueba karin Makeda.
17: Ating mekatuklas karela at ing balita miras kang Josue nung nu la sasalikut.
18: Nganang Josue, Iparugang yu la ding maragul a batu king pasbul ning kueba. Mibili kayung guardia karin;
19: oneng e kayu magdatun karin. Tagalan yu la ding kalaban at lusuban yu la king kagulutan da at e yu la paburen makauli karing karelang siudad! Ing Ginu , ing kekayung Dios, binie ne kekayu ing tagumpe.
20: I Josue at ding sundalus ning Israel pete da la subali mu detang mitagan a menakit salikutan kilub na ning bakud ning karelang siudad.
21: At kanita mibalik lang e ninanu balang ding sundalus kang Josue king kampu karin Makeda.
: Ala metung mu man king lugal a ita ing mengangas migsalitang laban karing Israelita.
22: Kanita nganang Josue, Ilako ye ing takap na ning kueba, at ilual yu la ding limang ari at idala yu la kanaku.
23: Inya biklat de ing kueba at liwal da la ring ari na ning Jerusalem, Hebron, Jarmut, Lakis, at Eglon.
24: Dela da la kang Josue deting ari. Inaus na lang Josue ding sablang lalaki ning Israel at inutus na karing pamuntuk a kayabe na king lumapit la at idalpak ding bitis da karing batal da ring ari. Linapit la at dilpak da la ring bitis da karing batal da ring ari.
25: Kanita nganang Josue karing pamuntuk na, E kayu tatakut o paisira lub. Magpakatatag kayu at siknangan yu ing lub yu uling makanyan ing daptan na ning Ginu karing sablang kekayung kalaban.
26: Kaybat na nita, pepapate na lang Josue ding ari at binitin na la karing limang tanaman, at menatili lang makabitin angga na inyang dalumdum.
27: Inyang makalbug ne ing aldo minie yang utus i Josue at kildas da la ring makabitin, at inugse da la king kuebang pisalikutan da. Selansan da la ring maragul a batu king asbuk na ning kueba, at atyu la karin angga ngeni.
28: Itang aldong ita lisuban neng Josue at simbut ne ing Makeda at ing ari na. Pepapate na la ding sabla; ala metung man a mitagan mabie. Depatan na king ari ning Makeda itang depatan na king ari na ning Jerico.
29: Kaybat na nita, manibat Makeda i Josue at ding sundalus na sinulung la Libna at lisuban de.
30: Binie na naman ning Ginu kang Josue ing tagumpe keting siudad at king ari na. Ala lang tinagan mabie; pete da la ngan ding tau karin. Depatan da king ari itang depatan da king ari na ning Jerico.
31: Kaybat na nita, manibat Libna sinulung ya i Josue at ding sablang sundalus na papuntang Lakis. Kibkuban de at lisuban.
32: Binie na ning Ginu ing tagumpe karing Israelita king kaduang aldo ning labanan. Ala lang tinagan mabie; pete da la ngan ding tau king siudad a ita antimo ing depat da karin Libna.
33: Dinatang ya i Aring Horam ning Gezer ban sumaup karing tau Lakis, oneng simbut neng Josue iting ari at ding sundalus na. Ala yang tinagan mabie karela.
34: Kaybat na nita, manibat king Lakis i Josue at ding sablang sundalus na sinulung la papunta Eglon. Kibkuban de at lisuban.
35: Ita mu ring aldong ita sekupan de at pete da la ngan ding sablang atyu karin antimo ing depat da karin Lakis.
36: Kaybat na nita, manibat Eglon minukiat ya i Josue at ding sundalus na karing bunduk-bundukan ning Hebron, at lisuban de
37: at sekupan. Pete re ing ari at ding sablang atyu king siudad pati na ding tau karing makalapit a balen. Pepalaso neng Josue ing siudad antimo ing depat na karin Eglon. Ala lang tinagan mabie.
38: At kaybat belikan na ne mang Josue at ding sundalus na ing Debir at lisuban de.
39: Abihag ne pati na ing ari na at ding sablang kasiping nang balen. Pete da la ngan ding sablang tau karin. Depatan na king Debir ing depat nang Josue karin Hebron at Libna at king karelang ari.
40: Abihag neng Josue ing mabilug a bansa, ding kabundukan at ing Negeb, ding kapatagan, ding makalibis, at ding sablang ari da. Ala yang tinagan mabie; pete na la ngan antimo ing inutus na ning Ginu , ing Dios ning Israel.
41: King pamakilaban nang Josue miras ya king Kades Barnea king dane mauli angga na Gaza king lele ning dagat, pati na ing sabla nang gabun ning Gosen at angga na Gibeon king dane norti.
42: Abihag na lang Josue deting sablang ari at ing sasakupan da king misan mung besis, uling ing Ginu , ing Dios ning Israel, mekilaban ya para king Israel.
43: At kaybat na nita, mibalik ya i Josue at ding sundalus na king kampu karin Gilgal.