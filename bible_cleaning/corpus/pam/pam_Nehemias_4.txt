1: Mibua ing mua nang Sanbalat inyang abalitan nang tatalakad mi yang pasibayu, ikeng Judio, ing pader na ning Jerusalem. E mu ita, pituyatuya na ke pa.
2: Nganang sinabi king arapan da ring kayabe na at ding Samaritanung sundalus, Nanu ing daraptan da reng alang akarapat a Judiong den? Abalik da pa kaya ing sadiang bage? Magsakripisyu la? Ayari da kaya ing obra kilub ning patingapun? Abawi da la pa kaya ding batung mitambunan at mesilab?
3: Makatalakad ya siping nang Sanbalat i Tobia, ing Ammonita, at nganang tinuglung, Nanung klasing pader ing tatalakad da? Dumalan ya mu ing asung-gubat mibagsak ya!
4: Inya menalangin ku. Ngaku, Pakiramdaman mu, O kekaming Dios, ing pamaninsultu a sasabian da kekami. Paburen mung magbalandra karela ing pamaninsultu da. Paburen mung masamsam ing sabla rang pibandian at mabihag la ampon midala king dayuan a bansa.
5: E mu la sana patawaran at e mu kakalinguan ing karelang kasalanan, uling inalipusta da kami king gagawan mi.
6: Inya tiglus mi ing pamitalakad pasibayu king pader, at e miglambat ayari mi ya ing kapitna ning katas na uling makasadia la ngang magobra ding tau.
7: Mimua yang e mu nanu i Sanbalat, i Tobia, ding tau Arabia, Ammon, at Asdod inyang abalitan dang alang tuknang ing pamagobra mi karing pader na ning Jerusalem at halus mikakit na la ding pilatan da ring pader.
8: Inya pikayari da ing miyabe-abe lang lumusub Jerusalem at gawang kaguluan karin.
9: Oneng menalangin kami king kekaming Dios at mibili kaming lalaking mag-guardia aldo't bengi.
10: Atin lang kakanta ding memalen na ning Juda. Ngana ning kanta ra
: Mangaina kami king bayat ning kekeng pupusanan;
: ding batu ning pader a melaso kailangan mi lang ilako.
: Malyari mi ya kayang italakad pasibayu ing pader?
11: Bala da ring kalaban mi king e mi la akakit o e mi balu ing balak dang salake kekami angga king apate da kami at mituknang ing obra.
12: Oneng oras-oras babalita da kekami ding Judiong kasalamuha ra ing tangka da reting kalaban laban kekami.
13: Inya dininan ku lang espada, tandus, at pana ampon paslu. Kaybat, pinuestu ku la, agpang king pamilyang penibatan da, kagulutan ning pader a e pa meyari.
14: Apansinan ku king magugulu la isip ding tau, inya ngakung sinabi karela at karing karelang manimuna ampon pamuntuk, E kayu sukat mitatakutan karing kalaban tamu. E tamu sana kakalinguan king ing Ginu tamu maragul ya at mayupaya. Makilaban tamu para karing kabalen tamu, para karing anak tamu, asawa, at pibalebale.
15: Abalitan da ring kalaban mi ing balu mi na pala ing tangka ra, at api-isip-isip da king ing Dios ya ing sinabat kaniti. Inya tiglus mi ing pamagobra king pader.
16: Manibat na kanita, magobra la ding kapitna karing tauan ku at ding kapitna naman mag-guardia la. Pakasulud lang baluti, atin lang tandus, kalasag, pana ampon paslu. At binie da ring kekaming pamuntuk ing sablang agyu rang isaup karing memalen
17: a magobra king pader. Tatalan yang sandata pati ing metung dang gamat detang mamakut materialis.
18: Atin yang makasakbit a sandata king awakan na ing metung at metung karing magobra. Parati yang atyu lele ku itang mitutukan tumiup king trumpeta.
19: Ngakung sinabi karing manimuna at pamuntuk at karing tau, Dakal ing obra tamu at masiadu tamung mikakanlaut king metung at metung king pamagobra tamu king pader.
20: Datang kayu kabud damdaman yeng tumiup ing trumpeta at miyabe-abe tamu. Ing kekatamung Dios ya ing makilaban para kekatamu.
21: Aldo-aldo, kabuklat ning masala angga king lunto la ding batuin neng bengi, magobra kami. Magobra la ding kapitna kekami king pader kabang ding kapitna tatalan lang tandus at mag-guardia.
22: Sinabi ku naman karing kapatas at karing tauan da ing sukat lang atyu Jerusalem neng bengi ban aguardia mi ya ing siudad neng bengi at makapagobra munaman neng aldo.
23: E ku na likas ing imalan ku, uling parati keng tatalnan ing kanakung sandata. Makanyan munaman ding kayabe ku, kasaup, at guardia. Tatalnan ne ning metung at metung kekami ing sandata na.