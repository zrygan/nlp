1: Misanmetung la ding memalen na ning Juda ban gawan yang ari da i Uzzia, ing anak nang Amazia, bilang kayalili na ning meyangu-bie tata na. Labi yang anam a banua kanita.
2: Ikua neng pasibayu ing siudad ning Elat at pepalarin ne kaybat ning kamatayan nang Amazia.
3: Labi yang anam a banua i Uzzia inyang meging ari ya, at limang pulu't adua yang banuang mig-ari king Jerusalem. I ima na ya i Jecolia a tau Jerusalem.
4: Katanggap-tanggap king akakit na ning Ginu ing depat na antimo i tata nang i Amazia.
5: I Zacarias, ing tagapayu na, tiruanan neng tumakut at gumalang king Dios. Inya siyuan neng mitmung katapatan ing Ginu king kekaban na ning bie nang Zacarias, at binendisyunan na ne man ning Dios.
6: Mekilaban ya i Uzzia karing Filisteo, at lesak na la ding pader da ring siudad ning Gat, Jabnia, at Asdod. Kaybat, pepatalakad yang siudad a mangatibe lele ning Asdod at karing aliwa pang lugal ning Filistia.
7: Sinaupan neng migtagumpe ning Dios laban karing Filisteo at Arabo a manuknangan king Gurbaal. Simbut na la naman ding Meunita.
8: Memayad lang buis kang Uzzia ding Ammonita, at meging pikabaluan ya pati na king Ehipto uli na ning mayupaya ya.
9: Pepagawa na la ding toreng bantayan king Pasbul dalan ning Suluk ning Jerusalem, king Pasbul dalan ning Kapatagan, at ketang lugal a tutumbukan na ning pader at pekapatibe na la.
10: Pepagawa ya namang mangatibe toreng bantayan king ilang at pepakulkul yang talaga, uling dakal la ding sese nang animal karing bunduk-bundukan at kapatagan. Uling mahilig ya namang mananaman, memili yang taung mag-asikasu king marangle na at mulahan ubas a atyu karing bulubundukan at karing gabun a mangataba.
11: Dakal la ding sundalus na a sane at makasadia king pamakilaban, agpang king karelang grupu a binilang da ri Jeiel, ing kalihim, at i Maaseia, ing opisyal a atyu lalam nang upayang Hanania, ing metung karing pagkatiwalan na ning ari.
12: Adua lang libu anam a ralan ding opisyal a mamahala kareting dakal a sundalus.
13: Atlu lang dalan pitung libu at limang dalan ding sundalus a sane at makasadiang makilaban at magdipensa king ari laban karing kalaban na.
14: I Uzzia ya ing minie karelang baluti, sibat, helmet, imalan a gamitan king pamakilaban, at tiradul.
15: Ding mangagaling na pangamat karin king Jerusalem ilang ginawa karing kagamitan king pamamanang paslu at pamamasibas maragul a batu manibat karing tore at karing suluk da ring pader. Meging pikabaluan ya nu man karin at meging mayupaya ya uli na ning saup a tinggap na king Ginu .
16: Migmatas ya i Uzzia inyang meging mayupaya ya, at iti ing pepasari king pangabagsak na. E ya meging tapat king Ginung Dios na. Lepastangan ne ing Ginung Dios na inyang linub ya king Templo ban duluk insenso king altar.
17: Kayabe da ring walung pulung mangatapang a pari, i Azariang Pamuntuk da ring pari tikian de karin ing ari
18: ban pigilan de. Ngara king ari, Uzzia, ala kang matulid duluk insenso para king Ginu . Bukud mung ding paring menibatan king lahi nang Aaron ilang mitalaga para kaniti. Mako na ka keting sagradung lugal. Lepastangan me ing Ginung Dios at e na na ka bendisyunan.
19: Atyu ne kanita i Uzzia king Templo lele ning altar a pidurulukan insenso at tatalnan na ne ing insensaryu. Mimua ya i Uzzia karing pari, at mika sakit yang lepra king kanuan.
20: Ikit na iting Azaria, ing Pamuntuk da ring pari, at ding kayabe nang pari. Inya agad deng pepalakuan ing ari, at ya mismu meko ya uling perusan na ne ning Ginu .
21: E kinayap ing sakit nang leprang Aring Uzzia angga king mete ya. Menuknangan yang magdili-dili king metung a bale, at e ya makalub king Templo ning Ginu uli na ning sakit nang lepra. Ing anak nang i Jotam ya ing memahala king palasyu at king mabilug a kayarian.
22: Sinulat nang propeta Isaias a anak nang Amoz ing aliwa pang mengapalyari king pamag-ari nang Uzzia manibat king kapupurmeruan angga na king kawakasan.
23: Mete ya i Uzzia at mikutkut ya king kutkutan da ring ari, oneng e ya mikutkut karing pantiun da ring ari uling sinabi da ring memalen, Mika sakit yang lepra. Ing anak nang i Jotam ya ing menalili bilang ari.