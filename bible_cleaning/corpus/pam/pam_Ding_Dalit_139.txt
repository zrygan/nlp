1: O Ginu , sinuri mu ku
: at kakilala mu ku!
2: Balu mu ing sablang gagawan ku;
: agyang keng marayu aintindian mu ing isipan ku.
3: Akakit mu ku, magobra ku man o makapaynawa;
: balu mu ing sablang gagawan ku.
4: Bayu ne pa asabi ning asbuk ku ing amanu,
: balu mu na ing sabian ku.
5: Atyu ka king makapadurut kaku,
: at king kekang upaya ingatan mu ku.
6: Alang makalingad king bie ku keka;
: ing kabiasnan mu lalagpas king kaisipan ku.
7: Nu ku mo malyaring munta ban takasan da ka?
: Nukarin da ka malyaring asalikutan?
8: Mukiat ku man king banuang matas atyu ka karin;
: nung magkera ku man king tuknangan da ring mete, karin atyu ka mu rin!
9: Sulapo ku man lampas king aslagan,
: manuknangan ku man king pekamalaut a lugal king albugan,
10: karin atyu ka ba mu kung tairan;
: atyu ka karin ban aku ing kekang saupan.
11: Malyaring aduan ku king dalumdum ing isalikut na ku
: o kaya king sala a makapadurut kaku ing maging dalumdum,
12: oneng ing dalumdum e maralumdum keka,
: ing bengi masalang antimong aldo.
: Ing sala at ing karalumduman parehu keka.
13: Ika ing linalang king sablang dake ning katawan ku;
: inubug mu ku king atian nang ima ku.
14: Pasalamatan da ka uling kailangan kang pitakutan,
: at pagmumulalan ing dapat mu!
: Balu ku iti king mabilug kung pusu.
15: Inyang miyuyubug ku king mitmung kaingatan
: king atian nang ima ku,
: inyang daragul ku king palanakan,
: ita keka e lihim.
16: Balu mu ing kaba ning bie ku, uling iti makasulat king libru mu
: bayu ku pa man magumpisang mangisnawa,
: inyang deti metung man ala pang linto.
17: O Dios, e ku la abut isipan ding isipan mu;
: karakal dang tuto!
18: Nung kaku lang bilangan, maygit la kabilangan kesa karing binutil.
: At nung miras na ku king karelang angganan, atyu ku pa mu rin king kekang siping.
19: O Dios, sana gisanan mu na lang e mayap a tau!
: Sana lakuan da na ku ding taung tampalasan!
20: Ding taung deti e mayap ing sasabian da tungkul keka;
: magsalita lang e mayap a bage laban king lagyu mu.
21: O Ginu , tutu ku lang kasaman detang ating mua keka!
: Pikakasaman ku la detang keka lalaban!
22: Kasaman ku la king mabilug kung pusu;
: bibilang ku lang anting kakung kalaban.
23: Surian mu ku, O Dios, at pakibaluan mung isipan ku;
: subukan mu ku at kilalanan ing kakung isipan.
24: Lawan mu nung ating e mayap kaku,
: at tairan mu ku king dalan papunta king bie alang angga.