17: Kitang ning ari, Nanu ing saria mu keti, Reyna Ester? Sabian mu ing kailangan mu at ibie ku agyang ing kapitna na ning kayarian ku.
18: Pekibat nang Ester, Nung malyari pu sana, Makamal a Ari, kukumbiran da kayu at i Haman ngening aldong iti ban mangan at minum king sidia ku para kekayu.
19: Sinabi na ning ari, Ausan ye ngeni mu rin i Haman ban matupad ing kayaduanan na ning Reyna Ester. Inya meging bisita neng Ester ing ari at i Haman king tuknangan na.
20: Kabang miminum lang alak, nganang mengutang ning ari kang Ester, Atin kang buri kako? Sabian mu at ibie ku ing nanumang aduan mu.
21: Pekibat nang Ester,
22: Ing aduan ku at pakisabing mayap kekayu ya iti: nung burian yu, agkatan da kayung pasibayu bukas, ikayu at i Haman ban mangan.
23: Masaya yang masayang minuli i Haman king aldong ita. Oneng mikapali ya buntuk inyang ikit ne ing Judiong i Mordecai king patyu ning palasyu.
24: Makanyan man, tinaglus yang minuli. Karas na bale na, pepayaus na la ding kakaluguran na at pekisabian ne i Zeres a asawa na ing makiabe ya karela.
25: Pigmayabang na karela ing dakal nang pibandian at ing pangatas na katungkulan.
26: Ngana pang Haman, At aku mu ing kinumbira nang Reyna Ester a maging kayabe na ning ari king pamangan at inuman a sidia na. Kumbiradu ku munaman bukas a kayabe ning ari.
27: Oneng ala ngang kabaldugan kanaku iti kabang akakit ke ing Judiong i Mordecai a makalukluk king patyu ning palasyu.
28: Kanita nganang Zeres a asawa na at ding kakaluguran na, Obat e ka pagawang pibitayan a pitung pulu't limang talampakan king katas? At bukas abak, aduan mu king ari ing ibitin ya batal karin i Mordecai. Kaybat, masaya kang pakiabayan me ing ari king pamangan a sidia ning reyna. Metula ya i Haman kaniting munikala, inya pepagawa ne ing pibitayan.