1: Purian ya ing Ginu !
: Purian ye ing Ginu manibat ken banua,
: ikong manuknangan king katasan.
2: Purian ye, ikong sablang anghel na;
: purian ye, ikong sablang sundalus na banua.
3: Aldo at bulan, purian ye;
: purian ye, ikong sablang saslag a batuin.
4: Purian ye, kakataskatasan a banua
: at ikayu, danuman babo banua.
5: Bustan yung ila ngan
: purian de ing lagyu ning Ginu !
: Minutus ya at melalang la;
6: king utus na mipilmi la lugal king kapilan pa man,
: at e la malyaring e mamintu.
7: Purian ye ing Ginu manibat ken king yatu,
: ikong dambuala king dagat, at sablang kalalalaman;
8: ikong kildap at uran-lipat, yelu at biga,
: at masikan a angin a mamintu king utus na.
9: Purian ye, ikong bunduk at bunduk-bundukan;
: ikong tanaman a mamunga at ikong kagubatan;
10: ikong sablang animal, matunud at malyap,
: ikong sablang gagapang at susulapo.
11: Purian ye, ikong ari at sablang tau,
: prinsipi at sablang mamuntukan,
12: ikong kayanakan a babai at lalaki,
: matua at pati na anak a malati.
13: Bustan mu lang purian de ing lagyu ning Ginu ,
: uling ing lagyu na maygit ya karing sablang lagyu;
: ing ligaya na lalagpus king yatu at king banua.
14: Ya ing minie sikanan king bansa na,
: inya sabla nang memalen karela yang purian,
: ding memalen ning Israel a tutu nang pakamalan.
: Purian ya ing Ginu !