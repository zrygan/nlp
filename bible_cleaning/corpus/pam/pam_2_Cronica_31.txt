1: Inyang meyari na ing piesta memamunta la ding sablang memalen na ning Israel king balang siudad ning Juda at piglasak da la ring sagradung asias at sinira ding sablang larawan ning diosang i Asera. Lesak da la naman ding altar at ding pisasamban da ring paganu. Makanyan munaman ing depat da king mabilug a Juda at karing sablang lugal a sakup ning Benjamin, Efraim, at Manase anggang e ra la asira ngan. Kaybat na nita, minuli na la bale ra.
2: Pasibayu neng telakad Aring Hezekia ing katipunan da ring pari at Levita ban agampanan da ing karelang sarasariling katungkulan. Atin karelang minie ain-a-durulukan, ating minie ain-a-kapasalamatan at kapurian, at ating sasaup king kasuyuan pamanyamba. Ding aliwa naman talapagkanta lang kapurian karing miyayaliwa nang lugal king Templo ning Ginu .
3: Ya ing minie karing sese nang animal ban gamitan karing ain-a-durulukan neng abak at neng bengi at pati na neng Aldo ning Sabbath, neng Piesta ning Bayung Bulan, at aliwa pang piesta a tikda na ning Kautusan ning Ginu .
4: Bukud pa kanyan, inutus na karing memalen na ning Jerusalem ing ibie da karing pari at Levita itang ain a mangaintulid karela ban ding pari at Levita lubus dang aibie ing karelang panaun a aduan na karela ning Kautusan ning Ginu .
5: Katanggap da ring memalen ning Israel king utus minie lang labis-labis king mumunang pupul ning karelang pekamasanting dang binutil, alak, larung olibo, pulut-panilan, at aliwang pupul king marangle. Binie da naman ing kapulung dake ning sablang penakitan da.
6: Dela da naman ding memalen a makatuknang king Israel ing kapulung dake da ring karelang baka at tupa, at migdala la namang dakal a ain a telaga da king Ginung karelang Dios. Mitambak ing karelang ain a binie uli na ning keraklan na.
7: Megumpisang dinatang ing karelang babie kanitang katlung bulan at meyari king kapitung bulan.
8: Inyang ikit nang Aring Hezekia at ding opisyal na ing dakal dang binie ding tau, pinuri de ing Ginu at pinuri da la ring memalen na ning Israel.
9: Kitnan na lang Hezekia ding pari at ding Levita tungkul king mitambak a miyabie.
10: Nganang mekibat Azaria, ing pekamatas a katungkulan karing pari at lahi nang Zadok, Manibat na kanitang dela da ring memalen ing babie da king Templo mika dakal a pamangan at miglabis-labis. Iti milyari uli na ning binendisyunan na la ning Ginu ding memalen na.
11: Inya inutus nang Hezekia ing magsadia lang kamalig a pipagponduan king metung nang dake ning Templo ning Ginu . At sidia da la ring kamalig.
12: King mitmung katapatan karin da ngan dela ding tau ing karelang babie at ing kapulung dake. I Conania, ing metung karing Levita, ya ing penibalan da. Kasaup ne i Simei a kapatad na.
13: Ding aliwa pang Levitang mitulduan maging kasaup da ila ri Jehiel, Azazia, Nahat, Asahel, Jerimot, Jozabad, Eliel, Ismakia, Mahat, at i Benaia. I Aring Hezekia at Azaria, ing pekapun da ring pari, ilang memili karela.
14: I Kore a Levitang anak nang Imna at bante king Pasbul dalan dane Aslagan ning Templo, ya ing mamahala karing kusang lub a ain at ya naman ing magrasyun kareti.
15: Ding kasaup na karing aliwang siudad nung nu la manuknangan ding pari ila di Eden, Miniamin, Jesua, Semaia, Amaria, at i Sekania. Ila ding tapat munamang migrasyun karing karelang kalupang Levita, agpang king karelang grupu, matua la man o anak,
16: at e agpang king pamilya ra. Dininan da la ring sablang lalaking idad atlung pulung banua at paitas a ating aldo-aldo katungkulan king Templo, agpang king karelang katungkulan.
17: Mitutukan lang katungkulan da ring pari agpang king karelang pamilya, at antimu rin ding Levitang idad aduang pulung banua at paitas, mitutukan lang obra agpang king grupu da.
18: Linista da la ring karelang asawa, anak a lalaki at babai at ding aliwa pang kayabe ra uling mayayawad munaman karela ing gampanan da ing karelang banal a katungkulan king nanumang oras a mayaus la.
19: Karing paring manuknangan karing siudad o karing pipagpastulan a sakup da ring siudad a makatalaga karing lahi nang Aaron, ating lalaking mepili a magrasyun pamangan karing sablang lalaking makaugne king pamilya da ring pari at karing listahan da ring pamilya da ring Levita.
20: Makanyan ing depat nang Aring Hezekia king mabilug a Juda; depat na itang mayap, matulid, at katanggap-tanggap king akakit na ning Ginung Dios na.
21: Meging matagumpe ya uling ing sablang depat na para king Templo o king pangatuparan ning Kautusan; depat na ngan king mitmung katapatan king Dios na.