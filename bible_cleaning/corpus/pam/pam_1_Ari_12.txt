1: Minta ya i Rehoboam king Sikem uling karin la mitipun ding memalen ning Israel ban gawan deng ari.
2: Abalitan na iting Jeroboam a anak nang Nebat atyu ya kanita king Ehipto uling tinakas ya kang Aring Solomon; mibalik yang ibat Ehipto.
3: Pepayaus de ring tribu na ning dane norti i Jeroboam, at miyabe-abe lang minta kang Rehoboam at ngara,
4: Rehoboam, pepasakitan na kaming Solomon a tata mu king obrang mangabayat. Nung gawan mung mayan ing obra mi at ing bie mi, kanita maging tapat kaming memalen a sakup mu.
5: Nganang mekibat Rehoboam, Magbalik kayu kaybat ning atlung aldo at kanita ku na ibie ing pakibat ku kekayu. Inya meko na la.
6: Kaybat na nita, kitnan na lang Rehoboam ding makatuang sinuyu bilang taga-payu nang Solomon a tata na. Ngana karela, Nanu ing masanting kung ibie pakibat karing taung deta?
7: Ngarang mekibat, Nung buri mu lang suyuan mitmung katapatan at pagbigyan king karelang kayaduanan, manatili lang susuyu keka king mitmung katapatan.
8: Oneng e na pekiramdaman ing payu da ring makatua. Kaybat minta ya karing kayanakan a akayabe nang meragul at ngeni taga-payu na.
9: Nganang mengutang karela, Nanu ing asaup yung ipakibat ku karetang taung makisabing gawan kung mayan ing pusan a pepapusan na karelang tata ku?
10: Ngarang mekibat, Oyni ing sabian mu karela: Mas maragul ya ing malati kung taliri kesa king awakan nang tata ku.
11: Dininan na kayung mabayat a obrang tata ku; lalu keng gawan mabayat ing obrang papusan ku kekayu. Berug na kayu, oneng aku pamalupaluan da kayu.
12: Kalabas da ring atlung aldo, mibalik ya kang Aring Rehoboam i Jeroboam at ding kayabe na uling ita ing sinabi na karela.
13: Magaspang yang minie pakibat karela i Rehoboam; e na tikian ing payu da ring makatua.
14: Ing tikian na ya ing payu da ring kayanakan, inya ngana kareting memalen, Dininan na kayung mabayat a obrang tata ku; lalu keng gawan mabayat ing obrang papusan ku kekayu. Berug na kayu, oneng aku pamalupaluan da kayu!
15: Tune e na pekiramdaman ing kayaduanan da ring memalen. Ing milyaring iti makayagpang king kaburian ning Ginu ban matupad itang sinabi na kang Jeroboam, ing anak nang Nebat, king kapamilatan nang propeta Ahiya ning Silo.
16: Inyang ikit da ring memalen ning Israel king e na buring pakiramdaman ning ari ing karelang kayaduanan, sinabi ra, Nanu pa ing kaugnayan tamu kang David? Ala ta nang pangataid king anak nang Jese. Balen Israel, tara, muli ta na karing balen tamu! Rehoboam, bahala na ka king sarili mu manibat ngeni!
: Inya minuli na la ring memalen ning Israel karing bale ra,
17: at i Rehoboam ya ing meging ari da ring Israelitang manuknangan karing sakup ning Juda.
18: Kaybat na nita, pepayaus neng Aring Rehoboam i Adoniram, ing talapamahala king sapilitang pamagobra, at tiburan ne karing memalen ning Israel, oneng pemasibas deng batu angga king mete ya. Inya memalagua yang sinake i Rehoboam king karwahe na at tinakas ya at minta Jerusalem.
19: Manibat na kanita menatili lang mag-rebeldi ding memalen ning Israel laban king pamilya nang David.
20: Inyang abalitan da ring memalen ning Israel king dinatang neng ibat Ehipto i Jeroboam, inaus de para tumagun king metung a maragul a kapulungan, at kaybat ya ing gewa rang ari king Israel. Bukud mung ing tribu ning Juda ing menatiling tapat king lahi nang David.
21: Inyang miras ne Jerusalem i Rehoboam, tinipun na la ring mayap diling sundalus na ning tribu ning Juda at ning Benjamin ban lusuban na la ding tribu ning dane nang norti ning Israel at ban abawi ne ing kayarian na. Mekatipun yang dinalan walung pulung libu katau a pawang mangagaling.
22: Oneng ngana ning Dios kang propeta Semaia,
23: Sabian mu kang Rehoboam a anak nang Solomon, at karing sablang memalen ning Juda at Benjamin, at karing aliwa pa
24: Ing Ginu sasabian na king e yu la lulusuban ding kapatad yung memalen ning Israel. Muli na kayu bale yu, uling kaburian ku ing milyari. Memintu ya ing metung at metung karela at minuli la uli na ning sinabi na karela ning Ginu .
25: Kanita pepagawa na lang Jeroboam ding pader na ning siudad ning Sikem king bulubundukan na ning Efraim at karin ya menuknangan. Kaybat meko ya karin at pepapader ne ing siudad ning Penuel.
26: Ngana king lub na, Pota mibalik ya ing kayarian king lahi nang David,
27: nung munta la king Jerusalem ding tau ban miyain ain-sakripisyu king Templo ning Ginu . Pasibayu lang mangakung katapatan kang Aring Rehoboam. Inya paten da ku at mibalik la lub kang Rehoboam.
28: Kaybat nang pegaralan iting bage, pepagawa yang aduang torong gintu, at kaybat ngana karing memalen, Memalen ning Israel, magkakasakit kayung pupunta Jerusalem. Oreni ding dios a milual kekayu king Ehipto.
29: Binili ne king Betel ing metung karing torong gintu at ing metung king Dan.
30: Inya meging kasalanan iti king Israel, uling minta la karin ding memalen ban samba kareting kikilalanan dang dios.
31: Pepagawa ya namang altar a pisasamban karing taluktuk da ring bunduk-bundukan at mibili yang pari karing pamilyang e ibat king tribu nang Levi.
32: Tinatag nia namang Jeroboam ing metung a piesta neng kalabing limang aldo ning kawalung bulan; kalupa ne niti ing piesta karin king Juda. Karin king Betel miyain yang ain-sakripisyu king gintung toro a pepagawa na. Mitutuk yang pari karing mangatas a lugal a pisasamban a pepagawa na.
33: Inyang kalabing limang aldo na ning kawalung bulan a tikda na, minta ya king Betel at miyain yang ain-sakripisyu king altar bilang pamagselebra king piestang tinatag na para karing memalen.