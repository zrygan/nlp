1: Ya ing ating katungkulan sumaup at mingat kanaku.
2: At tutu ing sabian ku ngeni keka.
: Ngana ning anghel, Atlu la pang ari ding sumakup king Persia; salisian na la ning kapat a maging mas mabandi kesa karela ngan. Amunan ne ing kayarian ning Grecia potang atyu ne king taluktuk ning upaya na at pibandian.
3: Kaybat na nita, lunto ya ing metung a mayupayang ari. Ya ing sumakup king metung a maragul a kayarian at gawan na ing nanumang buri na.
4: Oneng misalbag ya ing kayarian na potang atyu ne king taluktuk ning upaya na at mapirake yang apat a dake. Ding ari a e naman ibat king lahi na ilang kuma king lugal na, oneng e la maki upayang anti ing upayang telanan na.
5: Maging mayupaya ya ing ari ning Ehipto. Makanyan man, ing metung karing heneral na, maging mas mayupaya ya at sakupan ne ing metung a mas maragul a kayarian.
6: Kaybat ding mapilan a banua gawa yang pamakisangga ing ari ning Ehipto king ari ning Siria, at ibie ne ing anak nang babai king kapamilatan ning kasalan. Oneng e manatili ing pamisangga ra, at paten de ing babai, ing asawa na ampon anak at ding ipus a tinuki.
7: E lumuat maging ari ya ing metung karing kamaganak ning babai. Lusuban na la ning ari ding sundalus ning ari ning Siria; luban na la ding kuta ra at sambutan na la.
8: Idala na la king pamagbalik na Ehipto ding larawan da ring karelang kikilalanan a dios at ding kagamitan a gintu at pilak a mitalaga karing dios. Kaybat ding dakal a banua ning kapayapan
9: lumusub ya king Ehipto ing ari ning Siria, oneng mapilitan yang matras.
10: Magsadia la ding anak nang lalaki ning ari ning Siria para king gera at tumipun lang dakal a sundalus. Dalusung yang anting albug ing metung karela at lusuban ne ing kuta da ring kalaban.
11: Uli na ning mua ning ari ning Ehipto munta yang makigera laban king ari ning Siria, at bihagan na la ding heganagana nang sundalus.
12: Ipagmaragul na ing tagumpe na at ding dakal a apate nang sundalus, oneng e ya manatiling matagumpe.
13: Magbalik ya ing ari ning Siria at tumipun yang mas dakal a sundalus kesa karing tinipun na king milabas. Potang miras na ing karampatan a panaun, magbalik ya Ehipto at ding dakal a sundalus at kagamitan king pamakilaban.
14: Kanita mag-rebeldi la ding dakal a tau laban king ari ning Ehipto. Daniel, ding mapilan karing mabagsik a lalaking ibat king kekang bansa, mag-rebeldi la uli na ning metung a vision a ikit da, oneng masambut la.
15: Inya ing ari ning Siria ya ing sumugud king siudad a makapadurut-kuta at bihagan ne. E ra ibalaus ding sundalus ning Ehipto ing pamakipaglaban; agyang ing mayap dili karela e ya mika sapat a sikanan.
16: Gawan na karela ning Siria a lumusub itang buri nang gawan at alang salangsang. Talakad ya king Gabun a Mipangaku at ipailalam neng lubus king upaya na.
17: Mibalak yang metung a pamanialake ing ari ning Siria; gamitan na la ding dakal nang sundalus. Kaybat na nita, ban lasakan ne ing kayarian na ning kalaban na, makisangga ya at iyaluk ne ing anak nang babai ban maging asawa na ning kalaban na; oneng e magtagumpe ing binalak na.
18: Kaybat na nita, lusuban na la ding bansang atyu lele ning dagat at sambutan na la ding keraklan. Oneng sambutan ne ning metung a dayuan a pamuntuk at angganan na ing kapalaluan na. Wa, magbalik king ari ning Siria ing kapalaluan na.
19: Magbalik ya ing ari karing kuta ning sarili nang bansa, oneng masambut ya at ya na ita ing maging kawakasan na.
20: Salisian ne ning metung pang ari. Parala yang metung a pamuntuk iting ari ban pasakitan na la ding tau king kapamilatan ning pamipatung buis ban aparakal na ing pibandian na ning kayarian na. King makuyad mung panaun paten de itang aring ita, oneng e king akakit da ring malda at e king labanan.
21: Sindu ning anghel ing pamanisplika na. Ngana, E ya mayap a tau ing salising ari ning Siria; ala yang matulid maging ari, oneng datang yang e asahan at samsaman na ing upaya king kapamilatan ning pamaglinlang.
22: Ing ninumang salangsang, agyang ing Pekapun ding Pari ning Dios, mapalis ya at mawala ya.
23: King kapamilatan ning pamangawang kasunduan, linlangan na la ding aliwang bansa, at dagul neng dagul ing upaya na agyang malati ya mung bansa ing sasakupan na.
24: Luban neng alang kapiadian ing metung a mabanding probinsia at gawan na la ding bage a e ra bitasang gewa ding makatua na. Kaybat na nita, pirakerakayan na karing talatuki na ing pibandian at aliwa pang bage a ikua na king gera. Gawa yang planu ban alusuban na la ding kuta, oneng e lumuat kagisanan yang oras.
25: King mitmung tetagan tumipun yang dakal a sundalus ban lusuban ne ing ari ning Ehipto a makasadiang lumaban at ding dakal at mayupayang sundalus. Oneng malinlang ya ing ari ning Ehipto at e ya magtagumpe.
26: Siran de ring mismung malapit nang tagapayu at masambut la ding sundalus na at dakal la ding mate king labanan.
27: Kanita misulu lang mangan ding aduang ari king metung mung lamesa, oneng e mayap ing buri da at pawang kalaraman ing sabian na ning metung king metung. E ra akua ing karelang buri, uling e pa dinatang ing panaun para kaniti.
28: Magbalik ya ing ari ning Siria king bansa na; daralan na ing heganaganang pibandian a ikua na at yari na king lub na ing siran ne ing relihiun da ring memalen na ning Dios. Gawan na itang buri na at kaybat muli ya king sarili nang bansa.
29: Bandang tauli lusuban neng pasibayu ing Ehipto, oneng king panaun a ita aliwa ing malyari.
30: Datang lang pakabarku ding sundalus ning Roma at labanan de at mitakutan ya karela.
: Kaybat, magbalik yang mua at pagsikapan nang siran ing relihiun na ning balen ning Dios. Tukian na ing payu da retang ginulut king relihiun a ita.
31: Lapastanganan de ring mapilan karing sundalus na ing Templo. Ipatuknang da ing aldo-aldo pamamie karing ain-sakripisyu at italakad de ing Makapangilabut a Kasiran.
32: King kapamilatan na ning pamaglinlang akua ning ari ing kasaupan da retang ginulut na king relihiun, oneng lumaban la detang talatuki na ning Dios.
33: Idake da ring mangabiasang pamuntuk da ring tau ing karelang kabiasnan karing aliwa pang dakal a tau. Oneng king saguling pang penandit, mate la ding mapilan king pamakilaban o king api at mangapanakawanan la ding mapilan at mabihag.
34: Kabang mararapat ing pamakamate, tanggap lang ditak a kasaupan ding memalen na ning Dios, agyang makiabe la ding keraklan karela uli na mu ning maimut a kapagnasan.
35: Mate la ding mapilan karetang mangabiasang pamuntuk, oneng ing maging bunga na ya ing maging puru la ding tau. Misundu angga king datang ing kawakasan, ing panaun a tikda ning Dios.
36: Gawan na ning ari ning Siria itang buri na. Ipagmaragul na king mas mayupaya ya kesa king ninumang dios, mas matas ya agyang king Kakataskatasan a Dios. Malyari nang arapat iti angga king oras a parusan ne ning Dios. Gawan na't tukian ning Dios itang tingka na.
37: E ne pansinan ning ari ing dios a siyuan da ring makatua na, antimu rin ing dios a luluguran da ring babai. King kamatutuanan, ala yang pansinan metung man karing dios, uling isipan na king maygit ya kaninu pa man karela.
38: Bagkus, ing galangan na ya pin itang dios a magdipensa karing kuta. Miyain yang gintu, pilak, iyas, at aliwang mangamal a regalu king dios a e ra bitasang simban ding makatua na.
39: Ban idipensa na la ding kuta na, gamitan na la ding taung sasamba king dios a dayuan. Ibie na ing maragul a dangalan karetang tanggap king ari bilang pamuntuk, ibili na la karing matas a katungkulan at dinan na lang gabun bilang ablas na karela.
40: Potang malapit nang datang ing katataulian nang oras ning ari ning Siria, lusuban ne ning ari ning Ehipto at lumaban ya ing ari ning Siria king mabilug nang sikanan; gumamit yang karung panggera, kabayu, at dakal a barku. Kalupa ning danum ning albug lusuban na la ding dakal a bansa.
41: Lusuban ne pati ing Gabun a Mipangaku at paten na la ding laksa-laksa, oneng miligtas la ding bansang Edom, Moab, at itang mitagan king Ammon.
42: E la miligtas detang bansang deta pati ing Ehipto potang lusuban na la.
43: Kuanan na la ding pakasalikut nang pibandian ning Ehiptogintu ampon pilak at ing aliwa pang maulaga nang pibandian. Sakupan ne ing Libya at ing Etiopia.
44: Kaybat mitakutan ya king balitang manibatan king aslagan at king norti, at makilaban ya king mitmung bigsikan at makapate yang dakal a tau.
45: Italakad na la ding maragul nang tolda pilatan ning dagat at ning bunduk nung nu ya makatalakad ing Templo. Oneng datang karin ing kawakasan na at ala metung mang sumaup.