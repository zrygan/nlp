1: Inyang abalitan nang Mordecai ing sablang milyari, ginabak na ing imalan na uli na ning lungkut na. Kaybat misulud yang imalan a magaspang at mibili yang abu king buntuk na at miglakad king siudad. Manangis yang masikan at king mitmung kapait-paitan
2: angga na king miras ya king dalan palub king palasyu. E ya linub uling makabawal kenu man ing lungub a makaimalan magaspang.
3: King balang probinsia nung nu ya miras ing utus ning ari, mika tangisan mitmung kapait-paitan karing Judio; mig-ayunu la at misulud magaspang a imalan, at migkera la king abu ding keraklan karela.
4: Miras ing balita kang Reyna Ester king kapamilatan da ring damas na at ding lalaking kapun. Bina yang meligalig ing reyna; pepadalan neng imalan i Mordecai ban alilan na ing magaspang a imalan a saku a susulud na, oneng e ya mebisa i Mordecai.
5: Inya pepayaus neng Ester i Hatak, ing metung karing kapun na ning ari a miyatasan sumaup keya. Inutusan neng paintunan ne i Mordecai at ikutang nung baket mipakanyan ya.
6: Inya linual ya i Hatak, at ikit ne i Mordecai king plasa na ning siudad, arap ning dalan palub king palasyu.
7: Selita na ngan Mordecai kang Hatak ing sablang milyari at pati na ding salaping ibie nang Haman king kaban ning kayarian, nung magisan lang mate ding sablang Judio.
8: Dininan neng kopia ning kautusan ning ari a gisanan lang paten ding Judio a linual king Susa ban ibie ne kang Ester, at ibalita ing karelang gipit a kabilian, at ban lumapit ya i Ester king ari at malunus ya sa karing kabalen nang Judio.
9: Meko ya i Hatak at sinabi na ngan kang Ester ing sablang pasabi nang Mordecai.
10: Kaybat, tiburan neng pasibayung Ester kang Mordecai a kayabe niting mensahi
11: Balu ra ngan ding sablang pamuntuk na ning ari at ding memalen karing probinsiang sakup na king paten ya ing ninumang lalaki o babai a lumapit king ari a e na pepayaus. Iti ya ing bukud kautusan a mipatupad subali mu karetang kaninu ne ituldu ing gintu nang setro. Atlu nang pulung aldo ngeni ing e na ku payaus ning ari.
12: Sinabi ra kang Mordecai itang pasabi nang Ester.
13: At ngana namang peparalang pakibat Mordecai kang Ester: E mu sana isipan king uli na mo ning atyu ka king palasyu na ning ari bukud mung ika karing sablang Judio ing miligtas.
14: Nung manatili kang e bubulad king panaun a anti ngeni, pihung ibat king aliwang lugal ating magligtas karing Judio, oneng ika at ing lahi mu mate ya. Ninu mo ing makibalu king inya atyu ka ngeni king palasyu uli na ning problemang iti?
15: Inya nganang peparalang pakibat Ester kang Mordecai
16: Sulung, tipunan mu la ngan ding sablang Judio king Susa, at mag-ayunu kayu para kanaku. E kayu mamangan o miminum kilub ding atlung aldo at bengi. Aku at ding damas ku mag-ayunu kami munaman. Kaybat, lapitan ke ing ari agyang iti labag king kautusan. E bala ing mate ku, nung iti ing kailangan.
17: Kanita meko ya i Mordecai at depatan na itang sablang parapat nang Ester.