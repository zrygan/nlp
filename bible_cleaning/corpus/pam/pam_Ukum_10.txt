1: Inyang mete ne i Abimelek, i Tola a anak nang Pua at apu nang Dodo, ya ing linto ban magligtas king Israel. Ibat ya king tribu nang Isacar at manuknangan ya Samir, king bulubundukan ning Efraim.
2: Ya ing pamuntuk a menimuna king Israel kilub ding aduang pulu't atlung banua. Kaybat mete ya at mikutkut ya king Samir.
3: I Jair ning Gilead ya ing meging kayalili nang Tola. Ya ing pamuntuk a menimuna king Israel kilub ding aduang pulu't aduang banua.
4: Mikayanak yang atlung pulung lalaki a ating sarasariling sasaken a asno. Atin lang atlung pulung siudad a angga man ngeni ausan dang Havot-jair. Atyu la reti king sakup ning Gilead.
5: Kaybat mete ya i Jair at mikutkut ya king Kamon.
6: Pasibayu no namang mikasala king akakit na ning Ginu ding Israelita inyang simban da la ring Baal at ding Astarte, antimu rin ding kikilalanan dang dios ning Siria, ning Sidon, ning Moab, ning Ammon, at ning Filistia. Gilutan de ing Ginu at tiknangan deng sasamban.
7: Inya mimua ya ing Ginu karing Israelita at peintulutan na lang masakup karing Filisteo at karing Ammonita.
8: At kilub ding labing walung banua sinupil da la at ligaligan ding sablang Israelita a manuknangan king kayarian da ring Amoreo dane nang aslagan ning Ilug ning Jordan ning Gilead.
9: Delakitan de ring Ammonita ing Ilug ning Jordan ban labanan da la ring tribu nang Juda, Benjamin, at Efraim. Mibili ya king maragul a kaligaligan ing Israel.
10: Kanita sinaingsing la king Ginu ding Israelita. Ngara, Mikasala kami keka, O Dios, uling gilutan da ka at simban mi la ding Baal.
11: Ngana ning Ginu karing Israelita, Sinaingsing kayu kanaku king milabas inyang ding tau Ehipto, ding Amoreo, ding Ammonita, ding Filisteo,
12: ding Sidoniano, ding Amalekita, at ding Moanita linupig da kayu. At linigtas da kayu.
13: Makanyan man, gilutan yu ku at simban yu la ding aliwang dios. Inya e ra na kayu iligtas pa.
14: Sulung at maus kayu karing dios a pinili yu. Paburen yu lang iligtas da kayu king kekayung kaligaligan!
15: Ngara ding memalen ning Israel king Ginu , Mikasala kami. Daptan mu na kekami ing buri mu, iligtas mu kami mu sana ngeni.
16: Inya leko da la ring kikilalanan dang dios da ring aliwang bansa at simban de ing Ginu ; at melunus ya king kabilian ning Israel.
17: Kanita migsadia la ding Ammonita ban makilaban at migkampu la Gilead. Mitipun no man at migkampu ding Israelita king Mizpa ning Gilead.
18: At karin ngarang mikukutnanan ding memalen at ding talapanimuna ning Israel, Ninu ing manimuna king labanan laban karing Ammonita? Ninu ya man, ya ing maging manimuna da ring sablang manuknangan Gilead.