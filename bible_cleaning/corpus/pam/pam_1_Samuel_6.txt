1: Pitu yang bulan atyu ing Kaban ning Ginu king bansa ding Filisteo.
2: Kanita pepayaus da la ring Filisteo ding karelang pari at mamamanula at ngarang kinutang, Nanung gawan tamu king Kaban ning Ginu ? Nanu ing parala tamu potang pabalik ta ya king sarili nang lugal?
3: Ngara, Nung pabalik ye ing Kaban ning Dios king Israel, papagdalan yeng regalu bilang bayad kasalanan. Kanita kumayap kayu, at akilala yu nung baket paparusan na kayu.
4: Nanu ne man ing regalu a padala tamu bilang bayad king kasalanan? ngarang kinutang ding tau.
: Pekibat da, Limang gintung tumor at limang gintung dagis agpang king kabilangan da ring ari da ring Filisteo, uling metung ya mu ing salut a digpa kekayu at karing ari yu.
5: Pakilupa yu la ding gintu karetang tumor at dagis a penibatan na ning salut yu; parangalan ye ing Dios ning Israel, pota ituknang na na ing parusa na kekayu, karing kikilalanan yung dios, at king bansa yu.
6: E yu apusan ing kesiasan dang buntuk ding tau Ehipto at ning ari da. E wari inyang parusan na nong e makanyan-kanyan pepaburen da lang meko ding Israelita?
7: Inya ngeni, magsadia kayung metung a bayung gareta at aduang bakang pasusu a e pa mirinan paud; ikulung yu la ding biserung pasusuan da at ding pakulyutan yu king gareta ila deting gaindung baka.
8: Kuanan ye ing Kaban ning Ginu at ibili ye king gareta, at ibili yu la lele na, kilub ning metung a baul, ding gintung bage a parala yu bilang pamayad king kasalanan yu. Kaybat palakaran yu lang dili ra ding baka; e yu la pataid kaninu man.
9: Kaybat magumasid kayu: nung taglus-taglus lang munta king Bet Semes a tuknangan da, kanita ing Ginu pin ing memarusa kekatamu; nung e la taglus-taglus karin, mipaintagun mu ita.
10: Makanyan ing gewa ra. Kinangwa lang aduang bakang pasusu ban mangulyut karing gareta, at saka ra la kilung ding karelang biseru.
11: Binili re ing Kaban ning Ginu king gareta at itang baul nung nu la karin ding gintung tumor at dagis.
12: Taglus-taglus lang minta Bet Semes ding baka. Tikian de ing matulid a dalan papunta karin, at e la man migliku-liku bandang wanan o kayli; gagaga la kabang dalan. Tikian da la ring ari da ring Filisteo angga king angganan na ning Bet Semes.
13: Papalutan da ring tau Bet Semes ing trigu ra king kapatagan. Inyang mipayatna la ikit de ing Kaban at metula la.
14: Miras ya ing gareta ketang asikan nang Josue ning Bet Semes. Ating metung a maragul a batu karin; pemakli ra ing dutung na ning gareta at inain da la bilang ain-a-durulukan ding baka king Ginu .
15: Kildas de ring Levita ing Kaban ning Ginu at ing baul a atyu siping na nung nu la karin ding gintung bage, at binili da la babo na ning maragul a batu. Minain lang ain-a-durulukan at aliwa pang ain-sakripisyu king Ginu ding memalen na ning Bet Semes king aldo mu ring ita.
16: Panakit da kaniti ding lima rang ari ding Filisteo, migbalik la king aldo mu ring ita karin Ekron.
17: Makanyan da lang pipartian ding gintung tumor a pepadala da ring Filisteo bilang bayad king Ginu tungkul king karelang kasalanan: ing metung para king Asdod ya, ing metung para king Gaza ya, ing metung para king Askelon ya, Gat, at Ekron.
18: Kasing dakal da la ring gintung dagis ding sablang siudad a sakup da ring limang ari a Filisteo; kayabe no kareti ding lugal a pakabakud pader at ding alang pader. Angga man king aldong iti atyu king asikan nang Josue karin Bet Semes itang batung maragul nung nu re timpak ing Kaban ning Ginu .
19: At pete no ning Ginu ding pitung pulung katau karing memalen na ning Bet Semes uling sinilip de ing Kaban ning Ginu . Menangis la ding tau panakit da king mete la ding kabalen da.
20: Ngara ding memalen na ning Bet Semes, Ninu ing malyaring marap king Ginu , ing banal a Dios? Nukarin ta ya malyaring padala ing kaban ban milaut ya kekatamu?
21: Mitubud la king siudad na ning Kiriat Jearim. Pepasabi ra king binalik da ne ring Filisteo ing Kaban ning Ginu ; inya malyari da neng kuanan.