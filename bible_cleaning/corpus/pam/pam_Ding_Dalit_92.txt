1: Mayap ing pasalamat king Ginu , at ing magkantang kapurian
: king lagyu ning Dios a Kakataskatasan.
2: Mayap ing isalita ing lugud nang e kukupas balang abak,
: at ing keyang katapatan karas ning kabengian,
3: at bagayan karing instrumentong de kuerdas,
: at sunis ning alpa.
4: Ding dapat mu, O Ginu , paligayan da ku;
: uli ding dapat ding gamat mu king tula mipapakanta ku.
5: Ding dapat mu, O Ginu , tutu lang marangal!
: Ding kekang pamisip bina lang malalam!
6: Iti makalingad karing taung alang beluan,
: at e na aintindian ning taung mangmang.
7: Agyang pang lumabung lang anting dikut ding taung e mayap,
: at dakal man ing karelang pibandian,
: makanyan man miras karela ing mitakdang kasiran,
8: uling ika, O Ginu , ing Kakataskatasan king kapilan pa man.
9: Wa, Ginu , ding sablang kekang kalaban magisan la ngan, at masambut ding darapat kasalanan.
10: Oneng gewa mu kung kasing sikan ning toro,
: at dininan tulang e makanyan- kanyan.
11: Ikit ku lang mesambut ding kakung kalaban,
: at karelang kulisak kakung dimdam.
12: Ding taung banal lumabung lang kalupa ning palma;
: lumabung lang kawangis ding tanaman a sedro ning Lebanon.
13: Mangari la karing tanaman a mitanam king tuknangan ning Ginu ,
: king Templo ning Dios dagul la at lumabung.
14: Agyang matua na la mamunga la pa;
: manatili lang mabie at sagiwa.
15: Pakilala na niti king ing Ginu makatuliran ya;
: ya ing kakung talaingat a alang kakulangan.