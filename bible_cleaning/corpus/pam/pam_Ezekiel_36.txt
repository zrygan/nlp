1: Ngana ning Ginung Dios , Anak ning tau, magsalita ka karing bunduk ning Israel at sabian mu king makiramdam la
2: king mensahi ku para karela: Kukulyo la ding kalaban ning Israel. Ngara, Kekatamu na la ngeni ding matua nang bunduk-bundukan!
3: Uli na niti, sabian mu ing ula at ipabalu mu karela ing sasabian ku. Aku ing Ginung Dios . Gewa deng pikaylian ding misiping-siping a bansa ing Israel kanitang ikua deng abihag at semantalanan ding bunduk na.
4: Inya ngeni makiramdam kayu king kanakung sabian, ikayung bunduk at bunduk-bundukan, batis at kapatagan, lugal a mesalanta, at siudad a ala nang taung manuknangan a mesamantala at meinsultu karing sablang bansang makapaligid.
5: Aku, ing Ginung Dios , mekapagsalita ku uli na ning maragul kung mua laban karing bansang makapaligid kekayu lalung-lalu na king Edom. Matula reng lepastangan at binihag ing kanakung bansa at sekupan da la ring kanakung pastulan.
6: Inya sabian me ing ula king bansang Israel; sabian mu karing bunduk, at bunduk-bundukan, karing batis at kapatagan king aku, ing Ginung Dios , mangalalu ku at mua uli na ning pamaginsultu da at paglalawe mababa karela.
7: Aku, ing Ginung Dios , tapatan kung sasabian king mainsultu la ding makapaligid a bansa.
8: Oneng pasibayu lang tumubu karing bunduk ning Israel ding bulung karing tanaman at mamunga la para keka, O balen kung Israel. E lumuat muli na ka king tuknangan mu.
9: Atyu ku siping mu at siguraduan kung masarul pasibayu ing marangle mu at mitamnanan bini.
10: Parakalan ku la ding memalen mu. Manuknangan ka karing siudad at italakad mung pasibayu ing sablang melasak.
11: Dagdagan ku la bilang ding tau at ding sese yung animal. Mas dakal kayu kesa king milabas a panaun, at mikayanak kayung dakal. Paburen da kang manuknangan karin antimo ing sadia at gawan da kang alang kalupa king pibandian. Kanita mu akilala king aku ing Ginu .
12: Iyuli da ka, O balen kung Israel, ban manuknangan kang pasibayu king kanakung bansa. Ya ing maging sarili mung bansa at e na mipaintulut pa ing dumanup la ding kekang anak.
13: Aku, ing Ginung Dios , sasabian ku: Wa, tutu king ding tau sasabian da king ing bansa, bansa yang mamangan tau at panakawanan ne ing kayarian karing anak na.
14: Oneng manibat ngeni e ne maging bansang mamangan tau at manako karing anak mu. Aku, ing Ginung Dios , ing migsalita.
15: E ne kailangan pang makiramdam ing bansa karing bansang mayli o mibabata karing taung maninsultu. E ne kapilan man manako ing bansa karing anak na ning kayarian. Aku, ing Ginung Dios , ing migsalita.
16: Migsalita ya kanaku ing Ginu .
17: Ngana, Anak ning tau, inyang manuknangan la ding Israelita king karelang bansa, dinatan de king kapamilatan na ning karelang pamibiebie at depat. Tinuring kung marinat ing karelang dapat anti ing babaing atyu king panaun ning pamagregla na.
18: Pepaburen kung panamdaman da ing bigsikan na ning kanakung mua uli na ning pamakamate rang tau king bansa ampon ding idolo a mindinat kaniti.
19: E ku atanggap ing paralan na ning pamibiebie ra ampon dapat. Inya kinalat ku la karing aliwang bansa.
20: Meinsultu ya ing banal kung lagyu nu la man miras uling sasabian da ring tau, Mepilit lang meko deting tau king bansang binie na karela ning mismung karelang Dios.
21: Iti minie kapigaganakan king banal kung lagyu, uling maiinsultu ya ing lagyu ku nu la man miras ding Israelita.
22: Inya ngeni, ipayabut mu karing Israelita iting sasabian ku para karela, aku, ing Ginung Dios E para king kekayung kapakanan ing kanakung buring daptan, O Israelita, nune para king kapakanan na ning kanakung banal a lagyu a leko yu dangalan king balang bansang kekong pintalan.
23: Potang ipakit ku na karing bansa ing kabanalan na ning marangal kung lagyu, ing lagyung kekong leko dangalan libutad da, akilala ra kanita king aku ing Ginu . Aku, ing Ginung Dios , ing migsalita. Gamitan da kayu ban ipakit karing bansa king aku banal ku.
24: Kuanan da kayu karing balang lugal at bansa at ibalik da kayu king sarili yung bansa.
25: Pisikan da kayu king danum a malinis at gawan da kayung malinis king dinat da ring kekong idolo at king aliwang bage minie dinat kekayu.
26: Dinan da kayung metung a bayung pusu at metung a bayung pamisip. Ilako ke kekayu ing masias yung pusung batu at dinan da kayung pusung mapamintu.
27: Ibie ke kekayu ing kanakung espiritu at pagsikapan kung tukian yu la ding tuntunan ku at pamintuan yu la ding sablang kautusan a binie ku kekayu.
28: Kanita manuknangan kayu king bansang binie ku karing makatua yu. Ikayu ding maging memalen ku at aku ing maging Dios yu.
29: Iligtas da kayu king sablang bage a makarinat kekayu. Utusan kung magpakarakal ing binutil ban e yu na kapilan man dalanan pa ing danup.
30: Parakalan ku la bunga ding tanaman yu at marangle ban e na mika danup a pasari king pangalako yu dangalan libutad da ring bansa.
31: Aganaka yu ing e mayap yung ugali at ding kamalian a kekong depat, at masumami kayu mismu king sarili yu uli da ring kekong kasalanan at kakulangan.
32: Israel, buri kung abalu mu king daraptan ku iti e para king kapakanan mu. Buri kung panamdaman mu ing kamarinayan at ing kalapastanganan a kekang daraptan. Aku, ing Ginung Dios , ing migsalita.
33: Ngana ning Ginung Dios , Potang alinis da na kayu king sabla yung pamikasala, paintulut ku ing manuknangan kayung pasibayu karing kekayung siudad at paintulut ku ing italakad yung pasibayu itang melasak.
34: Ing metung at metung karing sadiang daralan karing kekayung marangle akit na ing sobra nang pangalabung ning dikut at ing pangapaburen na, oneng paintulutan kung sarulan yung pasibayu.
35: Isalita na ning metung at metung king iting bansa a kanitang misan metung yang gubat, ngeni meging anti ya king Mula ning Eden at nung makananung ding melasak a siudad mesamantala la at mipatag king gabun, ngeni atin lang taung manuknangan at makapaligid lang pader.
36: Kanita ra akilala ding siping-siping a bansa a miligtas king aku, ing Ginu , ing mitalakad karing siudad a melasak at ing menanaman king gabun a mipaburen. Aku, ing Ginu , pengaku ku king tune daptan ku iti at daptan ku naman.
37: Ngana ning Ginung Dios , Pasibayu ku lang paintulutan ding Israelitang maniawad kasaupan kanaku at parakalan ku ing bilang da antimong metung a kawan a tupa.
38: Mangatmu lang tau ding siudad a ngeni makapatag king gabun antimo ing Jerusalem a kanitang misan a panaun mitmu ya karing tupa a miyabie bilang ain-sakripisyu king kapiestan. Akilala ra kanita king aku ing Ginu .