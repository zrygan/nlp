1: Apansinan nang Balaam king talagang buri neng bendisyunan ning Ginu ing Israel. Inya e ne linawe pang lugal at tanda a pipagbatayan king ula na. Minarap ya king disyerto
2: at ikit na la ring Israelita a makakampu agpang king karelang tribu. At dinatang ya kang Balaam ing espiritu na ning Dios,
3: inya migsalita yang ula. Ngana
: Iti ya ing ula nang Balaam a anak nang Beor,
: ing kapasiagan ning taung mibuklat a mata,
4: ning makiramdam king sasabian na ning Mayupayang Dios,
: ing manakit king vision a parala na ning Mayupaya;
: milugmuk ku, oneng mibuklat la ding kakung mata.
5: Kasanting da, O Israel, ding kekang tolda;
: kalagu rang lalawan ding kekang tuknangan!
6: Mengari la karing malualas a kapatagan,
: kalupa da la ring hardin king lele ning ilug
: o ding tanaman a mabanglung tenam ning Ginu ,
: at ding tanaman a sedro lele ning danum.
7: Magus ing danum karing datukanan na,
: at tumubu lang bini na karing lugal da ring miparanuman
: ban ari na maging mas maragul ya kang Agag,
: at laganap yang kayarian na.
8: Liwal na la ning Dios king Ehipto;
: anti ya king malyap a torong makilaban para karela,
: laklakan na lang kalaban na,
: pamaklian na lang butul da at pati na ding paslu ra.
9: Balamu leon ya neng magkera ya;
: mengari yang babaing leon a pikakunuan mung gisingan.
: Misaplala la detang panuan keka
: at misumpa detang maniumpa keka.
10: Inya mikaluku ing mua nang Balak kang Balaam; durugdug na la ring gamat na. Ngana kang Balaam, Inaus da ka ban paniumpa mu la ring kalaban ku, ba't binendisyunan mo pang mekatatlung besis?
11: Sulung, muli na ka keta kekayu! Pengaku ku pa mo ing parangalan da ka, oneng sebat na iti ngeni ning Ginu .
12: Nganang Balaam kang Balak, Sinabi ku na karing kekang tinubud kanaku
13: king agyang ibie mu ngan kanaku ing pilak at gintu ning palasyu mu e ku mu rin labagan ing utus ning Ginu . Ala kung akarapat, mayap man o e mayap, king sarili ku; ita mung pasabi na ning Ginu ya ing malyari kung sabian.
14: Nganang Balaam kang Balak, Muli na ku keta kekami, pero bayu ku mako, sabian ku keka nung nanu ing daptan da king daratang a panaun ding memalen na ning Israel karing taung sasakupan mu.
15: At migsalita yang ula. Ngana
: Iti ula neng Balaam a anak nang Beor,
: ing ula ning taung mibuklat a mata,
16: ing ula ning makaramdam karing amanu na ning Dios
: at makaintindi king kabiasnan na ning Kakataskatasan.
: Akakit ku karing kakung mata
: ing metung a vision a ibat king Dios a Mayupaya.
17: Akakit ke, oneng ali ke ngeni;
: akakit ke, oneng e king malapit.
: Ating metung a batuin a lunto king Israel,
: at talakad ya karin ing metung a setro;
: ya ing lumaso karing buntuk nang Moab
: at gumisan karing sablang anak nang Set.
18: Bihagan ne ing kalaban nang i Edom, ing Seir antimu rin.
: Ing Israel darapat ya king katapangan.
19: Sakupan na la ngan ning Israel
: at lasawan ne ing mitagan a miligtas siudad.
20: Linawe ya kang Amalek at kaybat megumpisa yang migsalitang ula. Ngana
: Ing Amalek ya ing peka mayupayang bansa,
: oneng kasiran ing maging kawakasan na.
21: Linawe ya karing Keniteo at kaybat megumpisa yang migsalitang ula. Ngana
: Matibe ya ing kekong tuknangan,
: uling batu ing katatalakaran na,
22: makanyan man, ikong Keniteo mawalan kong kabaldugan.
: E lumuat mabihag kayu kang Asur.
23: Ngana pang Balaam,
: Ah, ninu kaya ing mitagan mabie potang daptan ning Ginu ite?
24: Datang la ring barku ning Kitim
: ban lupigan ing Asur at ing Eber,
: oneng kaybat ila naman ding masintang.
25: Kaybat na nita, tinalakad ya i Balaam at minuli ya keta karela. Minuli nia naman i Balak.