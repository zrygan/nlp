1: Inyang miras ing kapitung bulan, panatag na la ngan manuknangan ding memalen na ning Israel karing sarasarili dang balen. Kaybat, mitipun la Jerusalem.
2: Kanita i Jesua, ing anak nang Jozadak, at ding kayabe nang pari ampon i Zerubabel, ing anak nang Sealtiel, at ding kamaganak na mitipun la ban larinan ya ing altar ning Dios at karin da dulukan ing yayain dang ain, agpang king makasulat king Kautusan nang Moises, ing tau ning Dios.
3: Uli na ning takut da karing taung manuknangan karin, telakad de ing altar ketang sadia nang lugal. Kaybat na nita, aldo't bengi lang duruluk ain para king Ginu .
4: Pigselebran dia naman ing Piesta da ring Dalungdung at miyain lang ain-a-durulukan, agpang king aduan ning kautusan.
5: Karagdagan kaniti, inain da la ring aldo-aldo ain at kusang lub a ain para king Ginu . Gimpanan da la ngan ding piestang tikda ning Ginu antimo neng Piesta ning Bayung Bulan.
6: Agyang e pa mipagumpisan ing pamaglarin king Templo ning Ginu , miyain na lang ain-a-durulukan king mumunang aldo na ning kapitung bulan.
7: Minie lang salapi para karing kanteru at karing kalpinteru. Minie la naman pamangan, inuman ampon laru para karing tau Sidon at Tiro ban ipangutud da lang dutung a sedro karin king Lebanon at kaybat ilipat da la king dagat papunta Jopa. Paintulut na iti ning Aring Ciro ning Persia.
8: Inya king kadua nang bulan ning kadua nang banua ning pamagbalik da king Templo king Jerusalem lalam dang pamanimuna di Jesua a anak nang Jozadak at Zerubabel a anak nang Sealtiel ampon ding kabalen da, ding pari, at ding Levita pegumpisan da ing pangatalakad nang pasibayu ning Templo. Tilduan da la ring Levitang idad aduang pulung banua at patas ban panibalan da ing obra. Mekiabe la ngan king obra ding sablang miyugse at mibalik king Jerusalem.
9: I Jesua, ding anak nang lalaki, at ding kamaganak na ampon i Kadmiel at ding anak nang lalaki ding pamilya nang Hodavia miyabe-abe lang mig-asikasu king pangatalakad nang pasibayu ning Templo. Sinaup la karela ding Levitang ibat king pamilya nang Henadad.
10: Inyang agawa da ne ring manalakad ing pundasyun na ning Templo, sinulud da ring pari ing imalan-pari at migpuestu la ketang lugal a sukat dang paglugalan at tiniupan da la ring trumpeta. Ding Levita namang pamilya nang Asaf titigtigan da la ring karelang pompiang ban purian ya ing Ginu , agpang king panabilin nang Aring David.
11: Ngarang mipakibatan magkanta ding tau bilang kapurian at kapasalamatan king Ginu
: Ing Ginu mayap ya,
: ing lugud nang e kukupas king Israel manatili kapilan man.
: Ing metung at metung kukulisak yang anggang binit na, pupuri ya king Ginu , uling megawa ne ing pundasyun na ning Bale ning Ginu .
12: Ding dakal karing pari, Levita, buntuk ding pamilya, at makatua a menakit ketang minunang Bale menangis lang masikan inyang akit deng tatalakad da ing pundasyun. Ding keraklan naman kukulisak lang anggang binit da king tula ra.
13: E na balu ning ninuman nung isanu ing inge ning tula at ning kiak, uling misamut ing kulisakan. At iti meramdam angga karing marayung lugal.