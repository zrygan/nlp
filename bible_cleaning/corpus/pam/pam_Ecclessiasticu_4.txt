1: Anak ko, e mo sana lalako pagkabie deng pakakalulu at e mo papapanayan detang mangailangan kasaupan keka.
2: E mo sana lalawan mababa deng danupan o dirinan kalingasngasan ding atyu king kagipitan.
3: E mu na daragdagan pa ing kasakitan da at e ka mikakunung munie limus karing magpalimus.
4: E mo sa tatabi ding magpalimus a misna nang kasakitan o pangilagan saupan ding pakakalulu.
5: E mo sa gugulutan ding mangailangan saup o dirinan dalan ban isumpa da ka.
6: Nung king uli na ning kasakitan na isumpa na ka, pakiramdaman na ning Linalang ing panalangin na.
7: Pakikuanan mung maging katanggap-tanggap ka karing kabalen mu. Igalang mu la ding atyu king kayupayan.
8: Pakiramdaman mu ing saingsing da ring pakakalulu; pakibatan mung banayad a kayabe ing kapayapan.
9: Iligtas mu la ding mayayalipit karing gamat da ring manalipit. At e ka mangabiran neng babie kang kayatulan.
10: Maging anti ka sanang tata karing ulila; saupan mu la ding babaing mebalu ketang e ra na aibie ding mete asawa ra. Kanita maging anak na ka ning Kakataskatasan at luguran na kang maygit king lugud nang ima mu.
11: Ingatan na la ning Kabiasnan detang manintun kabiasnan; e mu ita, paragulan na la pa.
12: Ing pamaglugud king Kabiasnan pamaglugud na king bie. Tune kaligayan ing mibabangun maranun neng abak ban panintunan ya.
13: Tanggap yang maragul a dangalan ing ninumang manikuang kabiasnan. Bendisyunan ne ning Ginu nu ya man munta.
14: Talasuyu na la nitang Bukud a Banal detang susuyu king Kabiasnan, at luluguran na la ning Ginu detang malugud king Kabiasnan.
15: Mamatul la king matulid detang mamintu king Kabiasnan at panatag la kabilian detang makiramdam.
16: Ibili mu ing kapanaligan mu king Kabiasnan at abandi me ampon amana de ring maging lahi mu.
17: King mumuna, idala na ka ning Kabiasnan karing baku-bakung dalan. Pamatakutan na ka at painan a lub. Mabayat ya ing disiplinang patupad na at ibili na ka king kapagsubukan angga king lubus na kang apagkatiwalan.
18: Kaybat na nita, datangan na kang agad ban ibulalag na la keka ding lihim na at gawan na kang masaya.
19: Oneng lakuan na ka nung gumulut ka at paburen na kang miras king kasiran.
20: Anak ko, samantalanan mu ing malagung panaun, oneng pangilagan mu itang e mayap. E mu lalawan malati ing sarili mu.
21: Kapurian at kagalangan ing kapakumbaban, oneng ing lawe malati king sarili ibaldug na ka king pamikasala.
22: E mu paintulut ing samantalanan da ka ring aliwa; e mu paburen madadamusak ing karapatan mu ban e ka masira.
23: E ka sa mikakunung magsalita neng kailangan kang magsalita. E mu sasalikut ing kabiasnan mu.
24: Makilala ing kabiasnan mu ampon pegaralan king kapamilatan na ning sasabian mu.
25: Oneng e ka magsalitang laban king katutuan uling e mu naman balu ing sabla.
26: E mu pikakarine ing pagtapat mu ing kasalanan mu; e mu sasalangsangan ing agus ning ilug.
27: E mu paintulut ing saulan na ka ning mangmang o ing magpanig ka karing ating upaya.
28: Talakaran mu ing matulid agyang pang mitaya ing bie mu, at pakiabayan na ka ning Ginung Dios king pamakilaban mu.
29: E ka pabigla-bigla king pamagsalita o matamad o magpabaya king obra mu.
30: E ka sa anting leon king pibalebale mu o mabagsik karing ipus mu.
31: E me papalad ing gamat mu ban tanggap, oneng e mu ne man sasara potang oras ning pamamie.