1: Abalitan na ning reyna ning Seba ing kabantugan nang Solomon, inya minta ya king Jerusalem ban pangutnan ne karing mangasakit a kutang. Dinatang yang kayabe na ding dakal a abe a talasuyu na, at dakal a kamelyung magdalang miyayaliwang paniangkap at pabanglu, batung iyas a mangamal, at dakal a gintu. Inyang mikit la ilang aduang Solomon, kitang na ngan ing heganaganang buri nang ikutang.
2: At pekibatan na la ngang Solomon ding kutang na; ala metung man a pigkasakitan nang malinawan.
3: Dimdam na mismu ning reyna ning Seba ing kabiasnan nang Solomon; ikit ne ing palasyung pepagawa na,
4: ing pamangan a yapag da king ari king lamesa, ing tuknangan da ring opisyal na, ing pamagsilbi da ring talasuyu na, ing susulud dang imalan, ding magsadiang alak, at ding ain-a-durulukan a yayain na king Templo ning Ginu . Tune mengapamulala ya ing reyna king dimdam na ampon ikit.
5: Inya ngana kang Aring Solomon, Tutu pin pala ing heganaganang balita a dimdam ku king kakung kayarian tungkul keka at king kekang kabiasnan!
6: E ku bisang maniwala, oneng maniwala na ku ngeni, uling ikit da ring mismung mata ku. E man pala kapitna ing belita ra kanaku tungkul keka; mas dakal ing kekang kabiasnan kesa ketang mibalita kanaku.
7: Kasuerti da ring lalaking susuyu keka uling parati lang atyu king kekang arapan at makaramdam king kekang kabiasnan!
8: Purian ya ing Ginung kekang Dios a metula keka at milukluk keka king tronu bilang ari para king Ginung kekang Dios! Uli na ning lugud na king Israel at uli na ning nasa nang maging matatag la ring memalen na king kapilan man, gewa na kang ari ban ipatupad ing batas at ing hustisia.
9: Kaybat na nita, regaluan neng halus limang toneladang gintu ing ari, dakal a pabanglu at paniangkap ampon batung iyas a mangamal. Alang kalupa king karakal ing pabanglung binie na ning reyna ning Seba kang Aring Solomon.
10: Subali pa king gintung darala ra migdala la namang dakal a dutung a almug at iyas ding tauan nang Aring Huram at Solomon inyang dinatang lang ibat king Ofir.
11: Ginamit nang Aring Solomon ing dutung a almug king pangagawa na ning eran na ning Templo ning Ginu at ning palasyu na. Ing aliwa pepagawa nang alpa at lira para karing manigtigan. Ala nang anti kanita a meyakit pa king sakup ning Juda.
12: Binie na ngang Aring Solomon ing nanumang bage inawad na ning reyna ning Seba. Wa, ing heganaganang buri na subali pa ketang kusang lub a binie na bilang pakundangan king regalu ning reyna. Kaybat na nita, minuli ne ing reyna at ding kayabe na king sarili nang bansa.
13: Balang banua tatanggap yang maygit aduang pulu't limang toneladang gintu i Aring Solomon.
14: E la kabilang ding bayad buis da ring komersianti. Minie la namang gintu at pilak ding ari na ning Arabia at ding gobernador ning kayarian na.
15: Pepagawa yang aduang dalan a mangaragul a kalasag i Solomon; labing limang librang gintung puru ing megamit king balang metung.
16: Pepagawa ya namang atlung dalan a mangalating kalasag; walung librang gintung puru ing megamit king balang metung. Binili na la reti king Bale king Kagubatan ning Lebanon.
17: Pepagawa ya namang metung a maragul a tronu at ing metung nang dake niti belutanan yang garing at ing aliwa nang dake king gintung puru.
18: Atin yang anam a balitang paukiat king tronu, at atin yang patungan bitis a belutanan gintu. Atin ya namang patungan gamat king misusumangid, at ating aduang makatalakad a dinukit a leon king misusumangid.
19: Labi lang aduang leon a dinukit ding atyu king mingatba rang wakas ding balitang. Ala pang makanyan a megawang tronu nu mang kayarian.
20: Gintu la ring kopang piinuman nang Aring Solomon, at megawa la king gintung puru ding sablang kasangkapan ning Bale king Kagubatan ning Lebanon. Alang ulaga ing pilak inyang kapanaunan na.
21: Atin yang dakal a barku a maglayag king Tarsis a kayabe da ring barku nang Aring Huram. Misan king balang katlung banua magbalik lang magdalang dakal a gintu, pilak, garing, matsin, at peacock.
22: Mas mabandi ya at biasa i Aring Solomon kesa king ninumang ari king yatu.
23: Pagnasan da ngan ding ari king yatu ing akatagpu re at damdaman ing kabiasnan a binie na ning Dios kang Solomon.
24: Magdala yang regalu ing balang metung karela: kasangkapan a pilak at gintu, balabal, sandata, pabanglu, kabayu, at mula. E tinuknang ing pamagregalu kang Aring Solomon balang banua.
25: Atin yang apat a libung kural da ring kabayu at karwahe i Aring Solomon. Atin ya namang labing aduang libung kabayung panggera. Dela da la ring aliwa king Jerusalem at ding aliwa naman karing miyayaliwang siudad ning kayarian na.
26: Ya ing sasakup karing heganaganang ari manibat king Ilug ning Eufrates angga na king Filistia at king angganan ning Ehipto.
27: King panaun nang Aring Solomon anti yang karaniwan a batu ing pilak king Jerusalem, at ing dutung a sedro labis-labis anting dutung a sikamoro karing bunduk-bundukan ning Juda.
28: King Ehipto at karing aliwang bansa la pa mesali ding kabayu nang Solomon.
29: Makasulat ing sablang milyari king bie nang Solomon, manibat king kamumulan angga na king katataulian, king Istoria ning Propeta Natan at ning Ula nang Ahiya ning Silo ampon Ding Vision ning Propeta Iddo a magsalita munaman king pamag-ari nang Jeroboam a anak nang Nebat.
30: Mig-ari ya i Solomon king Jerusalem kilub ding apat apulung banua.
31: Mete ya at mikutkut king Siudad nang David. Ing anak nang i Rehoboam ya ing menalili bilang ari.