1: Mekapagbalik yang e ninanu balang king palasyu na i Aring Jeosafat ning Juda.
2: Selubungan neng Jehu, ing propetang anak nang Hanani. Nganang propeta Jehu kang Aring Jeosafat, Kailangan la waring saupan ding taung e mayap at luguran detang masama king Ginu ? Uli na ning depat mung iti, mimua ya keka ing Ginu .
3: Makanyan man ating meyakit a mayap tungkul keka, uling pepalako mu la king bansa ding simbulu na ning diosang i Asera, at inari mu king lub mu ing tupad king kaburian na ning Dios.
4: Menuknangan ya i Jeosafat king Jerusalem, oneng pupuntalan na la ding kabalen na manibat king Beerseba angga na king bulubundukan nang lugal ning Efraim ban papagbalikan na la lub king Ginu , ing Dios da ring makatua da.
5: Memili yang taung maging ukum para king mabilug a bansa. Atin yang ukum ing balang metung at metung karing pakakuta nang siudad ning Juda.
6: Ngana kareting ukum, Samasnan yu sa ing obra yu bilang ukum. Aliwa ing tau ing dirinan yung tula nune ing Ginu a atyu siping yu neng babie kayung kayatulan.
7: Tune pin sana ing tumakut kayu king Ginu ; mingat kayu king daraptan yu, uling e na paintulut ning Ginung kekatamung Dios ing milisia ing hustisia o ing pamangabiran o ing pamananggap suhul.
8: King Jerusalem, i Jeosafat tinuldu ya namang mapilan a Levita, pari, at karing kalang-alangnan a memalen bilang ukum a munie kayatulan king nanumang pisasabian da ring tau o pamaglabag karing kautusan na ning Ginu .
9: Nganang minie panabilin karela, Sukat yung tuparan ing katungkulan yu king mitmung kagalangan king Ginu , king mitmung katapatan, at king mabilug yung pusu.
10: Ituru yu la ding kapatad yung manibatan karing karelang siudad king sukat nang daptan ning ninumang misasampang dalum laban king mekamate tau o linabag king kautusan at karing tuntunan ban e la mikasala king Ginu . Nung e yu daptan, datang kekayu at karing kapatad yu ing mua na ning Ginu . Oneng e kayu mikasala nung tuparan yu ing katungkulan yu.
11: I Amaria, ing Pekapun da ring Pari, ya ing mamahala kekayu tungkul karing bage ating kaugnayan king Ginu . I Zebadia, ing gobernador ning Juda at anak nang Ismael, ya ing mamahala kekayu tungkul karing bage ating kaugnayan king ari, at ding Levita naman ilang mamahala karing desisyun yu ban mipatupad la. Magpakatatag kayu at sana mantabe ya ing Ginu king ninumang atyu king katuliran.