1: King katlung banua na ning pamag-ari nang Jeoiakim king Juda, lisuban neng Aring Nebucadenesar ning Babilonia ing Jerusalem at kibkuban ne ing siudad.
2: Peintulut ning Ginu ing bihagan ne i Aring Jeoiakim ning Juda at kuanan ding mapilan nang kasangkapan ning Templo ning Dios. Tiki na lang migbalik kayabe na ding mapilan a bihag king templo da ring kikilalanan dang dios king Babilonia, at binili na la ding kasangkapan a ikua na king silid pisisinupan pibandian ning templo.
3: Inutusan ne ning ari i Aspenaz, ing pamuntuk nang opisyal, ban mamiling mapilan a kayanakan a lalaki karing bihag a Israelitang ibat karing lahing ari at karing marangal a pamilya.
4: Sukat lang masanting, biasa, mayan ituru, at alang kapansanan king pamikakatawan da ban maging karapatdapat lang sumuyu king palasyu ning ari. I Aspenaz ya ing turu karela king pamamasa at pamaniulat king salita da ring tau Babilonia.
5: Inutus na naman ning ari king ibie munaman karela aldo-aldo ing pamangan at alak a kalupa na ning miyayabie karing miembru ning palasyu ning ari. Marap la king ari kaybat ning atlung banuang pamagsane ra.
6: Ding mapilan karing mepili ila di Daniel, Ananias, Misael, at Azaria. Ibat la ngan king tribu nang Juda.
7: Dininan na lang bayung lagyu ning pamuntuk a opisyal: Beltesasar, Sadrac, Mesac, at Abednego.
8: Inari na king lub nang Daniel king e na paintulut king sarili na ing midinatan ya king kapamilatan ning pamamangan at pamaninum alak king palasyu ning ari. Inya inawad na kang Aspenaz ing saupan ne sana.
9: At gewa neng maganaka ning Dios i Aspenaz kang Daniel.
10: Makanyan man, tatakut ya i Aspenaz king ari, inya ngana kang Daniel, Linutas ning ari nung nanu ing kekang kanan ampon inuman; pota paten na ku nung e ka mayakit masanting a pamikakatawan kalupa da ring aliwang kayanakan a lalaki.
11: Inya pintalan neng Daniel ing guardiang inutusan nang Aspenaz a magbante karing atlu nang kakaluguran.
12: Ngana, Subukan mu kami kilub ding apulung aldo. Dinan mu kaming gule ban kanan mi ampon danum a inuman mi.
13: Kaybat, ipakilupa mu kami karing kayanakan a lalaking mamangan king pamangan king palasyu, at matul ka agpang king akit mu kekami.
14: Mebisa yang subukan na la kilub ding apulung aldo.
15: Inyang miras na ing oras, meyakit lang lalung masanting a pamikakatawan at masikan kesa karing mamangan king pamangan king palasyu.
16: Inya manibat na kanita peintulut na ning guardia ing isundu ra ing pamangan dang gule lugal ketang pamangan a inutus na ning ari a kanan da.
17: Binie na ning Dios kareting apat a kayanakan a lalaki ing beluan at ing kabiasnan king literatura ampon pilosopia. Bilang karagdagan, dininan neng gelingan i Daniel ban munie kabaldugan karing vision ampon karing paninap.
18: King kapupusan da ring atlung banuang tikda ning ari, dela na la ngan Aspenaz ding kayanakan a lalaki kang Nebucadenesar.
19: Pekipagsalitan na la ngan ning ari at mebaldug ya lub kari Daniel, Ananias, Misael, at Azaria maygit karing aliwa. Inya meging miembru la king palasyu ning ari.
20: Agyang nanu ing ikutang ning ari o problemang iyapag na, balu ra deting apat maygit apulung besis kesa king balu na ning ninumang mamamanula o salamangkeru king mabilug nang kayarian.
21: Menatili ya i Daniel king palasyu angga na inyang lisuban neng Aring Ciro ning Persia ing Babilonia.