1: Sinabi na kanaku ning Ginu
2: king ibalita ku iting mensahi na king balang memalen na ning Jerusalem
: Agaganaka ku ing kekang katapatan inyang kayanakan mu,
: nung nu anti karagul ing lugud mu kaku inyang pekasalan da ka;
: tikian mu ku king libutad ning disyerto,
: karing lugal a e bitasang mitamnan.
3: Israel, bukud mung kaku ka;
: ika ing banal kung pibandian.
: Peparala kung kasakitan at kasiran
: king ninumang manyira keka.
: Aku, ing Ginu , ing migsalita.
4: Ikayung lahi nang Jacob at tribu nang Israel, makiramdam kayu king mensahi na ning Ginu .
5: Ngana ning Ginu
: Nanung kamalian ing ikit da kaku
: ding kekong makatua at dinayu la kaku?
: Nanu ing sangkan ba't gilutan da ku?
: Simban da la ring alang kabaldugan a idolo,
: at ila mismu meging ala lang kabaldugan.
6: E ra ku man aganaka
: agyamang linigtas ku la king Ehipto,
: at tinaid libutad ning disyerto
: king bansang disyerto at kulkul,
: king malangi at makatakut a lugal
: a alang manuknangan
: at alang bisang dumalan.
7: Dela ku la king matabang gabun,
: ban nabangnan da ing pupul at miyayaliwang bage mayap.
: Makanyan man karas da karin selaula de ing kakung bansa;
: gewa deng karumaldumal ing bansang binie ku karela.
8: E ra man kitang ding pari, Nu ya karin ing Ginu ?
: Ding mismung kakung pari e da ku balu.
: Linaban la kaku ding pamuntuk;
: migsalita la ding propeta king lagyu nang Baal,
: at sinamba la karing idolong alang kabaldugan.
9: Inya aku, ing Ginu , iyarap keng pasibayu
: ing dalum ku laban karing taung kakung pinili.
: Angga na karing anak da ring anak da.
10: Munta ka king dane albugan king pulu ning Cyprus,
: at mitubud ka dane aslagan a sakup ning Kedar.
: Akit mu king ala pang bage milyaring kalupa ning keti.
11: Ala pang bansang menalili karing kikilalanan nang dios
: agyang e la tutu.
: Oneng ding taung kakung pinili pekilibe da ku,
: ing Dios a minie dangalan karela,
: karing e tutung dios a alang arapat mayap karela.
12: Mangapamulala ka, O banua, at masdan,
: aku, ing Ginu , ing migsalita,
13: uling ding taung pinili ku
: dinapat lang aduang pamikasala;
: ginulut la kaku,
: ing sibul ning malinis a danum,
: at ginawa lang pilulanan
: a e mu adatukanan danum.
14: E ya ipus ing Israel;
: e ya mibait king panga-ipus.
: Obat ngeni panintunan de ring kalaban na?
15: Ding kalaban na anti lang leon a gagaleung;
: milalu kasikan ing galeung da.
: Gewa reng disyerto ing bansa na;
: melasak la ding balen na
: at ala metung mang manuknangan karela.
16: Wa, ding lalaki na ning Memfis at Tapanhes
: bilbal de bikan ing buntuk na.
17: Israel, ika mismu ing dinapat kanyan king sarili mu!
: Gilutan me, ing Ginung kekang Dios,
: kabang tatairan na ka king dalan.
18: Nanu mong mayap ing ibunga na ning pamamunta mu Ehipto?
: Atin kang apala king pamaninum mu king danum ning Ilug ning Nilo?
: Nanu mong mayap ing ibunga na ning pamamunta mu king Asiria?
: Atin kang apala king pamaninum mu king danum ning Ilug ning Eufrates?
19: Ing sarili mung alang kayapan ya ing mamarusa keka,
: at ing kataksilan mu kaku ya ing mangondena keka.
: Abalu mu nung nu anti kapait at alang kayapan
: ing likuan mu ku, ing Ginung kekang Dios;
: ala na kang galang nanuman.
: Aku, ing Ginung Dios a Mayupaya, ing migsalita.
20: Sasabian ning Ginung Dios,
: Israel, gilutan mu king milabas a panaun ing kakung upaya;
: tinggian mu ing pamamintu at pamanyamba kaku.
: Karing balang matas a bunduk-bundukan,
: at lalam ding balang malabung a tanaman
: keka lang simban ding e tune dios.
21: Tenam da kang anting piling ubas,
: anti ing pekamayap a bini.
: Oneng lawan mu ing milyari keka!
: Mengari ka king mebuluk at alang ulagang ubas.
22: Agyang wasan mu ing sarili mu
: king matapang diling sabun,
: akit ku pa mu rin ing bakas ning kekang kasalanan.
23: Makananu mung asabi king ing sarili mu e mu dinatan,
: king kapilan man e me simban i Baal?
: Ganakan mu ing kasalanan a depat mu king kapatagan;
: lawan mu ing depat mu karin.
: Mengari ka king dumalagang kamelyu a manintun potro,
: pulapulaying alang balung puntalan,
24: kurakurakul libutad ning disyerto.
: Potang makaratang ya landi, ninu ing makasupil king Israel?
: E ne magal manintun ing bulugan a magnasa king Israel
: uling agad neng atagpuan king oras a makanyan.
25: Israel, e mo buring magagasgas ding kekang talampakan
: ni paburen lalangi ing kekang akmulan
: king pamanagal mu karing aliwang dios.
: Oneng sinabi mu, Ali! Makapasubu na ku.
: Aluguran ku na la ding dios a dayuan
: at kaku lang panintunan.
26: Ngana ning Ginu , Memalen ning Israel, nung makananung mangapakarine ya potang marakap ya ing mapanako, ikayu ngan, ding kekayung ari at pamuntuk, ding kekayung pari, at propeta, mangapakarine kayu naman.
27: Mangapakarine kayu, ikayung sablang sasabi king ing kapirasung dutung ya ing kekong tata at king ing metung a batu ya ing kekong ima. Matupad iti uling ginulut kayu kanaku lugal king mibalik kayu kanaku. Oneng potang atyu kayu king kaligaligan, ausan yu kung datang ban iligtas da kayu.
28: Nu la karin ding kikilalanan yung dios a kekong gewa? Paburen yung ila ding magligtas kekayu, nung agyu ra, potang atyu kayu king kaligaligan. Juda, nung makananu la karakal ding kekang siudad makanyan la naman karakal ding kekang kikilalanan a dios.
29: Nanu ing kekong sasaingsing? Baket linakan kayu laban kanaku?
30: Perusan da kayu, oneng iti e mekakayap kekayu; e yu buri ing sasabianan da kayu. Anti kayu king mabangis a leon, pete yu la ding kekong propeta.
31: Memalen ning Israel, makiramdam kayu king kanakung sasabian. Meging anti ku waring disyerto kekayu, anting maralumdum at mapanganib a lugal? Baket sasabian yu ing daptan yu ing buri yung daptan at king e na kayu magbalik kanaku?
32: Malyari na la waring kalinguan ning kayanakan a babai ding alahas na o ing imalan nang pangkasal ning babaing kakasal? Oneng kelinguan da ku ding taung kanakung pinili kilub ding e mabilang-bilang a aldo.
33: Tutu mu la mong balung pakitagpuan ding kekang palsintan. Maging ding e mayap karing babai atin lang malyaring pulutan keka.
34: Mimantsahan ya ing susulud mung imalan king daya da ring pakakalulu at alang kasalanan; e king daya da ring mapanako.
: Makanyan man
35: keka pang sasabian, Ala kung kasalanan; talagang e ne mua kanaku ing Ginu . Oneng aku, ing Ginu , parusan da ka uling lilingad mu ing depat mung pamikasala.
36: Baket gewa mung mababa ing sarili mu king kapamilatan na ning pamaglapit mu karing dios da ring aliwang bansa? Mabigu ka king Ehipto antimo nung makananu kang mebigu king Asiria.
37: Mipalako kang e bubulad Ehipto uli na ning dine mu. Aku, ing Ginu , ing tinanggi karing kekang panaligan; ala kang pakinabangan karela.