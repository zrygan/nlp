1: Jerusalem, magpakasikan ka at magpakarangal pasibayu!
: Banal a siudad ning Dios, miblas kang mitmung leguan!
: E na la pasibayung lungub karing siudad mu ding paganu.
2: Jerusalem, malaya na ka king panga-ipus mu!
: Mibangun ka ibat king alikabuk at lukluk na ka king kekang tronu!
: Kalagan mu la ding tanikala a gagapus keka,
: O mebihag nang balen ning Zion!
3: Ngana ning Ginung Dios karing memalen na, Alang salaping mebayad para kekayu kanitang meging ipus kayu; makanyan munaman alang salaping mabayad para maging malaya kayu.
4: Kanitang misan atyu kayu Ehipto anting dayuan, oneng kusa yung lub minta karin. Makanyan man kinua na kayung sapilitan ning Asiria at alang mebayad salapi para kekayu.
5: At ngeni makanyan munaman ing milyari kekayu king Babilonia; meging bihag kayu karin at alang salaping mebayad para kekayu. Magmaragul la at magmayabang detang sasakup kekayu at ala lang patugut lalapastangan kanaku.
6: Oneng king panaun a datang kilalanan yu king aku ing Dios at migsalita ku kekayu.
7: Makayama yang lalawan
: itang talapagbalitang daratang daralan karing kabundukan;
: magdalang mayap a balita, ing balita ning kapayapan!
: Ipabalu na ing tagumpe at sabian na king Zion,
: Ing kekang Dios ya ing mag-ari!
8: Detang magbante king siudad kukulisak la,
: kukulisak lang miyabe-abe king tula ra!
: Akakit da karing sarili rang mata
: ing pamagbalik na ning Ginu king Zion!
9: Kulisak kayu king tula;
: miyabe-abe kayung magkanta,
: ikong lugal a melasak ning Jerusalem!
: Paligayan na ne ning Ginu ing balen na;
: linigtas na ne ing siudad na.
10: Gamitan ning Ginu ing banal nang upaya;
: iligtas na la ding memalen na
: at mabilug a yatu iti akit na.
11: Lakuan yu ne ing Babilonia,
: ikong karing kasangkapan ning Templo magdala.
: Karing bawal a bage e kayu tatagin;
: ingatan yung malinis ing sarili yu at lakuan yu ne ing siudad.
12: Ngeni e na kailangan ing mako kayung mirarapal;
: e na kayu balamu tatakas!
: Ing Ginung kekong Dios ya ing kekayu tumaid,
: at ingatan na kayu misusumangid.
13: Ngana ning Ginu ,
: Magtagumpe ya ing talasuyu ku king obra na;
: mirangal yang alang kalupa.
14: Mebigla la ding dakal kanitang ikit de;
: uling ing lupa na medisporma ya, halus e ne itsurang tau.
15: Oneng ngeni mangapamulala la ding dakal a bansa,
: at e la makapagsalita ding ari king pangapamulala ra.
: Akit da at aintindian
: itang bage a ngeni ra pa dimdam.