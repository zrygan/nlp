1: Misan sinabi nang Saul kang Jonatan a anak na at karing opisyal na king buri neng paten i David. Oneng kaluguran neng Jonatan i David.
2: Nganang Jonatan kang David, Buri na kang paten tata ku; mingat ka bukas abak. Munta ka king metung a lugal a alang makibalu at karin ka salikut.
3: Munta ke karin tata ku at pakisabian ke tungkul keka. Sabian ku keka nung atin yang sabian kanaku.
4: Mayap ing sinabi nang Jonatan kang Saul a tata na tungkul kang David. Ngana, Tatang, e me sana daraptanan e ustu ing talasuyu mung i David uling ala ne mang gewang e ustu keka. King kamatutuanan, pekinabangan yu ing sabla nang depatan.
5: Teya na pati ing bie na at pete ne ing Filisteong i Goliat, at dininan neng maragul a tagumpe ning Ginu ing mabilug a Israel. Ikit yu iti at ketula yu. Nung sakaling paten ye i David king alang matulid a kasangkanan, patuluan yu kanita ing daya na ning taung ala namang kasalanan.
6: Pekiramdaman neng Saul i Jonatan. Nganang sinumpang Saul, King daramdaman na ning Ginu , susumpa kung e ku ne paten i David.
7: Inya inaus neng Jonatan i David at belita na ing milyari. Kaybat tiki neng Jonatan i David kang Saul, at antimo ing sadia sinuyu ya i David kang Aring Saul.
8: Misan milaban la ding Israelita at ding Filisteo. Sinugud ya king labanan i David at dakal la ding apate na karela. Tinakas la detang mitagan.
9: Misan liban ne ning marawak a espiritung ibat king Ginu i Saul kabang atyu ya king bale na at tatalnan ne ing sibat na. Manigtigan yang lira kanita i David.
10: Sibatan ne i David, oneng mekapangilag ya iti. Mitarak ya ing sibat king pader. Mikapulayi yang tinakas i David.
11: Ketang benging ita mitubud yang tauan na i Saul king bale nang David ba reng banten at paten tutuking abak. Inya nganang Mikal a asawa nang David, Nung e ka pa tumakas ngening bengi, bukas paten da ka ren.
12: Pepadalanan ne i David king awang at memulayi yang tinakas.
13: Kaybat kinua neng Mikal ing dios-diosan a pangbale at kinera ne iti king pagkeran at saka ne inulasan. Mibili yang ulunan a bulbul kambing king buntuk na niti.
14: Inyang datang la ring tubud nang Saul ban dakpan de i David, sinabi nang Mikal king masakit ya.
15: Pepagbalikan na lang Saul ding tiburan na kang David. Ngana, Ibuat ye pati pagkeran na at idala ye kanaku. Aku ing makamate kang David.
16: Inyang magbalik la ding tiburan na, atyu ing dios-diosan king pagkeran at atyu ing ulunan a bulbul kambing king buntuk na.
17: Nganang kinutang Saul kang Mikal, Obat lininlang mu ku at pepaburen meng mekatakas ing kanakung kalaban?
: Pekibat nang Mikal kang Saul, Kasi sinabi na kanaku king paten na ku, nung e ke paburen makatakas!
18: Tinakas ya pin i David at sinalikut ya kang Samuel karin Rama. Belita na kang Samuel ing sablang depat nang Saul. Minta ya i Samuel at i David king Nayot at karin la migdatun.
19: Atin mekasumbung kang Saul king i David atyu Nayot karin Rama.
20: Inya mitubud yang tauan na ban dakpan de i David. Ikit da la ring tiburan nang Saul ding propeta; panimunan na lang Samuel. Kukulisak la reti at teterak. Liban na la ning espiritu na ning Dios ding tiburan nang Saul at mekiabe la kareting propeta.
21: Inyang mibalita iti kang Saul, mitubud yang aliwa. Makanyan munaman ing gewa ra: mekiabe la karing propeta. Pasibayu yang mitubud tauan na, oneng mekiabe la naman deti karing propeta.
22: Kanita ya na mismu ing minta king Rama, at miras ya king metung a maragul a talaga karin king Seku. Karin ya mengutang. Ngana, Nukarin ya i Samuel at i David?
: Ngana ning mekibat, Atyu la king Nayot karin Rama.
23: Meko ya Seku i Saul at minta ya Nayot karin Rama. Liban nia naman ning espiritu ning Dios; kinulisak ya naman at tinerak kalupa ra ding propeta angga king miras ya Nayot karin Rama.
24: Miglubas ya naman at saka ya kinulisak at tinerak arapan nang Samuel. Patingapun at kabukas yang lubas. Makanyan ya pegumpisan ing kutang: Mekiabe nia naman wari i Saul karing propeta?