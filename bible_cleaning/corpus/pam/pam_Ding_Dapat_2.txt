1: Inyang miras ing aldo ning Pentecoste, makatipun la ding sablang talasalpantaya king metung a lugal.
2: Kabud-abud mika alingongo a menibat king banua a balamu biung na ning masikan a angin; kitmuan ne ing bale nung nu la pakalukluk.
3: Kaybat na nita, ikit da lang mikakalat ding balamu dakal a dilang api at mika atin ya kareti king tulid na ing balang katau.
4: Mikatmuan la ngan king Banal a Espiritu. Megumpisa lang migsalita karing miyayaliwang amanu, agpang king binie na karela ning Espiritu.
5: Ating Judio kanita karin Jerusalem; talasamba la king Dios at menibatan la karing miyayaliwang bansa na ning yatu.
6: Inyang dimdam da iting alingongo mitipun-tipun la ding dakal a tau. Mengasdan la ngan uling dimdam da lang migsalita ding apostol king amanu nang sisuan ning balang metung karela.
7: Ngarang sinabi king pangasdan da at pangapamulala, E la ngan wari tau Galilea deting taung magsalitang makanyan?
8: Baket ngeni daramdaman ta lang magsalita karing sara-sarili tamung amanung sisuan?
9: Atin kekatamung menibatan Partia, Media at Elam, atin munamang menibatan Mesopotamia, Judea at Capadocia; ating menibatan karin Ponto at Asia,
10: Frigia at Pamfilia, Ehipto at karing lugal na ning Libya, malapit Cirene; ding aliwa naman kekatamu menibatan la Roma; Judio ampon paganung mekonberti king Judaismo;
11: ding aliwa pa menibatan la Creta at Arabia. Makanyan man daramdaman ta la ngang magsalita karing sara-sarili tamung amanung sisuan; sasalita da ing makapagmulalang bage a depat na ning Dios!
12: King pangasdan da at pangabalisa lub mikukutnanan lang alang patugut. Ngara, Nanu kaya kabaldugan iti?
13: Oneng atin namang mapilan a migsalitang kapanyiran. Ngara, Malasing la ding taung den!
14: Kanita tinalakad ya i Pedro at ding labing metung a apostol, at nganang migsalitang masikan karing tau, Kabalen a Judio at ikayung sablang manuknangan keti Jerusalem, pakiramdaman yu ku at paintulut yung sabian ku kekayu nung nanu ing kabaldugan na niti.
15: E la malasing ding taung deni, antimo ing isipan yu karela; alas nuebe na pa mu ning abak, tutu pang maranun.
16: Oneng iti ing sinabi na ning propeta Joel,
17: Iti ing kakung daptan karing tauling aldo,
: ngana ning Dios;
: dinan ku la ding sablang tau king kakung Espiritu.
: Ding anak mu manula la;
: ding kekang baintau manakit lang vision,
: at ding makatua mung lalaki maninap la.
18: Wa, pati na karing kakung talasuyu a lalaki at babai,
: itugtug ke ing kakung Espiritu karing aldo deta,
: at ila man manula la.
19: Palto kung tanda king banua, at miyayaliwang pagmulalan king yatu.
: Mika daya at api at makapal a asuk;
20: kulimlim ya ing aldo,
: at lare ya ing bulan antimo ing daya,
: bayu ya datang ing maragul at maligayang Aldo ning Ginu.
21: At kanita, ninuman ing maus king lagyu ning Ginu miligtas ya.
22: Pakiramdaman yu iting sasabian ku, memalen ning Israel! I Jesus ning Nazaret ya ing taung tinubud na ning Dios. At ing pangatuburan na king Dios mipakilalang masala kekayu king kapamilatan da ring milagru, ding makapagmulalang bage, at ding tanda a depat na ning Dios king kapamilatan na. Ikayu mismu balu yu iti uling keti mismu libutad yu karin mepalyari.
23: Ing Dios, king sarili nang kaburian at kabiasnan, telaga na nang makapauna king miyabie ya i Jesus kekayu, at pete ye inyang peintulut yung ipaku de king krus ding e mayap a tau.
24: Oneng pepasublian neng mie ning Dios; linigtas ne king upaya na ning kamatayan uling e malyari kapilan man ing bihagan ne ning kamatayan.
25: Uling sasabian nang David ing tungkul keya. Ngana,
: Ikit ke ing Ginu, atyu king arap ku king sablang panaun;
: atyu king banda kung wanan ban e ku maligalig.
26: Uli na niti, mesaya ya ining pusu ku,
: at ing dila ku magkanta yang mitmung tula;
: miyatdanan ya namang matibe kapanayan,
: ing katawan ku,
27: uling e me lakuan ing kaladua ku, at e me paburen king tuknangan da ring mete
: ni e mu paintulut king ining kekang Banal takman yang kasiran.
28: Pepakilala mu la kaku ding dalan ning bie,
: at katmuan mu ku king tula uli ning atyu ka king siping ku.
29: Kapatad, e na alingad ning ninuman king i David a kekatamung makatua mete ne at makakutkut; atyu ya pa libutad tamu ing pantiun na.
30: Anti na ning metung yang propeta balu na king ing Dios pengaku na at simpa keya ing gawan neng kayalili na bilang ari ing metung karing lahi na;
31: ikit na nang makapauna ing daptan na ning Dios, inya ing sinabi na makatungkul king pangasubli nang mie ning Cristo: ya kabud itang sasabian nang,
: E mipaburen king tuknangan da ring mete;
: e ya mebuluk king kutkutan ing keyang katawan.
32: Binangun ne at pepasublian mie ning Dios iti mismung i Jesus, at ikami ngan testigu kami kaniti.
33: Mitas ya king banda nang wanan ning Dios at tinggap ne keya ing Banal a Espiritu, antimo ing pengaku na ning Ibpa na at ing akakit yu at daramdaman ngeni ya itang kalam a tigtug nang labis-labis kekami.
34: Uling aliwa i David ing minukiat karin banua; oneng ya itang sinabi,
: Ing Ginu sinabi na king kakung Ginu
: Lukluk ka keni king banda kung wanan,
35: anggang e ku la apasuku keka ding kekang kalaban.
36: Uli na niti, kailangan dang abalu ding sablang memalen ning Israel king masalang tutu king iting Jesus, ing pinaku yu king krus, ya ing gewa nang Ginu at Cristo ning Dios!
37: Inyang dimdam da ring tau iti, meligalig la pilubluban, at ngara kang Pedro at karing aliwang apostol, Nanu ing sukat ming daptan, kapatad?
38: Pekibat nang Pedro karela, Sumisi kayu at painggulut karing kekayung kasalanan, ing metung at metung kekayu, at pabinyag kayu king lagyu nang Jesu-Cristo ba lang mipatawaran ding kekayung kasalanan at tanggapan ye ing Banal a Espiritu, ing regalu ning Dios.
39: Uling ing pengaku na ning Dios para kekayu ya at para karing kekayung anak at para karing sablang atyu king marayu, ding sablang ausan nang lumapit keya ning Ginu tamung Dios.
40: Migsalita ya pang malambat karela i Pedro king kapamilatan da ring miyayaliwang pamagmatulid, at nganang menagkat karela, Iligtas yu ing kekayung sarili king parusang daratang kaniting marawak a lahi!
41: Meniwala la ding keraklan karela king aral na, at tinggap da ing sinabi na at pepabinyag la. Kanita mu ring aldong ita angga lang atlung libu katau ding miragdag king kabilangan da.
42: Ginamit da ing karelang oras king pamagaral king tuturu da ring apostol; miyabe-abe la antimong metung a pamilya, misasanmetung la king panalangin at misulusulu la king pamamirasung tinape.
43: Uli da ring dakal a makapagmulalang bage a daraptan da ring apostol, mikatmuan la ding sabla king takut.
44: Menatili lang misasanmetung ding sablang talasalpantaya at para karela ngan ing sabla dang pibandian.
45: Pemisali da ing kayatinan da at pibandian, at piparti-parti da ing ayabli ra karing sabla, agpang king pamangailangan na ning balang metung.
46: Aldo-aldo lang mititipun miyabe-abe king Templo, at misulusulu la king pamamirasung tinape karing karelang pibalebale. Misulusulu lang mitmung saya at katapatan,
47: pupuri la king Dios at ikua ra ing mayap dang pilubluban ding sablang tau. At aldo-aldo daragdag na la karela ning Ginu ding mangaligtas.