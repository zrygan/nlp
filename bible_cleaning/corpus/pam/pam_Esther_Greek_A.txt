1: Meninap ya i Mordecai kanitang mumuna nang aldo ning bulan ning Nisan. Kadua nang banua kanita ning pamag-ari nang Asueru, ing suging ari.
2: Judio ya i Mordecai; anak neng Jairo at apu neng Simei a lahi nang Cis king tribu nang Benjamin. Manuknangan ya i Mordecai king siudad ning Susa, at maragul ing katungkulan na king pamagobra na kang Aring Asueru.
3: Kayabe ya i Mordecai at i Aring Jeconia ning Juda karing mebihag inyang lisuban neng Aring Nebucadenesar ning Babilonia ing siudad ning Jerusalem.
4: Apaninap nang Mordecai king ating masikan a tangisan at inge, duldul, ayun, at kaguluan king mabilug a yatu.
5: Kanita, linto la ding aduang dragon; gagaleung la at makasadiang milaban king metung at metung.
6: Makatakut ing karelang pamanggaleung at migsadia la ding sablang bansa ban makilaban king makatuliran a bansa na ning Dios.
7: Mig-ari king yatu ing karalumduman, ing kalungkutan, ing kaguluan, at ing kasiran.
8: Magugulu ya ing makatuliran a bansa uli na ning takut king kapahamakan a daratang karing memalen na, at migsadia la king kamatayan a daratang.
9: Oneng menalangin lang maniawad saup king Dios, at mengari ya king malating agus a meging maragul a ilug ing pakibat king panalangin da.
10: Dinatang ing abak at sinlag ya ing aldo; meging masikan la ding mapagpakumbaba at pete da la ngan ding mabagsik dang kalaban.
11: Migising ya kanita i Mordecai; pibulebulayan ne kilub ning patingapun ing apaninap na. Ikit na keting paninap ing buri nang daptan ning Dios.
12: Magpaynawa ya kanita i Mordecai king patyu ning palasyu. Atyu la karin di Gabata at Tarra, ding aduang lalaking kapun a magguardia karin.
13: Dimdam na lang Mordecai a mipagsalitang masinsinan at abalu na king babalakan de reti ing paten de i Aring Asueru. Uli na niti, simbung na la king ari.
14: Pepayaus na la ning ari at kitang na karela nung ating katutuan ing simbung nang Mordecai. Inamin da king tutu pin, at kanita mu rin pepapate na la ning Aring Asueru.
15: Sinulat na ning ari king libru iting milyari; sinulat na namang Mordecai.
16: Dininan neng matas a katungkulan ning ari i Mordecai at dakal a galal uli na ning depat nang mayap.
17: Oneng i Haman a Bugaeno at anak nang Hamedata at malapit king ari, ginawa yang miyayaliwang paralan ban ipanganiaya ne i Mordecai at ding kabalen nang Judio. Depat nang Haman iti uli na ning pangamate da ring aduang kapun.