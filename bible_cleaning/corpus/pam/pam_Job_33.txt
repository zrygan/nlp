1: At ngeni Job, makiramdam kang masalese
: king kakung sabian.
2: Ing atyu king pusu ku
: kakung sabian keka.
3: Tapat la ding amanu ku,
: at king katutuan ku magsalita.
4: Gewa na ku at dininan bie ning espiritu ning Dios.
5: Nung agyu mu pakibatan mu ku;
: isadia mu la at talakaran ding pakibat mu.
6: Parehu katamu king arapan ning Dios,
: parehu katamung meubug king gabun.
7: Inya ala kang sukat ikatakut kaku;
: e ra ka patasan.
8: Atyu ku at oyni ing sinabi mung dimdam ku
9: Ala kung dapat pakibatan; ala kung gewang e ustu.
: Malinis ku; ala kung kasalanan.
10: Manintun yang sangkan ing Dios laban kaku,
: binilang na ku anting keyang kalaban.
11: Ginapus na la ding bitis ku,
: at binten balang kimut ku.
12: Oneng sasabian ku keka Job ing mali ka.
: Maygit ya ing Dios king kenu mang tau.
13: Baket sasangkanan meng
: e biasang makiramdam ing Dios king reklamu ning tau?
14: Agyamang ing Dios ulit-ulit yang magsalita,
: ala namang makiramdam king sasabian na.
15: Neng benging matudtud ya ing tau,
: kapamilatan ning paninap at vision
16: magsalita ya ing Dios king tau,
: at pamatakutan na la karing babala na.
17: Gagawan na ita ban tuknang la king pamikasala ra,
: at ilisia na la king ketasan da.
18: E na la buring masira,
: at lilisia na la king karelang kamatayan.
19: Parala yang miyayaliwang sakit king tau,
: miyayaliwang kapanamdaman ning katawan
: ba nia mung atulid king gagawan na.
20: Milalako ya gana king pamangan,
: ing pelalung maniaman dungus na e na buring tanggapan.
21: Meyayat ya; butul-balat nia mu;
22: malapit nia mung munta king tuknangan da ring mete.
23: Sana datang yang sumaup
: ing metung mu man karing libu-libung anghel
: a paganaka karing katungkulan da ring tau.
24: King lunus na ing anghel nganang sumabi, Ilako ye!
: E ne mabaldug pa king tuknangan da ring mete.
: Oyni ing panatbus.
25: Sikan ya pamikakatawan at pasibayu yang maging anak;
26: manalangin ya at makiramdam ya ing Dios;
: samban ne king mitmung tula ing Dios;
: ipamalita na karing tau ing pangaligtas na.
27: Sabian na karing tau, Mikasala ku.
: Aliwa ing mayap ya ing gewa ku,
: oneng pepatawaran na ku ning Dios.
28: Sebat na ing pangabaldug ku king tuknangan da ring mete,
: at angga ngeni atin kung bie.
29: Ulit-ulit ing Dios gagawan na;
30: liligtas ne bie ing tau,
: at babie na ing tula ning mabibie.
31: Inya makiramdam ka, Job, kening kakung sasabian
: manahimik ka, at paburen mung magsalita ku.
32: Oneng makibat ka, nung atin na ka mang buring sabian,
: masaya ku namang tanggapan ing kekang katuliran.
33: Nung ali na ka man, manahimik ka at makiramdam,
: at ituru ku keka ing kabiasnan.