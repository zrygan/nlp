1: Ngana kanaku ning Ginu ,
2: Pakiramdaman mu ing kayaduanan na niting kasunduan. Sabian mu karing memalen na ning Juda at Jerusalem
3: king aku, ing Ginung Dios ning Israel, isumpa ke ing ninumang e mamintu kareting kayaduanan na ning kasunduan.
4: Iti ya ing kasunduan a pikayari mi ding makatua yu kanitang liwal ku la karin Ehipto, ing bansang mengaring milalablab a ornu para karela. Sinabi ku karela king pamintuan da ku at tuparan ing sablang inutus ku. Sinabi ku karela king nung pamintuan da ku ila ding maging taung pinili ku at aku naman ing maging Dios da.
5: Tuparan ku kanita ing pangakung binie ku karing karelang makatua, king ibie ke ing mayap at matabang gabun a ngeni bandi ra na.
: Ngaku, Opu, Ginu .
6: Ngana kanita ning Ginu kanaku, Munta ka karing siudad na ning Juda at karing dalan ning Jerusalem. Ibalita mu karin ing mensahi ku at sabian mu karing memalen king dinan dong pansin ding kayaduanan na ning kasunduan at pamintuan da la.
7: Inyang liwal ku la ding makatua da karin king Ehipto, sinabi kung matimid karela king pamintuan da ku at angga man ngeni dirinan ku lang babala ding tau.
8: Oneng e ra ku pekiramdaman o pemintuan. Bagkus, sindu na ning balang metung ing kesiasan nang buntuk at ing dapat nang e mayap. Inutus ku karela king tuparan de ing kasunduan, oneng e la mebisa. Inya naman pepagpa ku karela ing sablang parusang mababanggit king kasunduan.
9: Ngana pa kanaku ning Ginu , Atin lang tatangkang laban kanaku ding memalen na ning Juda at Jerusalem.
10: Migbalik la karing dapat dang pamikasala ding makatua da at tinangging tupad king parapat ku karela. Sinamba lang aliwang dios. Parehu lang linabag ing Israel at ing Juda king kasunduan a pikayari mi ding makatua da.
11: Inya ngeni, aku, ing Ginu , babie kung babala karela king paratang kung kasiran karela at e la makatakas. At e ku la pakiramdaman potang maniawad lang saup.
12: Mamunta la kanita ding memalen na ning Juda at Jerusalem karing aliwang dios a dirinan dang ain-sakripisyu at pasaup la karela. Oneng deting aliwang dios e da la malyaring aligtas potang datang na ing kasiran.
13: Nung makananu la karakal ding siudad ning Juda, makanyan la naman karakal ding aliwang dios ding memalen na. Menalakad la namang dakal a altar ding memalen na ning Jerusalem ban pidinan dang ain-sakripisyu para kang Baal, ing makasumaming kikilalanan dang dios. Nung makananu la karakal ding dalan ning Jerusalem, makanyan la naman karakal ding altar a telakad da para kang Baal.
14: Jeremias, tuknang na kang manalangin at makisabing mayap kanaku para kareting tau. E ku la pakiramdaman potang atyu la king kaligaligan at potang maniawad lang saup.
15: Ngana ning Ginu , Darapat lang e mayap a bage ding taung kanakung pepakamalan. Nanu ing matulid dang lungub king kanakung Templo? Isipan da galang king asabat da ing kapahamakan king kapamilatan na ning pamangawa rang pangaku at pamamie dang ain-sakripisyung animal? Tumula la mo kaya kanita?
16: Kanitang misan inaus ku lang mabulung a tanaman a olibong memungang dakal karing maniaman a bunga; oneng ngeni, kayabe ning biung a anting duldul, silaban ku la ding bulung na at pamaklian ding sanga na.
17: Aku, ing Ginung Mayupaya, ing mitanam king Israel at Juda; oneng ngeni babalan ku lang kapahamakan. Ila mismu ding makipasari kaniti uling dinapat lang e ustu; pepamua da ku king kapamilatan na ning pamamie dang ain-sakripisyu kang Baal.
18: Pepabalu na la kanaku ning Ginu ding tangka da ring kalaban ku laban kanaku.
19: Mengari ku king mamung tupa a kinua ra at liwal ban paten, at e ku balu king ding e mayap a bage binalak da para kanaku la pala. Ngara, Tara, kuturan ta ya ing tanaman a ating bunga; paten ta ne ban lubus neng makalinguan.
20: Kanita ngakung menalangin, Mayupayang Ginu , metung kang ukum a e mangabiran; paniubukan mu ing pamisip da at panamdam ding tau. Binili ku karing gamat mu ing kasu ku; paburen mung akit ku ing pamanablas mu kareting tau.
21: Pagnasan da kung mate ding lalaki na ning Anatot. Sinabi ra kanaku king paten da ku nung isundu ku ing pamanaral karing amanu na ning Ginu .
22: Inya ngana ning Ginung Mayupaya, Parusan ku la! Mate la king gera ding kayanakan dang lalaki; mate la king danup ding anak da.
23: Tikda ku na ing panaun para ipagpa ku ing kapahamakan karing memalen na ning Anatot. At metung man karela alang mitagan potang datang na ing panaun a ita.