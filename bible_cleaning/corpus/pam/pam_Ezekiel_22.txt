1: Migsalita ya kanaku ing Ginu .
2: Ngana, Anak ning tau, makasadia na kang matul king siudad a mitmu karing makamate tau? Pakalino mu la ding sablang bage makasumaming depat na.
3: Sabian mu king siudad nung nanung sasabian ku, aku ing Ginung Dios Ing oras mu daratang na uling pete mu la ding tutung dakal karing sarili mung memalen at uling dinatan mu ing kekang sarili king pamanyamba mung idolo.
4: Mikasala kang pamakamate tau at midinatan ka king uli da ring idolong kekang gewa, inya ing kawakasan mu daratang na. Angga na ka ken! Iti ya ing sangkan nung inya peintulut kung gawan da kang pikaylian ding miyayaliwang bansa at pisunusunu ding sablang tau.
5: Kaylian da ka ring kasiping mung bansa at ding bansang atyu king marayu uli na ning pamaglapastangan mu karing kautusan.
6: Menalig la ding manimuna na ning Israel king sarili dang sikanan at darapat lang pamakamate tau.
7: Ala metung man king siudad a gagalang mo sa karing pengari na. Pamiraitnan mu la ding dayuan at sasamantalanan ding babaing mebalu at ding ulila.
8: Ala kang galang karing sagradung lugal at e me gagalangan ing Aldo ning Sabbath.
9: Mamigawa lang salita ding kekang memalen tungkul karing aliwa ban kanita apapate da la. Mamangan la karing ain a miyain karing idolo. Manatili lang magpasasa king tula ning laman ding aliwa.
10: Sisipingnan da la ring asawa da ring tata ra; sisipingnan da la naman ding aliwang babaing atyu king panaun ning regla da.
11: Darapat lang pamakipangalugud at ding aliwa karela lalapitan do't agkatan ding karelang manuyang a babai o ding babaing karelang kasing-ibpa.
12: Manupa lang tau ban makamate tau. Kakua lang patubu karing salaping paparam da karing kalupa rang Israelita, at mibabandi la king kapamilatan na ning pamagsamantala ra. Kelinguan da na ku. Ing Ginung Dios ya ing migsalita.
13: Parusan da kayu uli na ning depat yung pamanako at pamakamate tau.
14: Isipan mu galang king mika sikanan kang lub o sapat a sikanan ban akua meng itas ing gamat mu potang arapan da na ka? Aku, ing Ginu , ing migsalita at daptan ku ing sinabi ku.
15: Iyugse ku la ding kekang memalen karing miyayaliwang bansa at balen at wakasan ku na la ding sablang dapat mung e mayap.
16: At e ra ko galangan ding aliwang bansa, oneng ika akilala mu king aku ing Ginu .
17: Migsalita ya kanaku ing Ginu .
18: Ngana, Anak ning tau, ala lang kasilbian kanaku ding Israelita. Mengari la karing tagan-tagan a inugse metal, tangsu, lata, bakal, at tinggaputi a malalakuan kaybat nang medalise ning pilak king ornu.
19: Inya ngeni, aku, ing Ginung Dios , sasabian ku karela king anti ding mebanggit ala lang bitasang kasilbian kanaku. Idala ku lang miyabe-abe king Jerusalem,
20: nung makananu ing minang pilak, tangsu, bakal, tinggaputi, at lata abe-abe mibili king ornung pandalise makanyan munaman ing daptan ku karela. Makanyan na kayung lasawan ning kanakung mua.
21: Wa, tipunan ku la king Jerusalem; patau kung api lalam da at lasawan la king kapamilatan na ning kanakung mua.
22: Malaso la king Jerusalem nung makananung ing pilak malalaso ya king ornu, at kanita ra akilala king tatablan na la ning mua ku, ing Ginu .
23: Migsalita yang pasibayu kanaku ing Ginu .
24: Ngana, Anak ning tau, sabian mu karing Israelita king e ya banal ing karelang bansa, inya paparusan ke king kanakung mua.
25: Mengari la ding manimuna na karing leon a gagaleung babo da ring animal a apate ra. Makamate tau, kakuanan da la salapi at pibandian, at maglakuan lang dakal a babaing mebalu king pamakamate ra.
26: Lalabagan da la ring pari ding kautusan ku at ala lang galang king nanu pa mang bage banal. Ala nang pamiyaliwa karela ing bage banal ampon ing e banal. E da na tuturu ing pamiyaliwa na ning bage malinis ampon ing e malinis, at e de gagalangan ing Aldo ning Sabbath. Ing meging bunga na niti ya ing e da na ku gagalangan ding memalen na ning Israel.
27: Mengari la ding opisyal na ning kapamahalan karing asung-gubat a maglapak karing animal a karelang apate. Makamate la ban kanita mibandi la.
28: Ding propeta tikpan da la reting kasalanan nung makananung ding tau tatakpan da la ring pader king pinturang maputi. Akakit da la ring e tutung vision at babie lang ula tungkul karing bage a e naman mapalyari. Pakilala da king magsalita la king amanu na ning Ginung Dios , oneng aku, ing Ginu , ala na ku man bitasang akasabi karela.
29: Mamirait la at manako ding mabandi. E ustu ing tratu da karing pakakalulu at sasamantalanan da la ring dayuan.
30: Menintun kung agyang metung mung tau a malyaring makatalakad metung a pader, itang malyaring makatalakad tulid da ring pader a metibag ban karin idipensa ne ing bansa potang ing mua ku lasakan ne. Oneng e ku menakit.
31: Inya ibugnus ku na ing mua ku karela, at anti ing api gisanan ku lang paten uli na ning depat da. Ing Ginung Dios ya ing migsalita.