1: King panaun a ita, linipat ya manibat Jerusalem at menuknangan ya Modein ing metung a pari king pamilya nang Jeoiarib. Ya i Matatias, ing anak nang Juan at apu nang Simeon.
2: Atin yang limang anak a lalaki at ila deti: i Juan a ausan da namang Gaddi,
3: i Simon a ausan da namang Tassi,
4: i Judas a ausan da namang Macabeo,
5: i Eleazar a ausan da namang Avaran, at i Jonatan a ausan da namang Appus.
6: Inyang ikit na ing dakal a kasalanan a mararapat king Juda at Jerusalem,
7: sinabi na,
: Baket mibait ku pa ban akit ku iting makatakut,
: ing kasiran ding kakung kabalen at ing kasiran ning banal a siudad?
: Makalukluk na ku mu waring alang akarapat
: kabang susuku re ing siudad karing kalaban,
: at ing banal a Templo mananabu ya karing gamat ding dayuan?
8: Meging anti ya king lalaking alang dangalan ing Templo.
9: Dela da lang penako ra ding masanting nang kasangkapan.
: Ding anak na pete da la king dalan,
: at ding lalaking kayanakan king espada ding kalaban.
10: Ating bansa a e menuknangan karing palasyu na
: o memalen a e migsamantala king bandi na?
11: Linubas de king sablang palamuti na;
: e ne malaya,
: mistula nia mung ipus.
12: Ngening ikit mi nang mewala
: sabla nang lagu at ligaya ning banal ming Templo,
13: at selaula da ring paganu
: ba't kailangan pa ing mibiebie kami?
14: Uli na ning lungkut da, ginabak da ing imalan da ri Matatias at ding anak na, at misulud lang imalan a magaspang at melungkut lang e makanyan-kanyan.
15: Dinatang la king balen ning Modein ding opisyal ning ari, at pipilitan da la ring tau ban munie lang ain paganu.
16: Dakal la ding Israelitang mekikit karela. Makatalakad ya i Matatias at ding anak na king metung a lugal.
17: Ngarang sinabi ding opisyal ning ari kang Matatias, Metung ka karing gagalang dang manimuna king balen a iti, at tutukian ding anak mu at kapatad mung lalaki.
18: Muna ka ngening tupad king utus na ning ari antimo ing depat da na ring paganu at ding manimunang lalaki ning Juda, at ding taung melakuan king Jerusalem. Kanita ika at ding anak mu mibilang la karing Kakaluguran na ning Ari, at ika ampon ding anak mu miparangalan kayu kapamilatan na ning pilak at gintu, at dakal pang pakinabang.
19: Kanita nganang mekibat Matatias king masikan a siwala, Agyang pamintuan de ring sablang bansa king sakup na ning kayarian na at gulutan ing pamanyamba da ring makatua da a pinili rang pamintuan,
20: makanyan man, aku at ding anak ku at kapatad ku mie kami king kasunduan a gewa ning Dios karing makatua mi.
21: E mi ya malyaring gulutan ing Kautusan.
22: E kami mamintu king utus ning ari ni alilan agyang ditak mu man ing paralan na ning panyamba mi.
23: Kayari nang migsalita king daramdaman da ring sabla, linage ya ing metung a Judio ban mamie yang ain-sakripisyu king altar karin Modein bilang kapamintuan king utus na ning ari.
24: Inyang ikit nang Matatias iti, mikakalabkab ing mua na. Gagalgal ya at king bigsikan na ning mua na milayi yang pintalan ne at pete ing taksil king altar.
25: Pete nia naman ing opisyal na ning ari a minutus mamie ain-sakripisyu karing memalen, at lesak ne ing altar ding paganu.
26: Makanyan nang pepakit Matatias ing maragul nang pamagmalasakit king Kautusan antimo ing depat nang Fineas kanitang pete ne i Zimri a anak nang Salu.
27: Minta ya kanita i Matatias king balen at king masikan a siwala sinabi na, Tuki ya kanaku ing tapat king Kautusan at bisang mamintu king kasunduan!
28: At ya at ding anak na memunduk la at likuan da ngan ing sablang pibandian da.
29: King panaun a ita detang bisang manatili king karelang relihiun at Kautusan minta lang mibiebie king ilang.
30: Tiki da la ring anak da at asawa at ding sese rang animal uli na ning e ra na agyung dalan ing maragul a kasakitan a daralanan da.
31: Miras ing balita karing opisyal at sundalus na ning ari a atyu king Jerusalem, ing Siudad nang David, king ding taung e bisang mamintu king utus ning ari linual lang menuknangan king ilang.
32: Tinagal la karela ding dakal a sundalus at atagal da la; migkampu la deti king sumangid da at migsadia lang salakayan da la king Aldo ning Sabbath.
33: Ngarang kinulisak karela, Atin pang panaun. Lumual na kayu, mamintu kayu king utus ning ari at e kayu numanu balang.
34: Oneng ngarang mekibat, E kami lumual. E kami mamintu king utus ning ari at e mi ya labagan ing Aldo ning Sabbath.
35: Agad-agad da lang lisuban kanita ding sundalus,
36: oneng e la ginawang nanumang takbang ding Judio ban lumaban, e la man memasibas batu ni dininan mu man sabat ding karelang kueba.
37: Ngara, Arapan tamu ing kamatayan a ating malinis a konsiensia. Ausan mi ya ing banua at ing yatu ban maging saksi king alang hustisiang daraptan yung pamakamate kekami.
38: Linusub la ding kalaban king Aldo ning Sabbath at pete da la ring lalaki, ding asawa ra, ding anak da, at ding sese rang animal. Ating libu katau karing mete.
39: Maragul ing kalungkutan nang Matatias at ding kakaluguran na inyang abalitan da ing milyari.
40: Ngara king metung at metung, Nung daptan tamu ngan ing depat da reting kalupa tamung Judio at e tamu idipensa karing paganu ing bie tamu at ding Kautusan tamu at kaugalian, matda tamu king lupa na ning meto yatu.
41: Uli na niti, inari da king aldo a ita king nung ating salake karela king Aldo ning Sabbath, idipensa ra ing sarili da kesa king mate la ngan antimo ing depat da ring kapatad dang atyu karing kueba.
42: Kaybat na nita, mekiabe ya karela ing metung a pangkat a Hasideano, ding tapat at matapang a Israelita. Migkusa la deting idipensa re ing Kautusan.
43: Mekaragdag la pa at mekasikan kareti detang tatakasan da ing karelang pangalupig.
44: Mekatatag lang metung a grupung sundalus, at bignus da ing mua ra karing palpikasala at karing ginulut karing Kautusan ning Dios. At detang mekatakas mepilitan lang menuknangan karing paganu ban miligtas la.
45: Pintalan na lang Matatias at ding kakaluguran na at lesakan ding altar da ring paganu nu la man karin;
46: at pinilit da lang sinirkunsisyunan detang kayanakan a e pa mesirkunsisyun a atyu king angganan na ning Israel.
47: Migtagumpe la naman king pamanagal da karing mapagmatas at palalung opisyal da ring paganu.
48: Makanyan deng iningat at aligtas ing Kautusan nang Moises karing paganu at karing ari da, at ikua reng abagsak ing upaya ning e mayap a i Aring Antiocus.
49: Ngana karing anak na inyang miras na ing oras ning kamatayan nang Matatias, Deti panaun na la ning bigsikan at kaligaligan. Ding taung palalu ila ding makababo at pituya-tuya da katamu; panaun ne ning kasiran at ning mua.
50: Oneng anak ko, maging tapat kayu king Kautusan at makasadiang mate king pamagdipensa yu king kasunduan na ning Dios karing makatua yu.
51: Ganakan yu ing depat da ring makatua yu at nung nu anti karagul ing arapat da. Tukian yu ing alimbawa ra, at miyablasanan kayung maragul a ligaya at alang anggang kabantugan.
52: E wari meyakit yang tapat i Abraham inyang mesubuk ya, at uli na nita metula ya ing Dios at kilala ne bilang taung matulid?
53: King panaun na ning kaligaligan nang Jose pemintuan na la ding kautusan na ning Dios at meging pamuntuk ya Ehipto.
54: Ing kekatang makatuang i Fineas, uli na ning milalablab nang katapatan, miyabie ing pangakung manatili ya king pangapari ing lahi na.
55: Meging ukum ya i Josue uli na ning katapatan na king Kautusan.
56: Kabalik na minie yang masanting a ulat i Caleb king kapulungan at mirinan yang dake king gabun bilang kayablasan na.
57: Uli na ning ala nang kupas a katapatan king Dios meging ari ya i David, at miyabie ya ing pangaku kang David king ding lahi na manatili lang ari.
58: Uli na ning katapatan na king Kautusan midala ya banua i Elias.
59: Uli na ning atin lang kasalpantayanan, miligtas la king api di Hananias, Azaria, at i Misael.
60: Uli na ning kalinisan na pusu linigtas ne ning Ginu i Daniel king kamatayan karing leon.
61: Inya lumawe kayu karing mituki-tuking lahi, karing taung binili ra ing kapanaligan da king Dios king kapilan man e la magkulang a sikanan.
62: E yu la pitatakutan ding amanu na ning taung makasalanan. Ganakan yu king kamate na muli mu king dinat a mabuluk at ulad ing tagumpe na.
63: Ngeni parangalan de, oneng bukas ala neng bakas man uling mibalik ya king alikabuk at mewala ngan ing sablang tingka na.
64: Oneng anak ko, maging matapang kayu sana at matatag king pamagdipensa yu king Kautusan uling king kapamilatan na ning Kautusan mika maragul kayung dangalan.
65: Balu ku king ing kapatad yung i Simon biasa ya king pamamie kausukan; makiramdam kayu at kilalanan ye i Simon bilang matua yu.
66: Manibat king kayanakan na masikan ya at matapang i Judas Macabeo. Gawan yeng pamuntuk yu king pamakilaban yu karing kalaban.
67: Agkatan yu lang makiabe kekayu ding sablang mapamintu king Kautusan at yablas yu ing e mayap a depat da karing kabalen yu.
68: Ablasan yu la ding paganu king sablang gewa ra kekayu, at maralas yung tutuparan ing aduan ning Kautusan.
69: Kaybat binie nang Matatias ing bendisyun na at mete ya.
70: Mete ya king banuang dinalan at apat apulu't anam at melungkut la ding sablang memalen na ning Israel. Mikutkut ya king kutkutan ding pamilya na karin Modein.