1: King panaun a ita, ing Kayarian ning Banua apakilupa me king anti kaniti: ating apulung dalagang linual ban sagana king lalaking kakasal. Atin yang daralang sulu ing balang metung karela.
2: Mangmang la ding lima karela at maisip la ding lima.
3: Ding limang mangmang dela da la ring karelang sulu, oneng e la migbakal reserbang laru.
4: Oneng ding limang maisip migdala lang aliwang laru bukud ketang atyu karing sulu ra.
5: Meyantala ya ing lalaking kakasal king paniatang na, inya ikua rang mitundu ding dalaga angga king mipatudtud la.
6: Inyang kapitangan nang bengi meramdam ing kulisak, Oyni na ing lalaking kakasal! Lumual na kayu at salubungan ye!
7: Migising la ding apulung dalaga at inayus da la ring sulu da.
8: Ngara ding limang mangmang karing limang maisip, Idake yu kami king laru yu uling matatda la ding sulu mi.
9: Oneng ngarang mekibat, Pota e makagyu kekatamu ngan; mayap pa munta kayu saguli karing tindahan at sali kayung para kekayu.
10: Inya linual la ding limang mangmang ban saling laru. Kabang ala lu, dinatang ya ing lalaking kakasal. Linub la ding limang dalagang maisip a makapanaya at makasadia at melaus king lugal ning kasalan a kayabe ning lalaking kakasal; at misara ya ing pasbul.
11: Kaybat na nita, dinatang la ding limang mangmang a dalaga. Ngarang kinulait, Ginu, ginu, ibuklat ye ing pasbul!
12: Oneng nganang mekibat karela, E malyari; e ra kayu kakilala.
13: Nganang menaring Jesus, Maglame kayu, uling e yu balu ing aldo ni ing oras!
14: King panaun a ita, ing Kayarian ning Banua apakilupa me kaniti: ating taung maglakbe king marayung lugal. Inaus na la ding ipus na bayu ya meko at penibala na karela ing pibandian na.
15: Likuananan neng salaping gintu ing balang metung karela agpang king gelingan na: ing metung likuananan neng limang libung salaping gintu, ing kadua aduang libung salaping gintu, at ing katlu, libu. Kaybat na lang aintriga deti, meko ne.
16: Kanita mu rin, pemuhunan na la ding salapi ning tinanggap limang libung salaping gintu at apadobli na la king pakinabang.
17: Makanyan munaman ing depat na ning tinanggap aduang libung salaping gintu at apadobli na la king pakinabang.
18: Oneng ing ipus a tinanggap libu, linual ya at kinulkul ya king gabun at karin na la selikut ding salapi na ning panginuan na.
19: Kalabas na ning makabang panaun, migbalik ya ing panginuan da ring ipus a deta at meniawad yang kwenta tungkul karing salaping peniwala na karela.
20: Dinatang ya ing ipus a tinanggap limang libung salaping gintu. Sinabi na, Ginu, likuananan yu ku pung limang libu. Lawan yu! Mika pakinabang kung aliwang limang libung salaping gintu; oren pu.
21: Ngana ning amu na, Masanting! Salamat king sipagan mu at katapatan! Anti na ning apaniwalan da ka king anti kareting alaga, ipaniwala ku la keka ding lalung mangaragul a alaga. Mekeni, makisulu ka kanaku.
22: Kaybat na nita, dinatang ya naman ing ipus a tinanggap aduang libung salaping gintu at ngana, Likuananan yu ku pung aduang libung salaping gintu. Alben yu! Oreni pa ding aduang libung salaping gintu a meging pakinabang ku!
23: Ngana ning amu na, Masanting! Salamat king sipagan mu at katapatan! Anti na ning apaniwalan da ka king anti kareting alaga, ipaniwala ku la keka ding mangaragul a alaga. Mekeni, makisulu ka kanaku.
24: Dinatang ya naman ing ipus a tinaggap libung salaping gintu at ngana, Balu ku pu, ginu, king maigpit kayu: pupupul kayu king e yu tenam, papalut kayu king e yu silbagan bini.
25: Migaganaka ku; inya selikut ku la king kulkul ding kekayung salapi. Oreni pu ding salapi yo.
26: Ngana ning panginuan na, Ala kang kwentang tau, tiktak ka katamad! Balu mu nang pupupul ku king e ku tenam at papalut ku king e ku pipagalan,
27: baket e mu la bildug ding salapi ku king bangku ban king pamagbalik ku e mu ing asubli mu la nune mika interes la sana?
28: Ngeni, kuanan yu la ding salapi keya at ibie yu la king mika pakinabang a limang libu.
29: Uling itang atin na mirinan ya pa angga king maging labis-labis ing atyu keya; oneng itang ala pati na itang ditak a atyu keya milako pa.
30: Tungkul naman kening alang kwentang ipus a ini, iyugse ye king karalumduman king lual ban karin ya manangis at mitigis a ipan.
31: Potang datang ne ing Anak ning Tau antimong Aring makamal at ding sablang anghel a kayabe na, lukluk ya king mal a tronu.
32: Mitipun la arapan na ding sablang tau ning mabilug a yatu. Kanita pikawanian na la karing aduang grupu, antimo nung makananung ing pastul kakawani na la ding tupa karing kambing
33: ibili na la king banda nang wanan ding tupa at ding kambing king banda nang kayli.
34: At sabian na ning Ari karing atyu king banda nang wanan, Munta kayu keni, ikayung binendisyunan nang Ibpa ku! Munta kayu keni at tanggapan ye ing kayarian a misadia para kekayu manibat na king pangalalang na ning yatu.
35: Uling meranup ku at pepakan yu ku; mau ku at pepainuman yu ku; dayuan ku at tinggap yu ku karing pibalebale yu,
36: lubas ku at pepaimalanan yu ku; mesakit ku at liningap yu ku; atyu ku king sukulan at delawan yu ku!
37: Ipakibat da kanita ding taung makatuliran, Ginu, kapilan da ka ikit danupan at pepakan da ka o mau at pepainuman da ka?
38: Kapilan da ka ikit dayuan at tinggap da ka karing pibalebale mi o kaya lubas at ka pepaimalanan da ka?
39: Kapilan da ka ikit mesakit o atyu king sukulan at delawan da ka?
40: Nganang makibat ning Ari karela, Ing katutuan sasabian ku kekayu king ing nanumang depat yu king metung kareting malating diling kapatad ku, kanaku yu depatan!
41: Kaybat sabian na karetang atyu king banda nang kayli, Dumayu kayu kanaku, ikayung misumpa! Munta kayu king alang anggang api a misadia para king diablo at karing anghel a kampun na!
42: Uling meranup ku, oneng e yu ku pepakan; mau ku, oneng e yu ku dininan inuman;
43: dayuan ku, oneng e yu ku tinggap karing pibalebale yu; lubas ku, oneng e yu ku pepaimalanan; mesakit ku at atyu king sukulan, oneng e yu ku delawan.
44: Kanita tumutul la, Ginu, kapilan da ka ikit danupan o mau o dayuan, lubas, masakit o atyu king sukulan at e da ka seupan?
45: Nganang makibat karela ning Ari, Ing katutuan sasabian ku kekayu, kapilan man pigkaimutan yeng seupan ing metung kareting malating dili, aku ing pigkaimutan yung saup.
46: Inya munta la king alang anggang kaparusan, oneng ding taung makatuliran munta la king bie alang angga.