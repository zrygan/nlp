1: Kaybat na nita, lisuban neng Nahas a ari da ring Ammonita ing Jabes Gilead. Ngara kang Nahas ding memalen na ning Jabes Gilead, Makikasundu ka kekami at sumuyu ke keka.
2: Oneng nganang Nahas karing Ammonita, Makikasundu ku mu kekayu nung tanguanan yung padukit ke wanan a mata ing balang metung kekayu ban kanita mipakarine ya ing mabilug a Israel.
3: Pekibat da ring makatuang manimuna na ning Jabes, Dinan yu kaming pitung aldo palugit ban makatubud kaming tau king mabilug a Israel. Sumuku kami kekayu nung alang magligtas kekami.
4: Inyang miras la ding tubud king Gibea a lugal nang Saul, belitanan da la ring memalen karin king milyari. Menangis la ngan masikan ding sabla.
5: Daratang ya kanitang ibat king marangle i Saul; atyu ya kagulutan da ring baka na. Nganang mengutang, Obat manangis la ding memalen? At sinabi ra kang Saul itang belita ra ding tau Jabes.
6: Kabang makiramdam ya king balita, liban ne ning espiritu na ning Dios at mimua yang e makanyan-kanyan i Saul.
7: Kinangwa yang kaparis a baka at saka na la pete. Pemirasu na la at pepadala karing sablang lugal a sakup na ning Israel at iting amanu: Ninuman ing e makiabe makilaban para kang Saul at Samuel, makanyan munaman ing malyari karing baka na!
: Tiblan na la ning maragul a takut king Ginu ding tau, at linage la ngan.
8: Inyang tinipun na la karin Bezek atlu lang dalan a libu ding ibat king Israel at atlu lang pulung libu ding ibat king Juda.
9: Ngara karing tubud a dinatang, Oyni ing sabian yu karing memalen na ning Jabes Gilead, Bukas ugtung-aldo ating datang magligtas kekayu. Inyang minuli la ding tubud belita ra iti karing tau Jabes at metula la ring memalen.
10: Inya sinabi ra karing Ammonita, Bukas mu rin sumuku na kami kekayu at ikayu nang bala nung nanung buri yung gawan kekami!
11: Kabukasan, gewa na lang atlung grupung Saul ding kayabe nang makilaban. Inyang mayayabak na lisuban de ing kampu ra ding Ammonita. Pete da la ring Ammonita bayu miras ing ugtung-aldo. Misambulat la ngan detang mekaligtas. Alang mitagan aduang miyayabe.
12: Kanita ngara ding tau kang Samuel, Ninu ring sinabing e ya malyaring maging ari tamu i Saul? Ituru yu la at paten mi la.
13: Oneng nganang Saul, Metung man alang sukat mate king aldong iti uling king aldong iti ne dininan tagumpe ning Ginu ing Israel.
14: Nganang Samuel karing tau, Tara, munta tamu Gilgal at pasibayu ta yang ipasiag ari tamu i Saul.
15: Inya minta la ding tau king Gilgal, at karin de pinroklamang ari i Saul king arapan na ning Ginu . Kaybat miyain lang ain-ning-pamisulusulu king Ginu . Mika maragul lang pamagsaya karin di Saul at ding sablang memalen na ning Israel.