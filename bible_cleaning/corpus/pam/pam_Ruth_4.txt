1: Minta ya i Boaz king pasbul dalan ning siudad, ing lugal nung nu la mititipun ding memalen. Linukluk ya karin. Linabas ya karin itang pekamalapit nang kamaganak Elimelek a abanggit nang Boaz. Inaus ne at ngana king tau, Abe, me keni saguli at lukluk ka. Linapit ya at linukluk ne man.
2: Kanita minaus yang apulung makatua i Boaz, at inagkat na lang lukluk munaman karin. Inyang makalukluk na la
3: nganang Boaz king pekamalapit dang kamaganak, Minuli ya i Naomi ibat Moab at buri ne ngening ipisali ing gabun na ning meyangu-bie asawa na a kamaganak ta.
4: Isipan ku king sukat mung abalu iti uling ika ing maki katuliran sali. Nung interesadu kang saliwan me, saliwan me king akakit da reting makatua na ning balen. Nung e ka interesadu, aku ing sali.
: Saliwan ke, ngana ning lalaki.
5: Kanita sinabi nang Boaz, Kabud asali me kang Naomi ing gabun, sukat mu ne mang pakasalan i Ruth, ing Moabitang mebalu na ning kekatamung kamaganak ban manatili ing gabun king pamilya na ning meyangu-bie.
6: Ngana ning lalaki kang Boaz, Ah makanyan! Uli na nian e ku gampanan ing katuliran kung sali king gabun, uling mangabaldugan king milako la mana ding mismung sarili kung anak. Ika na ing sali.
7: Anti kaniti ing kaugalian kanitang panaun a ita king mamisali o ing manatbus king pibandian: lulukas na la ning mamisali o ning manatbus ding sandalyas na, at kaybat ibie na la king sasali bilang katibayan na ning karelang pamikasundu.
8: Inyang sinabi na ning lalaki king i Boaz na ing sali, likas na la ding sandalyas na at binie na la kang Boaz.
9: Kanita nganang Boaz karing makatua at karing aliwa pang taung atyu karin, Testigu kayu ngan king ngening aldong iti seli ke kang Naomi ing sablang bage atyu king lagyu nang Elimelek at karing anak nang i Kilion at Malon.
10: Karagdagan kaniti, pakasalan ke i Ruth a tau Moab at asawa na ning meyangu-bie Malon ban manatili ing pibandian king pamilya na ning meyangu-bie. King kapamilatan na niti manatili yang mabie ing lagyu na king kabilugan a pamilya na at king balen na. Saksi kayu ngan kaniting bage merapat ngening aldong iti.
11: Ngara ding makatua at ding aliwa, Wa, testigu kami ngan. Bendisyunan ne sa ning Ginu ing maging asawa mu antimo ing pamamendisyun na kang Raquel at Lea, at uli ra linto ya ing Israel. Mibandi ka sa king Efrata at maging mayupaya king Betlehem.
12: Mananu na sanang ding maging anak mu kang Ruth maging anti ya king pamilya nang Perez, ing anak nang lalaking Juda at Tamar.
13: Inya kesal neng Boaz i Ruth at inuli ne king bale na. Binendisyunan ne ning Ginu i Ruth at mikayanak yang lalaki.
14: Ngara ding babai kang Naomi, Purian ya ing Ginu , uling dininan na ka ngening apu a lumingap keka. Mananu na sanang mirangal ya iting anak king Israel!
15: Iyatad na sana keka ing tula at kapanatagan angga king tumua ka. Kaluguran na ka ning manuyang mu, at maygit ya i Ruth kesa karing pitung anak a lalaki.
16: Kinua neng Naomi ing anak at linapit king salu na; iningat ne at sinese.
17: Ding babaing kasiping dang bale inaus deng Obed ing anak. Pemalita na ning metung at metung karela king mika apu yang anak a lalaki i Naomi.
: I Obed ya ing tata nang Jese, at i Jese naman ya ing tata nang David.
1822: Iti ya ing listahan na ning pamituki-tuki na ning lahi nang Perez angga kang David: Perez, Hezron, Ram, Aminadab, Nason, Salmon, Boaz, Jese, at David.