1: Atyu la keting libru ding mensahi tungkul king Juda at Jerusalem a sinabi na ning Dios kang Isaias a anak nang Amoz. Milyari iti kanitang di Uzzia, Jotam, Ahaz, at Hezekia ilang ari na ning Juda.
2: Ngana ning Ginu , Makiramdam ka, banua at yatu king kanakung sabian! Linaban la kanaku ding anak a kanakung sinese at peparagul.
3: Akikilala ne ning baka ing maki bandi keya at balu ne ning animal a asno ing taung babie pamangan keya. Oneng e na ku balu ning balen kung Israel at ding taung kanakung pinili; e ra bitasang aintindian.
4: Makalunus ka, ikang bansang makasalanan, ikang balen a mibait king lahi da ring mapamirait at e mayap a memalen. Gilutan me ing Ginu , ing Banal a Dios ning Israel, at lubus kang ginulut keya.
5: Obat e ka tutuknang lalaban king Ginu ? Buri mung miragdagan pa ing parusa mo? Israel, mitmu neng sugat ing buntuk mu. Masakit ne ing pusu mu at ing kekang pamisip.
6: Ala nang masalese king katawan mu manibat king buntuk angga king talampakan. Mitmu kang galus, late, at sugat a nanaknak. E la pa melanggas ni miyaptasan man ding sugat mu o mikaskasanan panulu.
7: Mesalanta ne ing bansa mu at silab la't mipatag king gabun ding siudad mu. Kabang makalawe ka, kinua da ring dayuan ing gabun mu at sinira da ing sabla-sabla.
8: Bukud mung ing Jerusalem ya ing makatagan, metung yang siudad a makakubkub karing kalaban, magdili-dili yang anting bantayan libutad na ning tamnanan ubas o anting kubu libutad na ning tamnanan pipinu.
9: Lubus ya sanang melasak anti ing Sodoma at Gomorra, nung e na peintulut ning Ginung Mayupaya ing mitagan la ding mapilan a tau.
10: Jerusalem, mengari la ding kekang pamuntuk ampon ding taung keka manuknangan karing tau na ning Sodoma at Gomorra! Makiramdam ka sa king sasabian na keka ning Ginu . Pakiramdaman mu ing tuturu na keka ning Dios.
11: Sasabian na keka, Isipan mu galang ing tutula ku karing ain-sakripisyu a alang patugut mung yayain kanako? Sinawa na ku karing tupang kekang durulukan bilang ain, antimu rin ing taba da ring pepataba mung animal. E ku tutula king daya da ring toro, tupa, at kambing.
12: Ninu ing sinabi kekang idala mu ngan iti potang sasamba ka kanaku? Ninu ing sinabi kekang lapastanganan me ing kanakung Templo?
13: Tuknang na kang magdala karing ain a alang kabaldugan. Masusumami ku king bau na ning insenso a yayain mu kanaku. E ku na la apibata pa ding pamagpiesta mu king Bayung Bulan, ding pamagselebra mu king Aldo ning Sabbath, ding kekang pamitipun relihioso, uling midungisan la ngan deti karing kekang kasalanan.
14: Pikakasaman ku la ding pamagpiesta mu king Bayung Bulan at ding aldo mung pangilinan. Sinawa na kung mibabata kareti.
15: E ra ka pansinan potang itas mu la ding gamat mu king pamanalangin. E ra ka pakiramdaman agyang numanu kang manalangin makaba uling marinat la ding gamat mu uli na ning kekang kasalanan.
16: Wasan mu ing kekang sarili. Maglinis ka! Tuknang na kang darapat e mayap king akakit ku. Tuknang na kang darapat e mayap
17: at magaral na kang dapat king mayap. Patupad mu ing hustisia; saupan mu la ding magigipit, ibie mu ing karapatdapat karing ulila, at idipensa mu la ding mebalung babai.
18: Ngana ning Ginu , Me ka keni. Pisabian ta ing bage a yan. Agyang metuling ka uli na ning kasalanan, putian da kang anti ing maputing bulak. Malyaring milalu katuling ing kasalanan mu, makanyan man putian ku antimo ing maputing bulbul ning tupa.
19: Nung bisa ka mu at mamintu kanaku, ibie ku keka ing mayap a bage bubunga na ning gabun.
20: Nung tanggi ka at salangsang kanaku, mate ka kapamilatan na ning gera. Aku, ing Ginu , ing migsalita.
21: Ing siudad a kanitang misan a panaun tapat ya at makatuliran, ngeni meging anti yang babaing magtinda king katawan na! Kanitang misan a panaun karin la manuknangan ding taung matulid a pamibiebie, oneng ngeni tau lang makamate kalupa dang tau.
22: Jerusalem, kanitang misan a panaun mengari kang pilak, oneng ngeni ala kang kabaldugan; kanitang misan mengari kang maniaman a alak, oneng ngeni mengari kang alak a semutanan danum.
23: Rebeldi la ding kekang manimuna at kasabuat da la ring mapanako; maralas ing tatanggap lang regalu at suhul. E ra la kapilan man pigdipensa ding ulila king ukuman ni mekiramdam karing katuliran da ring babaing mebalu.
24: Inya makiramdam ka ngeni king sasabian na ning Ginung Mayupaya, ing Mayupayang Dios ning Israel: Ibugnus ku ing milalablab kung mua karing kalaban ku.
25: Kimut ku laban keka. Gawan da kang puru antimo nung makananu yang alang samut ing bakal at ilako ku ing sablang dinat mu.
26: Dinan da kang pamuntuk at tagapayu antimo kanitang minunang panaun. Kanita ya mayaus banal at tapat a siudad ing Jerusalem.
27: Uling makatuliran ya ing Ginu , iligtas ne ing Jerusalem at ding sablang atyu karin a sumisi at painggulut karing kasalanan da.
28: Oneng paten na la ning Ginu ding sablang mikakasala at tatanggi keya.
29: Dumine ka uli na ning sinamba ka karing dutung at uling ginawa kang banal a hardin.
30: Malanat kang anti ing lalanging tanaman a ensina at ing hardin a e mitutugtugan danum.
31: Antimo nung makananu yang mitatau king ditak a baya ing are, makanyan lang magisan ding mayupayang tau uli na ning e ustu dang dapat, at alang makapatuknang king kasiran a dugpa karela.