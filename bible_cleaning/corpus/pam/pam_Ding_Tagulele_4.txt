1: Kinupas ing kekatamung gintung kikinang;
: ding batu ning Templo pakakalat la karing dalan.
2: Ding pakamalan nang baintau ning Zion
: kekatamu gintu ing karelang kalupa,
: oneng ngeni mengari lang matbud
: a kuran ding karelang gewa.
3: Agyang ding gaindung asung-gubat pasusuan dong karelang anak,
: oneng mengari la karing ayup a ostrich,
: karing anak da misna la king kabagsik.
4: Paburen da lang mate
: ding karelang bingut king kau at king danup;
: magpalimus lang pamangan ding karelang anak,
: oneng alang babie karela.
5: Ding tau kanitang misan maniaman la pamangan,
: ngeni mamamate la king danup karing dalan;
: detang mibait king pibandian,
: manintun la ngening pamangan karing basurahan.
6: Ding kakung memalen miparusan la
: maygit karing memalen ning Sodoma
: a mibagsak bigla king gamat ning Dios.
7: Sadia malinis la ding kekatamung prinsipi,
: anti la king bulak kadalise, matipunu la at masikan;
: masanting la pamikakatawan.
8: Ngeni karing dalan pakakalat la; karela alang makakilala;
: mete lang metuling a lupa, malanging anting dutung ing balat da,
: at makapakat karing butul da.
9: Detang king gera mete,
: mas masuerti la
: kesa kareting tauling mete a tunggal ditak mapapatad a bie,
: uling ala lang akit a pamangan king marangle.
10: Ing kasakitan a dinatang
: king kakung balen migdalang makapangilabut a takut;
: ding imang malugud linutu da lang karelang anak ban e la mate king danup.
11: Bignus ning Ginu ing bagsik ning mua na;
: silaban ne ing Zion angga king mipatag ya king gabun.
12: Ala metung man at nukarin man,
: agyang ding pamuntuk ding dayuan ing mika kapaniwalan
: king ing ninumang kalaban
: ing pasbul dalan ning Jerusalem aluban ne.
13: Oneng mepalyari iti,
: uling ding propeta at pari parehu lang mikasala,
: at ing bunga na niti mete la ding taung inosenti.
14: Anti lang bulag ding manimuna,
: libut-libut la karing dalan na;
: mimantsahan lang daya, inya alang bisa mang tagkil karela.
15: Ngarang kukulisak ding tau,
: Mabating kayu! Marinat kayu!
: Bawal ing tagkil kayu!
: Inya karing bansa libut-libut la;
: metung man alang bisang tanggap karela.
16: Ala neng pakialam ing Ginu karela;
: ya mismu ing miniambulat karela.
: E ne pepakit kagalangan pa
: karing pari at manimuna da.
17: Menintun keng saup angga
: king mepagal keng manaya king saup a e mi kimtan.
: Menatili keng manenayang kasaupan king bansang ala namang ayampang.
18: Babanten na kami ning kalaban;
: e ke makalakad man karing dalan.
: Ding kekeng aldo
: miyangganan na la; uling ing kawakasan dinatang na.
19: Mas mabilis la karing agilang susulapo banua
: king kekami pamanagal da.
: Tikian dang bakas mi karing bunduk-bundukan,
: at king disyerto karin da ke sebatan.
20: Arakap de ing manimuna king bie mi,
: ing ari a ing Ginu mismu yang memili,
: ing kekeng penaligan migdipensa kekami karing sablang kalaban.
21: Wa, tumula kayu,
: memalen ning Edom at Uz;
: magsaya kayu kabang atin pang panaun.
: Ing kabiguan kekayu datang munaman;
: ikayu man mipaid kayung lubusan king kamarinayan.
22: Mekabayad ne ing Zion king keyang kasalanan;
: ing Ginu e na na paintulut
: ing manatili tamu pang malambat king pangayugse tamu karing bansang dayuan.
: Oneng, Edom, ing Ginu ya ing mamarusa keka;
: ilantad nang depat mung pamikasala.