1: Kalagu nang lalawan ing alang ulap a meto sikluban!
: Kalagu nang lalawan!
2: Pawaga ning saslag a aldo ing ligaya na,
: king makapagmulala ya ing balang bage a lelang ning Kakataskatasan.
3: Palangian nang gabun neng gatpanapun;
: alang makapibata king matinding pali na.
4: Sisilaban na la ning lalbug a aldo ding bunduk-bundukan,
: anti yang bakal a ornu a miraralakdak king pali.
: Parala yang sinag a makabulag
: uli ning milalu nang aslag.
5: Ing Ginung kaniti linalang tune yang maula;
: king utus na mamirapal yang daratang.
6: Ya naman ing linalang king bulan
: ban tulduan na, at pirakayan ing panaun king kapilan pa man.
7: Ing bulan ya ing mitatakda karing aldo pangilinan.
: Maging ganap yang masala, kaybat ing aslag na lating tunggal ditak.
8: Ing bulan ya ing babie lagyu karing bulan,
: makapagmulala yang lalawan neng benging bibilug ya,
: ing tanda karing sundalus ning banua,
: saslag a masala king suklub ning banua.
9: Ding masalang batuin,
: ilang babie leguan king banua,
: malagu lang palamuti ning matas nang banua ning Ginu.
10: King utus ning Dios menatili la king lugal da,
: at e la magpalya king pamagbante ra.
11: Lawan ye ing pinanari, at purian ya ing linalang kaniti!
: Makapagmulala ing leguan na.
12: Anti yang arku king banua;
: inubug de ring gamat ning Kakataskatasan.
13: King utus ning Ginu muran yelu;
: king amanu na gumulis yang kildap
: ban tuparan ing kayatulan na.
14: Potang abuklat na lang silid nang pisisinupan,
: lumual lang ulap a anting susulapo ayup.
15: King upaya na miyuyubug yang punggul-punggul a biga,
: at panaspakan nang yelu ban maging uran a manabu.
16: At potang datang ya bunduk gagalgal la;
: potang magsalita ya lulual ing duldul,
: at mangasayukut ya ing yatu king sakit.
17: Neng buri na, tumiup ing angin ning mauli,
: datang ing alisus, at ing bagyu ning norti.
: Anti ding ayup a susulapo sasalbag nang uran yelu,
: at anti ding durun dugpa king gabun.
18: Mangapamulala lang mata, king puti ning leguan na,
: ing isip magtaka ya neng mananabu na.
19: Anti ing asin bububud nang yelung mesias king gabun,
: at maging anti lang tulus a matilus.
20: Neng ing angin king norti tutiup
: maging yelu ing danum;
: ding ilug at batis anti lang mibalutan kristal.
21: King pali lalangi lang tanaman karing kabundukan,
: at pati na ing dikut.
22: Oneng pasibayu na lang pasagiwan potang ing uran datang,
: at ing lisangan miyalilan, at neng laganap ing ambun.
23: King kabiasnan na patahimikan na la ding malalam a dagat,
: at kareti tatanam na lang pulu.
24: Ing panganib king dagat babalita da ring maglayag,
: at mangapamulala tamu ngan king karelang sasabian.
25: Dakal lang e pangkaraniwan at makapagmulalang melalang ding mabibie king dagat,
: miyayaliwa la at mangaragul la pa.
26: Ing metung at metung karing tubud na magtagumpe ya king lakad na;
: miyugne-ugne ing sabla uli ning amanu na.
27: Agyang sabian ta ngan, makanyan man e tamu rin agisan.
: Muli mu ing amanu tamu king anti kaniti: Ing Ginu ya ing heganagana.
28: Makananu tamung mika sikanan ba ta yang apurian?
: Maygit ya kesa karing lelangan na.
29: Ginu yang alang kalupa king degulan;
: makapagmulala ing upaya na.
30: King anggang agyu yu purian ye ing Ginu,
: maygit ya king agyu yung sabian.
: Agyang kekayu yang purian king mabilug yung sikanan, at e manamdaman kapagalan,
: makanyan man kulang pa mu rin yan para king keyang kamalan.
31: Ninu ing menakit king Ginu ban ilarawan ya?
: Ninu ing makapuri king Ginu agpang ketang buri na?
32: Dakal lang mangaragul a bage a maygit kesa kareti,
: at ditak mu ing kekatamung beluan karing depatan na.
33: Ing Ginu ya ing linalang king heganagana,
: karetang tapat babie yang kabiasnan.