1: Migsalita ya kanaku ing Ginu .
2: Ngana, Anak ning tau, ating aduang babaing mikapatad.
3: Manuknangan la king Ehipto inyang kayanakan la. Karin mesira ing pangadalaga ra at meging babai lang magtinda king karelang katawan.
4: Ohola ing lagyu ning atsi ya ing simbulu na ning Samaria, at Oholiba ya lagyu ing wali ya ing simbulu na ning Jerusalem. Ayasawa ku lang parehu at mikayanak ku karela.
5: I Ohola, agyang asawa ku ne, sindu na pa mu rin ing pamagtinda na king katawan na, at e ya mipaindatun king pamagnasa nang makipaglalaki karing tau Asiria.
6: Sundalus la deting maka uniporming kule muradu, nobling tau, at opisyal lang mangatas a katungkulan. Masanting la ngan ding opisyal da ring sundalung pakakabayu.
7: I Ohola babai de ring sablang opisyal a tau Asiria, at ing nasa na king tula ning laman ya ing mitulak king karinatan ampon king pamanyamba karing idolo da ring tau Asiria.
8: Sindu na itang pegumpisan na anting babaing magtinda king katawan na karin Ehipto nung nu ya mesira pangadalaga. Manibat na inyang anak ya pa mu kayabe na na lang matudtud ding lalaki, at tinuring da ne man anting babaing magtinda king katawan na.
9: Inya binie ku ne karing kalaguyo nang tau Asiria a pagnasan nang e makanyan-kanyan.
10: Linubas de; dekap da la ring anak nang lalaki at babai at pete de king kapamilatan ning espada. Sasalita da ring babai nukarin mang lugal ing milyari king bie na.
11: Iti ikit nang Oholiba, oneng lalu yang masiri at igitan ne i Ohola king kasalanan na ning pamakipaglalaki.
12: Mitmu ya namang kalibian karing magaling a lalaki at opisyal a tau Asiria, karing sundalus a pakauniporming masala kule ampon karing opisyal da ring sundalung pakakabayu, at karing sablang masanting a kayanakan a lalaki.
13: Ikit ku king tune yang e mayap; king ing makawali kalupa neng e mayap ning atsi na.
14: Mikutkut neng mikutkut king e mayap nang dapat. Megayuma ya karing misna kalutu a larawan da ring matas a opisyal na ning Babilonia a pakadukit king pader,
15: at pininturan matingkad a malutu, pakababat paha karing awakan da, at ating sula-sulapo turban karing buntuk da.
16: Mitmu yang kalibian karela inyang ikit na la, at mitubud yang tau karela karin king Babilonia.
17: Dinatang la reting tau Babilonia ban sipingnan de. Ginamit de at dinatan deng e mu nanu angga king bandang tauli mesumami ya lub karela i Oholiba.
18: Bilalag na ing sarili na king akakit da ring tau at pepabalu na king metung yang babaing magtinda king katawan na. Mesumami ku naman kang Oholiba antimo nung makananu kung mesumami kang atsi na.
19: Lalu yang meging e mayap a babai kesa ketang milabas a panaun, antimo ing penugalian na manibat na kanitang kayanakan na, inyang kapupurmeruan nang meging babaing magtinda king katawan na karin Ehipto.
20: Mitmu yang kalibian karing lalaking maygit pa kalibian kesa karing bulugan a asno o kabayu.
21: Buri nang takman pasibayung Oholiba itang marinat nang pamibiebie karin Ehipto kanitang kayanakan na, kanitang pemialungan de ring lalaki na ning Ehipto ing salu na.
22: Inya ngeni, Oholiba, oyni ing asabi ku keka, aku, ing Ginung Dios . Sinawa na ka karing kalaguyo mung deta, oneng paratangan ku la mua keka at itubud ku la ban padurutnan da kang sundalus.
23: Idala ku la ding sablang tau Babilonia at Caldea, ding lalaking ibat king Pekod, Soa, at Koa, at ding sablang tau Asiria. Tipunan ku la ding sablang masanting a nobling kayanakan at opisyal, ding sablang maulagang opisyal a matas a katungkulan, at ding opisyal da ring sundalung pakakabayu.
24: Lusuban da ka manibat king norti; magdala lang dakal a sundalus ampon karung panggera at gareta. Atin lang kalasag at maka-helmet la ban e la numanu balang. Kubkuban da ka. Paburen da kang manabu karing gamat da at ila atulan da ka agpang karing karelang kautusan.
25: Uling mua ku keka, paburen ku lang marap keka king mua ra. Tabakan de ing arung mu at ding kekang balugbug, at paten da la ring anak mu. Wa, kuanan da la keka ding anak mung lalaki at babai at silaban da lang mabie.
26: Lubasan da ka at kuanan da la ring alahas mu.
27: Angganan ku ing kalibian mu king tula ning laman ampon ing kanawangan a daraptan mu manibat na kanitang atyu ka Ehipto. E na ka kapilan man lumawe pa karing idolo o misip man tungkul king Ehipto.
28: Iti ya ing sasabian na ning Ginung Dios Ibie da ka karing gamat da ring taung kasaman mu at kasuklaman mu.
29: At uli na ning sama da keka, kuanan da ing sablang pibandian a pipagalan mu at lakuan da kang lubas anting babaing magtinda king katawan na. Ing kalibian mu king tula ning laman at ing pamamisali mu king kekang katawan
30: ya ing pepasari kaniti keka. Meging babai da ka ring bansa at dinatan mu ing kekang sarili king kapamilatan da ring karelang idolo.
31: Tikian mu la ding bakas na ning kekang kapatad, inya ipainum kia naman keka ing kopa na ning pamamarusang ininum na.
32: Ngana ning Ginung Dios ,
: Minum ka king kopang piinuman na ning kekang kapatad;
: kopa yang maragul at malalam.
: Kaylian na ka ning balang metung at insultuan na ka,
: uling ing kopa mitmu ya.
33: Gawan na kang malungkut at malasing
: ning kopa ning takut at kasiran,
: ing kopa ning kapatad mung Samaria.
34: Minum ka king kopa,
: at kekang napnapan ing laman na,
: at karing kabalbal niting kopa
: ing kekang salu laplapan me.
: Aku, ing Ginung Dios , ing migsalita.
35: Ngeni iti ya ing sasabian na ning Ginung Dios Uling kelinguan mu ku at ginulut ka kanaku, pagdusan mu ing kekang kalibian at ing pamamisali mu king kekang katawan.
36: Ngana kanaku ning Ginu , Anak ning tau, makasadia na kang atulan me i Ohola at i Oholiba? Idalum mu la karing depat dang bage makasumami.
37: Dinapat lang pamakipangalugud at pamakamate tau; pamakipangalugud a kayabe da ring idolo, at pamakamate karing anak a lalaking ayanak ku karela. Inain da la ring kanakung anak bilang ain-sakripisyu karing karelang idolo.
38: Aliwa mu ita ing depat da. Gewa deng alang kabaldugan ing kanakung Templo at lebagan de ing Aldo ning Sabbath a kanakung tinatag.
39: King mismung aldo a pete da la ring anak ku bilang ain-sakripisyu karing idolo, dinatang la king Templo ku at lepastangan de!
40: Ulit-ulit lang peparalang tubud ban mangumbirang lalaking datang ibat karing marayung lugal, at dinatang no man deti. Mindilu la kanita ding aduang babaing mikapatad at inayus ding mata ra at misulud lang alahas.
41: Linukluk la karing malagung sopa at arapan da ya ing lamesang mitmung mayap a bage at pati na ing binie ku karelang insenso at larung olibo.
42: Meramdam ing inge da ring milulupung a lalaking dakal, ing metung a grupu da ring lalaking bayung datang a ibat king disyerto. Pepasulud da la ring pulseras karing gamat da reting babai, at pinutung ding malagung korona karing buntuk da.
43: Kanita ngaku king sarili ku, Gamitan de ing metung a babaing metua na king pamakipangalugud.
44: Ulit-ulitan da lang belikan deting babaing mamisali king katawan da. Belikan da lang pasibayu di Ohola at Oholiba, ding e mayap a babaing deta.
45: Oneng ding banal a lalaki atulan da la king kasalanan a pamakipangalugud at pamakamate tau, uli na ning depat dang pamakipangalugud at uling mimantsahan lang daya ding gamat da.
46: Iti ya ing sasabian na ning Ginung Dios Magdala kang metung a grupung tau ban mamatakut at manako karela.
47: Paburen mu la deting tau ban pamasibasan da la at lusuban da lang panabakan karing espada ra; paten da la ring anak da at silaban ding bale ra.
48: Pututan ku na king mabilug a bansa ing marinat a pamibiebie, at iti maging metung a babala king balang babai ban e na dapat pasibayung pamakipangalugud antimo ing depat da reting aduang babai.
49: At ikayung aduang babaing mikapatad, parusan da kayu king marinat a pamibiebie yu ampon pamanyamba karing idolo. Kanita yu abalu king aku ing Ginung Dios .