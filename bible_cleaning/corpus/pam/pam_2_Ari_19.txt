1: Inyang dimdam nang Aring Hezekia ing ulat da, ginabak na ing susulud nang imalan uli na ning lungkut na, at kaybat misulud yang sakung imalan at minta ya king Templo na ning Ginu .
2: Tinubud ne i Eliakim, ing opisyal a manibala king palasyu, i Sebna, ing kalihim ning palasyu, at ding makatua karing pari kang propeta Isaias a anak nang Amoz. Makasulud la namang sakung imalan.
3: Oyni ing mensahi a penabilin nang ipayabut da kang Isaias: Ing aldong iti aldo ne ning kaguluan; mipaparusan tamu at mibili king kamarinayan. Mengari tamu king babaing manganak, oneng e ne abait ing anak uli na ning maina ne.
4: Tinubud ne ning ari na ning Asiria ing pekamatas a opisyal na ban lapastanganan ne ing Dios a mabie. Mananu na sanang damdaman na la ning Ginu kekang Dios ding kalapastanganan at parusan na la detang migsalita. Inya ipanalangin mu la king Dios ding mitagan karing kekatamung memalen.
5: Inyang tinggap neng Isaias ing mensahi na ning Aring Hezekia,
6: pepayabut na ing pakibat: Sasabian na keka ning Ginu king e ka sukat mitatakutan king sasabian da ring tau Asiria king ing Ginu e na ka agyung iligtas.
7: Gawa yang paralan ing Ginu ban miras ing balita king ari ning Asiria at ita ing maging sangkan na ning pamagbalik na king sarili nang bansa. At paintulut na ning Ginu ing mate ya king sarili nang bansa king kapamilatan na ning espada.
8: Abalitan na ning opisyal a tau Asiria king meko ne king Lakis ing ari na at makilaban ya king makasiping a siudad na ning Libna. Inya tinaglus ya karin ban mangutang king ari.
9: Miras ing balita karing tau Asiria king ding sundalus na ning Ehipto a panimunan nang Aring Tirhaka ning Etiopia daratang la ban lumusub karela. Inyang dimdam na ning ari peparala yang sulat kang Aring Hezekia na ning Juda
10: ban sabian na: Sinabi na keka ning dios a kekayung panaligan king e kayu manabu karing gamat ku, oneng e ka sa pailinlang kaniti.
11: Marahil abalitan mu na nung nanu ing gagawan na ning ari ning Asiria karing bansa a birian nang lasakan. Isipan mu galang king miligtas ka?
12: Ding makatua ku ila ring minlasak karing siudad na ning Gozan, Haran, at Rezef, at ila ring mekamate karing memalen na ning Beteden a manuknangan king Telasar. Ala metung man karing dios da ing mekapagligtas karela.
13: Nu la karin ngeni ding ari da ring siudad na ning Hamat, Arpad, Sefarvaim, Hena, at Iva?
14: Kinua neng Aring Hezekia ing sulat karing tubud at binasa ne. Kaybat minta ya king Templo ning Ginu ; binili ne ing sulat king arapan na ning Ginu ,
15: at nganang menalangin, O Ginu Dios ning Israel a makalukluk king tronu babo da ring kerubin, ikang bukud ing Dios a sasakup karing kayarian. Ika ing linalang king yatu at king banua.
16: Ngeni, Ginu , pakiramdaman mu kami sana at lawan mu ing mangapalyari kekami. Pakiramdaman mu, O Dios a mabie, ing heganaganang kalapastanganan a sasabian na kekang Senakerib.
17: Ikami ngan, Ginu , balu mi king ding ari na ning Asiria ilang manyira karing dakal a bansa at likuan da lang makatiwangwang ing gabun,
18: at minyilab karing karelang dios a e naman tune dios, nune larawan la mung gewa da ring gamat ding tau king dutung at king batu.
19: Ngeni, O Ginu kekaming Dios, iligtas mu kami karing tau Asiria ban akilala da ring bansa king ika mung bukud ing Dios.
20: Kanita peparala yang mensahi i Isaias kang Aring Hezekia; sasabian na ing pakibat na ning Ginu tungkul king panalangin na ning ari.
21: Nganang sinabi ning Ginu , Senakerib, kaylian na ka ning siudad ning Jerusalem at pisunusunu na ka.
22: Ninu ing isipan mung kekang lalapastanganan at insultuan? Meging ala kang galang kanaku, ing banal a Dios ning Israel.
23: Tinubud mu la ring kekang talasuyu ban ipagmayabang mu kanaku king kayabe ding karu mung panggera ikua mu lang selakayan ding pekamatas a bunduk na ning Lebanon. Pigmayabang mu pa king kinutud mo ring pekamatas a tanaman a sedro at ding pekamasanting diling tanaman a sipres at king ikua mu lang disan ding pekasuluk dang diling dake da ring gubat.
24: Pigmayabang mu pa king kinulkul kang talaga at minum king danum da ring aliwang bansa, at melangi ya ing Ilug ning Nilo uling dilpak de ring bitis ding sundalus mu.
25: E mu pa wari abalitan king maluat ku nang tingka yan? At ngeni tiparan ku na. Aku ing minie upaya keka ban gawan mu lang tambak-tambak a balbal a batu ding siudad a mangatibe pader.
26: Ala lang akarapat ding taung manuknangan karin; mitakutan la at e la mekabulad. Mengari la king dikut king marangle o king dikut a tutubu king bubungan na ning bale neng tutiupan na la ning mapaling angin a ibat king aslagan.
27: Oneng balu ku ing heganaganang bage tungkul keka, nung nanu ing gagawan mu at nung nukarin ka munta. Balu ku nung makananu kang mimimua kanaku.
28: Abalitan ku ing bigsikan mu at ing ketasan mung lub, at ngeni mibili kung taga king arung mu at paket king asbuk mu at ibalik da ka king mismung dalan nung nu ka menibatan.
29: Kaybat nganang Isaias kang Aring Hezekia, Oyni ing tanda ning bage mapalyari kaniting banuang salukuyan at king tutuking banua. Ing bukud mung kanan ya ing kabud na tinubu, oneng king tutuking banua makatanam kang trigu at pupulan mu at makatanam ka namang ubas at makapangan ka karing bunga ra.
30: Detang mitagan king bansang Juda lumabung lang anting tanaman a malalam a yamut king gabun at mamunga la.
31: Mika tau king Jerusalem at king Bunduk ning Zion uli da ring mitagan, uling ita ing buri nang mapalyari ning Ginu .
32: Ita ya naman ing sinabi na ning Ginu tungkul king ari na ning Asiria: E ne luban ing siudad ni makabugnus agyang metung mung paslu. Alang sundalus a pakakalasag a makalapit king siudad, at alang makagawang kambilan a pangubkub kaniti.
33: Magbalik ya king mismung dalan a ibatan na at e ne bitasang aluban ing siudad. Aku, ing Ginu , ing migsalita.
34: Idipensa ke at ingatan ing siudad para king sarili kung dangalan at uli na ning pangakung binie ku king talasuyu kung i David.
35: King benging ita minta ya king kampu da ring tau Asiria ing metung a anghel ning Ginu , at mekamate yang dinalan walung pulu't limang libung sundalus. Itang kabukasan a abak a maranun, inyang migising la ring memalen, ikit da lang pakapase; mete la ngan!
36: Kanita i Senakerib, ing ari ning Asiria, minatras ya at migbalik ya king Nineve.
37: Misan a aldo, kabang sasamba ya king templo ning dios nang i Nisrok, ding adua karing anak nang lalaki, i Adramelek at i Sarezer, pete re karing karelang espada at kaybat tinakas lang minta king sakup ning Ararat. I Esarhadon, ing metung na pang anak, ya ing menalili bilang ari na ning Asiria.