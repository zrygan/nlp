1: Karin king Toldang tuknangan ning Ginu inaus ne i Moises at ngana,
2: Moises, sabian mu iti karing Israelita: Ing karapatdapat a iyain neng mamain kayu kanaku, ing Ginu , ya ing baka, tupa o kaya kambing.
3: Malyari yang kumang metung karing baka na a alang dipektu neng miyayain yang ain-a-durulukan ing ninuman kekayu. Idala ne iti king tulid na ning pasbul ning Toldang tuknangan ku ban maging karapatdapat ya kanaku.
4: Itumpak ne ing gamat na king buntuk na ning animal, at matanggap ya iti bilang panatbus king kasalanan na.
5: Karin ne paten ing baka at ding pari a anak nang Aaron ilang miyain king daya kanaku, ing Ginu , at kaybat isabug da iti king paligid na ning altar, lele nang pasbul ning Tolda.
6: Kaybat na nita, ilako ne balat ing animal at saka ne pamiraswan,
7: at ding lalaking anak nang Aaron a pari ilang miyayus king dutung a panangab king altar at saka ra patawan.
8: Ibili ra king api ing pemirasung karni at ing buntuk at taba ning animal.
9: Luglugan na pa mu ning miyayain ing laman lub at ding bitis ning animal bayu ibili king altar. Ing pari ya ing duluk kabilugan kaniting ain king altar. Babie tula kanaku, ing Ginu , ing bau na niting ain-a-pamangan.
10: Neng miyayain yang tupa o kambing a durulukan ing ninuman, kailangan ing lalaki ya at ala yang dipektu.
11: Paten ne iti king dane nang norti ning altar at isabug da ring pari ing daya ning animal king paligid na ning altar.
12: Pamiraswan ne at ibili na ning pari king api ning altar ing miyayaliwa nang dake ning animal at ing buntuk ampon taba ning animal.
13: Luglugan na ning miyayain ing laman lub ampon ding bitis ning animal, at ing pari ya ing miyain kareti king Ginu at dulukan na ngan king altar. Babie tula kanaku, ing Ginu , ing bau na niting ain-a-pamangan.
14: Nung miyayain yang ayup a dulukan ing ninuman, batu-batu o kaya pitsun ing idala na.
15: Ing pari ya ing miyain kaniti king altar; palipitan ne batal ing ayup at dulukan ne ing buntuk king altar. Patuluan na ing daya king paligid na ning altar.
16: Ilako ne bulbul ampon buksi at iyugse na iti king piyugsianan abu, karin king dane aslagan ning altar.
17: Kaybat na nita, talnan ne karing pakpak at saka ne pirasuan a katawan; ita sanang e la mikawani ding pakpak. Kaybat, dulukan neng kabilugan king altar. Babie tula kanaku, ing Ginu , ing bau na niting ain-a-pamangan.