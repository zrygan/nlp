1: Pakiramdaman mu kami, O Pastul ning Israel,
: pakiramdaman mu kami, ikang pamuntuk ning kekang kawan.
: Ika a makalukluk king tronu babo da ring kerubin.
2: Ipakilala mu ing kekang sarili
: karing tribu nang Efraim, Benjamin, at Manase.
: Ipakit mu kekami ing kekang sikanan;
: me keni at iligtas mu ke ngan.
3: Ibalik mu kami, O Dios!
: Malunus ka kekami at miligtas kami!
4: O Ginung Dios a Mayupaya, angga kapilan mu la kamuan ding panalangin da ring tau keka?
5: Ing kalungkutan yang kekami mu pepakan;
: ing luang dakal yang meging kekeng inuman.
6: Pepaburen meng pipaten da ring bansang kekeng kasiping ing kekeng gabun;
: ding kalaban mi kaylian da kami at pagsisti.
7: O Dios a Mayupayang tutu, ibalik mu kami;
: pakit mu ing lunus mu at miligtas kami.
8: Liwal me Ehipto ing metung a tanaman ubas;
: tinabi mu la ding dayuan king sarili dang lugal,
: at keka yang tenam ing tanaman ubas.
9: Sidia me at lininis ing kekang pitamnanan;
: tinubu yang agad at kelatanan ing mabilug a bansa.
10: King lilung ding bunduk mitakpan la;
: pati ding tanaman a sedro mitakpan la karing sanga na.
11: Miras la ding sanga na king dagat,
: at minangga la pa king ilug a Maragul.
12: Baket ngeni keka yang lesak ing bakud na?
: Inya balang daralan agtalan de bunga;
13: ding babing dikut luluban de at pandamusakan,
: at kakanan ding aliwang animal ning kagubatan.
14: O Dios a Mayupayang tutu, balikdan mu ke sanang pasibayu;
: ibat banua mung matas lawan mu kami;
: me keni at iligtas meng tenam mung ubas;
15: iligtas me ing tanaman a kekang tenam;
: iting ubas a tanaman a kekang pepalabung at pepasikan.
16: Silaban de ring kekeng kalaban at layun kinutud.
: Mate la sana potang lawen mu la king mua mu karela!
17: Oneng ingatan mu la't iligtas ding taung kekang pinili,
: ing balen a dininan mung sikanan.
18: Kanita kapilan man e na ke magtaksil keka;
: dinan mu kaming bayung bie at purian da kang miyabe-abe.
19: O Ginu , Dios a Mayupaya, ibalik mu kami;
: lunusan mu kami at miligtas kami.