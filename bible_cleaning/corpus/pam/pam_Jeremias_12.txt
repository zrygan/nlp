1: Ginu , nung makipagmatulid ku keka tungkul king kakung kasu,
: mayakit king ika ing maki matulid.
: Makanyan man buri da ka pang pangutnan tungkul king hustisia.
: Baket mipapala la ding taung makasalanan?
: Baket magtagumpe la ding taung e tapat?
2: Tatanam mu la at magyamut la;
: daragul la at mamunga.
: Mayap ngan ing sasabian da tungkul keka,
: makanyan man marayu na la man keka ding pilubluban da.
3: Oneng ika, Ginu , balu mu ku;
: ing daraptan ku akakit mu
: at balu mu nung nu anti ing lugud ku keka.
: Kaladkaran mu la't ilako deting tau anting tupang malapit da nang katatan;
: banten mu la angga king oras a paten da la.
4: Angga kapilan ing malangi ya ing bansa mi
: pati ing dikut karing marangle?
: Mate la ding ayup at animal
: uli ning dapat dang kasalanan ding kekeng kabalen,
: ding memalen a sasabi king e mu akakit ing karelang dapat.
5: Ngana ning Ginu ,
: Jeremias, nung mapapagal ka king pamakisaglulu karing tau,
: makananu kang makapakisaglulu karing kabayu?
: Nung king malualas a lugal ala kang yaguanta,
: makananu kang maguanta libutad ning kagubatan king lele ning Jordan?
6: Pati ding kapatad mung lalaki,
: mismung katubale mu, pigtaksilan da ka;
: mekiabe la king pamagtaksil keka.
: E ka magtiwala karela agyang magsalita lang masanting a amanu keka.
7: Ngana ning Ginu ,
: Pepaburen ku ne ing Israel;
: kaku yang tinggian ing kakung piling bansa.
: Ding taung kakung pakamalan
: king upaya ding karelang kalaban
: karin ku na la ngan pepailalam.
8: Ginulut la kaku ding taung pinili ku;
: gagaleung la kaku anti ing leon king gubat,
: inya kesaman ku na la man.
9: Mengari yang ayup ing bansang kakung pinili
: a mingatba-ngatba rang sasalakayan ding ayup a balawe.
: Sulung, agkatan lang malyap a animal
: ban datang at makisulu la naman.
10: Pinyira de ring dakal a pamuntuk a dayuan ing mulahan kung ubas;
: dekurak da la ring kakung marangle;
: gewa reng disyerto ing malagu kung bansa.
11: Gewa reng alang kabaldugan a bansa;
: alang kasilbian king kakung arapan.
: Meging disyerto ya ing mabilug a bansa,
: metung man ala nang magmalasakit.
12: King malualas at karing matas nang lugal ning disyerto
: dinatang la ding lalaki ban maniamsam.
: Peparatang kung gera ban siran ya ing mabilug a bansa;
: ala metung mang makapibiebie king kapayapan.
13: Tinanam lang trigu ding taung pinili ku,
: oneng dikut ing karelang pinupul;
: megobra lang anggang binit da, oneng ala lang apala.
: Uli ning kakung mabagsik a mua
: e memunga ing karelang tenam.
14: Ngana ning Ginu , Atin kung buring sabian karing kasiping nang bansa ning Israel a minyira king binie kung gabun king balen kung Israel. Ilako ku la deting taung e mayap karing karelang bansa; mangari la king tanaman a meputput. Iligtas ke ing Juda king gamat da.
15: Oneng lunusan ku la kaybat ku lang leko; ibalik ku la ding balang bansa king mismung bansang tuknangan da.
16: Nung tanggapan de king mabilug dang pusu ing relihiun da ring taung kanakung pinili at nung isumpa ra, Ing Ginu mabie ya antimo nung makananu da lang pepasumpan kang Baal ding taung kanakung pinili. Maging dake na la kanita ning balen a kanakung pinili at mipala la.
17: Nung e ya mamintu ing isanu mang bansa, lubus ku ne kanitang bagutan at siran. Aku, ing Ginu , ing migsalita.