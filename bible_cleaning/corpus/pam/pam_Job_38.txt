1: Kanita busal ning bagyu, migsalita ya ing Ginu kang Job. Ngana
2: Ninu wari ika a magduda king kakung kabiasnan
: kapamilatan ding kekang amanung alang beluan?
3: Talakad ka at magpakalalaki,
: at pakibatan mu la ding kutang ku keka.
4: Nukarin ka inyang lelang ke ing yatu?
: Nung tutu ing dakal ka balu, sabian mu kaku.
5: Ninu ing migpasya nung nu ya anti ing sukad na?
: Ninu ing miyatiat babo na king gulis a paniukad?
: Balu mu la ding pakibat?
6: Nu la makatalakad ding pundasyun na
: o ninu ing mibili king batu nang paniuluk?
7: King munag sumala ning aldo a ita ding batuin miyabe-abe lang migkanta,
: at ding lelangan ning banua mengulisak la king tula ra.
8: Ninu ing misara karing pasbul ban masabat ya ing dagat
: inyang ita misapuak ya ibat king yatung sepupunan na?
9: Gewa ke ing biga bilang piblasan na,
: at king makapal a dalumdum kaku yang bebatan.
10: Dininan keng angganan ing dagat,
: at binili gulut ding pasbul a pakasara.
11: Ngaku, Angga na ka mu ken, at e na makalagpus pa,
: at keni ding palalu mung alun tuknang la.
12: Job, king kekaban ning bie mu
: inutusan mu neng datang ing ganingaldo?
13: Inutus mu na king sala ing katmuan ne ing yatu
: ban ding e mayap mayabuang la king pangasalikut da?
14: Ding bunduk-bundukan, at ding kapatagan
: king aslag ning aldo linto la,
: kalupa ding tuklip ning imalan
: melino la, kalupa ning marka na ning panatak king pila.
15: Ing sala ning aldo bina yang masala karing e mayap,
: at mangapigil la king tangka rang gawang kasiran.
16: Ibat na ka karing panibatan da ring sibul king kalalalaman ding dagat?
: Linakad na ka king kalalalaman ding danuman?
17: Atin nang pepakit keka karing pasbul dalan
: a magbante king maralumdum a tuknangan da ring mete?
18: Atin kang beluan king degulan na ning yatu?
: Pakibatan mu ku nung balu mu.
19: Balu me ing panibatan ning sala
: o ing panibatan ning karalumduman?
20: Atuldu mu karela nung nu la angga munta
: o apapagbalikan mu la kaya?
21: Balu ku king balu mu uling bina na kang matua,
: makabait na ka kanita!
22: Liban mu na la ding silid pisisinupan,
: nung nu ku sisikap ing yelu at uran-lipat?
23: Sasadia ku la den king panaun ning kaguluan,
: karing aldo ding gera.
24: Nu ya karin ing dalan papunta king lugal a panibatan ning sala
: o ing lugal a panibatan na ning angin ning aslagan?
25: Ninu ing kinulkul king paliging dalanan na ning mananabung uran,
: at ing minie dalanan king kildap abe ning duldul?
26: Ninu ing paralang uran karing lugal a ala mang makatuknang?
27: Ninu ing paranum king malangi at maung gabun
: ban tumubu ing dikut?
28: Atin yang tata ing ambun o ing uran?
29: Kaninung sepupunan ya ibat ing yelu a sobra king karimla
30: a papasias anting batu king danum,
: at maging masias a yelu ing dagat?
31: Atali mu la at piabayan ding batuin ning Pleiades
: o akalag mu la kaya ding batuin ning Orion?
32: Aturu me ing dalanan da ring batuin king miyayaliwang panaun,
: at ing dalanan da ring batuin ning Maragul at ning Malating Saru king banua?
33: Balu me ing kautusan a pamintuan da ring atyu king suklub ning banua,
: at apalyari mung gampanan da ing atyu keti king yato?
34: Malyari mu lang autusan ding biga
: ban mabingbing ka king uran a ibaldug da?
35: Atuburan mu la ding kildap ban keka mamintu la,
: at keka sabian da, Atyu na ke pu kekayu makasadiang sumuyu?
36: Ninu ing mibiling kabiasnan karing biga
: o minie beluan king ulap?
37: Ninu ing maki kabiasnan a makapamilang karing biga?
: Ninu ing makatagilid karen ban ibaldug karelang bitbit a uran,
38: ing uran a makapasari ban alikabuk maging mapekat?
39: Malyari meng dakpan itang maging pamangan da ring leon
: o apakabsi mu ing danup da ring anak da
40: kabang manenaya lang pakasalikut karing kueba
: o manaya karing karelang kulungan?
41: Ninu ing magsadia king apangan da ring awak
: potang king danup ding malutub da
: malisuas la at pamangan kaku maniawad la?