1: Pitu neng banuang mag-ari i Jehu ning Israel inyang meging ari ya i Joas king Juda. At mig-ari ya i Joas king Jerusalem kilub ding apat apulung banua. I ima na ya i Zibia a tau Beerseba.
2: Katanggap-tanggap ngan king akakit na ning Ginu ing gewa nang Aring Joas uling tiruanan neng Jeoiada, ing pari.
3: Oneng e na la leko ding altar a atyu karing mangatas a lugal. Inya sindu ra karin ding tau ing pamiyain ain-sakripisyu at dinuluk lang insenso.
4: Inaus na lang Joas ding pari at ngana karela, Tipunan yu la ring salaping binie da ring tau bilang sagradung ain da king Templo ning Ginu ding salaping ibat king buis a pansarili at ding kusang lub a inain da.
5: Tanggapan yu la at ila ring salaping gamitan yu king pangalarin na ning Templo ning Ginu .
6: Oneng ala la pang apalarin ding pari king Templo agyamang miras na ing aduang pulu't atlung banuang pamag-ari nang Joas.
7: Inya pepayaus neng Aring Joas i Jeoiada, ing pamuntuk da ring pari at ding aliwa pang pari. Nganang kinutang karela, Obat e yu pa apalarin ing sira king Templo? Inya manibat ngeni e na kayu malyaring tanggap at talan salapi. Intriga yu la ban magamit la king pangalarin na ning Templo.
8: Neyunan da iti ding pari king e da la tanggapan ding salaping babie da ring tau at ing e na la mangasiwa king pangalarin na ning Templo.
9: Kaybat na nita, kinangwa yang baul i Jeoiada at bisbusan ne ing takap na. Binili ne ing baul lele ning altar, ketang dane wanan palub king Templo. Ding paring makatutuk magbante karin king pasbul ila ring mibibili karing salaping darala da ring tau para king Templo ning Ginu .
10: Potang akit deng mitmu na ing baul, datang ne man ing kalihim ning ari at ing Pekapun ding Pari ban lasawan da la at timbangan ding salaping melikum para king Templo ning Ginu , at idatuk da la karing suput.
11: Kaybat dang alista ing alaga ra ding salapi, ibie da la karing taung mangasiwa king pamaglarin ban pamayad karing kalpinteru, karing mangontrata,
12: karing kanteru, karing manabas batu ampon manialing materialis para king pangalarin na ning Templo, at king aliwa pang gastus.
13: Alang megamit karing salapi para pamayad karing megawang palangganang pilak o sipit para karing sulu ning templo o silyo o kopa o trumpeta o nanumang kasangkapan a pilak o gintu.
14: Megamit la ngan ding salapi king pamamayad karing magobra at para king materialis a kailangan king pangalarin na ning Templo.
15: E la meniawad kwenta karing taung mengasiwa king pamamayad karing magobra uling megobra la king mitmung katapatan.
16: E da la bildug king baul ding ain tungkul king pamanatbus at ding ain-para-king-pangapatawaran-ning-kasalanan uling mangaintulid la karing pari.
17: King panaun a ita lisuban ne at sinakup ning Aring Hazael ning Siria ing Gat at kaybat ing Jerusalem naman.
18: Kinua na la ngang Aring Joas ding sagradung bage a telaga ra king Ginu ding makatua nang i Jeosafat, Jehoram, at Ahazia, ding ari na ning Juda ampon ding regalung ya mismu ing minie at ing heganaganang gintu king kaban ning Templo at ning palasyu. Pepabie na ngan kang Aring Hazael ning Siria at meko ne kanita king Jerusalem at ding sundalus na.
19: Makasulat king Istoria da ring Ari ning Juda ing heganaganang gewa nang Aring Joas.
20: Misapakat la ring opisyal laban kang Aring Joas at pete re king Bet-milo, ketang dalan papunta Sila.
21: Ding opisyal a mekamate kang Aring Joas ila ri Jozacar a anak nang Simeat at i Jeozabad a anak nang Somer. Mikutkut ya i Joas king kutkutan da ring ari king Siudad nang David. Ing anak nang i Amazia ya ing menalili bilang ari.