1: Masaya ya ing taung karing kalulu magmalasakit,
: uling ing Ginu matula neng saupan
: king oras ning kagipitan.
2: Ingatan ne ning Ginu at pakaban a bie at gawan masaya keti king masala;
: karing gamat ding kalaban na e ne paburen mipailalam.
3: Uluan ne ning Ginu potang sakit ya,
: at ibalik na ing sikanan a mewala.
4: Ngakung sinabi king Ginu ,
: Ginu , keka mikasala ku;
: malunus ka at uluan mu ku.
5: Ngarang magsalitang kapanyiran ding kakung kalaban,
: Mate ne sana ban makalinguan yang lagyu na.
6: E la tapat detang kaku magbisita;
: lalawe lang e mayap a ipagindredus da,
: at makanyan ing daraptan da potang kalako ra.
7: Detang kaku masama pisisitsitan da ku;
: e mayap ing isipan da tungkul king sakit a miras kaku.
8: Ngara, Grabi ing sakit a miras king katawan na;
: e ne kumayap king pangarate na.
9: Pati na ing matalik kung kakaluguran at pagkatiwalan;
: itang kasulu kung mamangan pigtaksilan na ku naman.
10: O Ginu , malunus ka kaku;
: ibalik mu ing sikanan a mewala kaku
: ban karela makaganti ku!
11: Kanita ku abalu king matula ka kaku;
: nung ding kalaban e la magtagumpe kaku.
12: Balu ku ing saupan mu ku,
: uling ing mayap ya ing daraptan ku;
: arap mu talakad ku king kapilan pa man.
13: Purian ya ing Ginu , ing Dios ning Israel!
: Purian ye angga king kapilan pa man.
: Amen! Amen!