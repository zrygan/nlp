1: Sisibut na la kanita ding bulung, ding tulud, at ding sampaga da ring tanaman at panaun na ning pamakigera da ring ari. Tinubud neng David i Joab at ding opisyal na ampon ding sablang sundalus ning Israel, at simbut da la ring Ammonita at kibkuban de ing Rabba. E ya meko king Jerusalem i David.
2: Misan a gatpanapun, metudtud ya i David ban magpaynawa. Kagising na miglakad-lakad ya king babo ning palasyu. Karin ne ikit ing malagung babaing mandilu king bale ra.
3: Pengutang na nung ninu ing babaing ita. Sinabi ra king ita ya i Batseba, ing anak nang Eliam at asawa neng Uria a Hiteo.
4: Mitubud yang tauan na ba reng dakitan i Batseba a kayari-yari na pa kanitang miglinis king katawan na, agpang king aduan ning kautusan tungkul king pamag-regla. Sipingnan neng David at kaybat na nita minuli ne i Batseba.
5: Inya mebuktut ya i Batseba at pepabalu na iti kang David.
6: Kanita peparala yang amanu i David kang Joab at ngana, Joab, idala me kanaku i Uria a Hiteo. Inya tinubud neng Joab i Uria kang David.
7: Karas nang Uria kitang nang David ing kabilian nang Joab at ding sundalus a makilaban.
8: Kaybat nganang David, Muli na ka ban makapagpaynawa ka. Meko ya i Uria; at peparala neng David ing pasalubung na para king pibalebale nang Uria.
9: Oneng e ya minuli bale i Uria; metudtud yang kayabe ra ding guardia ning ari king pasbul dalan ning palasyu.
10: Abalitan nang David king e ya minuli bale i Uria inya kitang na, Maluat ka mu ring ala king pamilya mu, obat e ka minuli keta kekayu?
11: Nganang Uria, Atyu la pu king marangle ning labanan ding sundalus ning Israel at Juda at kayabe re ing Kaban ning Kasunduan. Inya e ku pu atanggap ing muli ku bale ban mangan at minum ampon sumiping king asawa ku. Kabang mabie kayu, pangaku kung e ku gawan ing makanyan.
12: Kanita sinabi nang David, Nung makanyan keti na ka pa, at bukas da na ka pabalikan king marangle ning labanan. Inya menatili ya king Jerusalem i Uria king aldong ita at ita pang kabukasan.
13: Kinumbira neng David makiapun i Uria at pepalasing ne. Oneng e ya mu rin minuli i Uria king bale na; kinua ne ing ulas na at metudtud yang kayabe ding guardia ning palasyu.
14: Kabukasan, sinulat ya i David kang Joab at peparala ne kang Uria.
15: Ngana ning sulat, I Uria ya ing isabak mu king pekamabagsik a labanan. Kaybat lakuan ye at paburen meng apate ra ding kalaban.
16: Inyang lulusuban da ne ing siudad da ring kalaban inutusan neng Joab i Uria ban ya ing makiarap karing kalaban a mas masikan kesa karela.
17: Linual la ring memalen na ning kalaban a siudad ban labanan da la ring sundalus a panimunan nang Joab; mete la ring mapilan karing opisyal nang David; metung ya karing mete i Uria a Hiteo.
18: Kaybat na nita, peparala yang balita i Joab kang David tungkul king labanan.
19: Nganang minie bilin king talapagdala king balita, Potang ayari mu nang minie balita king ari tungkul king labanan a milyari,
20: malyaring mibua ya mua ing ari at sabian na, Obat pekalapit yu king siudad ban labanan la ring kalaban? E yu wari balu king malyari kayung mapana karing kalaban a mamanang atyu karing pader?
21: E yu wari balu nung makananu yang mete i Abimelek a anak nang Jerubeset? Bigsakanan neng gilingan a batu ning babaing atyu babo ning pader. Inya mete ya karin king Tebez. Obat pekalapit yu king pader? Nung yan ing sabian na keka, kanita sabian mu, Mete ya naman pu ing talasuyu yung i Uria a Hiteo.
22: Meko ya ing tubud at inyang miras ya kang David sinabi na ngan itang pasabi nang Joab.
23: Ngana, Linual la pu ring kalaban at mas dakal la kesa kekami, oneng ikua mi lang atabi king amboka na ning pasbul dalan ning siudad.
24: Detang kalaban tamung atyu karing pader pemana da la ring sundalus tamu, at mete la ring mapilan karing kekayung opisyal. Mete ya naman pu ing talasuyu yung i Uria a Hiteo.
25: Nganang David, Sabian mu kang Joab king e na sukat pagkalungkutan ing milyari, uling makanyan talaga ing labanan; ating mamamate king pamakilaban. Sabian mu king isundu na ing pamaglusub at lasakan ya ing siudad.
26: Migpaldas ya i Batseba inyang abalitan nang mete ya i Uria.
27: Inyang meyari na ing pamagpaldas na, peparakit neng David at dela re king palasyu. Meging asawa neng David at menganak yang metung a lalaki. Oneng e ya matula ing Ginu king depat nang David.