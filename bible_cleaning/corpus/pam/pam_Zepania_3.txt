1: Miyatulan ne ing Jerusalem, ing siudad a e mayap, ing rebelding siudad a manabusu karing mismung memalen na.
2: E ya mekiramdam king Ginu o pepailalam king disiplina na. E na binili ing kapanaligan na at e ya pepasaup king Ginu .
3: Mengari lang danupan a leon ding pamuntuk na, at mengari la karing asu a danupan ding hues na; tutu lang matako inya e ra buring mikabukasan pati butul.
4: E mu la apanaligan at taksil la ding propeta; insultuan da ring pari itang bage sagradu, at pamaluktut de ing kautusan na ning Dios para king sarili dang kapakanan.
5: Oneng e ya mamako ing Ginu king siudad; daraptan na ing mayap at e bitasang gagawang e mayap. E na kakalinguan babie balang abak ing katuliran karing memalen na. Makanyan man e la tutuknang darapat e mayap ding e mayap a taung atyu karin, at e la man dirine.
6: Nganang sasabi ning Ginu , Lubusan ku lang kelisan ding miyayaliwang bansa; lesakan ku la ding siudad da at likuan ku lang lasak-lasak ding karelang pader at tore. Ala nang manuknangan karing karelang siudad; ala lang tau ding dalan; alang mitagan metung man.
7: Bala ku kanita king mika takut la kanaku ding taung kanakung pinili at tanggapan da na ing kanakung disiplina, king e ra na bitasang kalinguan ing aral a tiru ku karela. Oneng e melambat migbalik la king sadiang dapat dang e mayap.
8: Inya panayan yu ku, nganang sasabi ning Ginu . Panayan ye ing aldo a aku talakad ku at idalum ku la ding bansa. Inari ku na king lub ku ing tipunan ku la ding bansa at ding kayarian ban takman da ing bigsikan na ning kanakung mua. Malasak ya ing mabilug a yatu king kapamilatan na ning milalablab kung mua.
9: Ibayu ku la kanita ding tau da ring bansa at bukud lang kanaku manalangin at e karing aliwang dios. Aku ing karelang pamintuan.
10: Agyang king marayung Etiopia datang lang magdalang ain para kanaku ding misalbag a taung kanakung pinili.
11: King panaun a ita, O balen ku, e na kailangan ing pikarine yu ing pamag-rebeldi yu kanaku. Ilako ke ing ninumang magmatas at magpalalu at kapilan man e na kayu pasibayung magrebelding laban kanaku king banal kung bunduk-bundukan.
12: Lakuan ku la karin ding taung mipasakitan at mapagpakumbaba a lumapit kanaku ban maniawad saup.
13: E na la gawang nanumang e mayap kenu man ding mitagan nang memalen ning Israel o magsalitang kalaraman o maglinlang. Mipala la at mipanatag a kabilian, at ala nang takut kaninu man.
14: Magkanta kang masikan, O Zion;
: kulisak ka, O Israel!
: King mabilug mung pusu magsaya ka, O Jerusalem!
15: Tiknang na na ning Ginu ing kekang parusa;
: leko na na la sablang kekang kalaban.
: Ing Ginu , ing Ari ning Israel, atyu keka;
: ala nang sangkan ngeni ban tumakut ka.
16: Ing panaun daratang
: nung kapilan da sabian king Jerusalem,
: E ka tatakut, siudad ning Zion!
: E mu paintulut ing mangalambut la ding kekang gamat!
17: Ing Ginung kekang Dios atyu keka;
: dinan na kang tagumpe uli ning upaya na.
: Manakit yang tula keka ing Ginu ,
: at king lugud na ibayu na ing bie mu.
: Magkanta ya at tumula keka,
18: masaya yang anti ding taung magpiesta.
: Ngana ning Ginu ,
: Pinupus ku na ing miplanu mung kasiran,
: at leko ku na ing kekang kamarinayan.
19: Ing panaun daratang na!
: Parusan ku la ding kekayu manalipusta;
: ding sablang pile kaku lang sagipan,
: at ding miyugse karing bansang dayuan
: kaku lang ibalik karing karelang tuknangan.
: Alilan kung dangalan ing karelang kamarinayan,
: at ing mabilug a yatu purian na la ngan.
20: Ing panaun daratang na!
: Iyuli ku na la ding mikalat yung memalen.
: Wa, gawan da kayung pikabaluan king yatung kabilugan,
: at ipala da kayung pasibayu.
: Ing Ginu ya ing migsalita.