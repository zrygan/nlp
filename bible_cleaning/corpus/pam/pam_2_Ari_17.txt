1: King kalabing aduang banua na ning pamag-ari nang Ahaz king Juda kanita ya meging ari ning Israel i Hosea a anak nang Ela. Mig-ari ya king Samaria kilub ding siam a banua.
2: E mayap ing gewa na king akakit na ning Ginu , oneng lalung e mayap ing gewa da ring aring minuna.
3: Lisuban neng Aring Salmaneser ning Asiria i Aring Hosea, at simbut ne. Inya memayad yang buis i Aring Hosea balang banua kang Aring Salmaneser.
4: Misan a aldo, atuklasan nang Aring Salmaneser king migtaksil ya i Aring Hosea, uling peparala yang tubud i Hosea king Aring So ning Ehipto. Tinuknang yang mamayad buis i Aring Hosea kang Aring Salmaneser. Inya peparakap ne at pepasukul i Aring Hosea.
5: Lisuban neng Aring Salmaneser ning Asiria ing Israel at kibkuban ne ing Samaria kilub ding atlung banua.
6: King kasiam nang banua ning pamag-ari nang Hosea sekupan ne ning ari ning Asiria ing Samaria, at binihag na la ampon dela ring Israelita king Asiria. Tiknang na la ding mapilan king siudad ning Hala, ding mapilan naman king lele na ning Ilug ning Habor sakup ning Gozan, at ding aliwa pa karing siudad ning Media.
7: Milyari iti karing Israelita uling mikasala la king Ginu karelang Dios, ing milual karela king upaya na ning ari ning Ehipto. Sinamba la karing aliwang kikilalanan dang dios,
8: tikian da ing kaugalian da ring taung tinabi na ning Ginu inyang palub na la ding memalen na king gabun a mipangaku, at tinggap da ing e ustung kaugalian a tinatag da ring ari na ning Israel.
9: Lihim la pang dinapat ding Israelita karing bage a labag king kaburian na ning Ginu karelang Dios. Ginawa lang lugal a pisasamban a kalupa da ring paganu karing karelang siudad, balen, at baryu.
10: Mitalakad lang asias a batu ampon larawan na ning diosang i Asera karing bunduk-bundukan at karing balang lalam da ring tanaman.
11: Dinuluk la namang insenso karing paganung altar antimo ing gagawan da ring taung tinabi na ning Ginu . Pepamua re ing Ginu king kapamilatan na ning e mayap dang gagawan,
12: at sinuyu la karing idolo agyang bawal, agpang king inutus na karela ning Ginu .
13: King kapamilatan da ring tubud at propeta, dininan neng babala ning Ginu ing Israel at ing Juda. Ngana, Lakuan yu na ing e mayap yung daraptan, at mamintu kayu karing utus ku a atyu king Kautusan a sinabi ku karing propetang talasuyu ku.
14: Oneng e la mekiramdam; masias la buntuk anti ding makatua dang e menalig king Ginu karelang Dios.
15: E ra la pinsinan ding kautusan na, e la tinupad king kasunduan a gewa na karing karelang makatua, at migmaklak-maklakan la karing babalang binie na. Sinamba la karing alang kabaldugan a idolo, inya meging ala lang kabaldugan. Mekiapus la karing e mayap dang kaugalian ding bansang makapatulug karela agyang binawal na la ning Ginu .
16: Lebagan da la ngan ding utus na ning Ginu karelang Dios, at ginawa lang aduang biserung bakal a baka. Ginawa la namang rebultu na ning diosang i Asera, simban da la ring batuin, at sinuyu la king kikilalanan dang dios a i Baal.
17: Dilukan da la ring anak dang lalaki at babai bilang ain-sakripisyu karing dios da ring paganu. Sinangguni la karing mamamanula ampon mangkukulam, at king akakit na ning Ginu pepakasangkapan da ing sarili da king pamangawang e mayap. Inya mimua ya karela ing Ginu .
18: King mua na king Israel, tinabi na la ding memalen king akakit na, oneng tinagan na la ring memalen na ning Juda.
19: Oneng e la naman memintu ding memalen na ning Juda karing utus na ning Ginu karelang Dios. Pekiapusan da ing meging e mayap dang ugali ding memalen na ning Israel.
20: Inya sikuil na la ngan ning Ginu ding Israelita. Pepagdusan na la at binie karing gamat da ring karelang kalaban angga king limbug la king akakit na.
21: Inyang apikawani na ne ning Ginu ing Israel king Juda, pinili reng maging ari da ring Israelita i Jeroboam a anak nang Nebat. Penimunan na no mang Jeroboam ding Israelita king pamainggulut king Ginu at king pangababad da king maragul a kasalanan.
22: Pekiapusan da ing e mayap nang dapat Jeroboam; e la pepatugut
23: angga king tinabi na la king akakit na ning Ginu , antimo ing asabi na nang gawan na king kapamilatan da ring propetang talasuyu na. Inya miyugse la ring Israelita king Asiria nung nu la manuknangan angga ngeni.
24: Migdala yang tau ing ari na ning Asiria at ilang pepatuknangan na karing siudad na ning Samaria a sekupan na bilang kayalili da ring Israelita. Ibat la ding tau king Babilonia, Cut, Ava, Hamat, at Sefarvaim.
25: E la sinamba king Ginu inyang megumpisa na lang manuknangan karin. Inya mitubud yang leon ing Ginu at pete da la ring mapilan a tau.
26: Ngana ning balita a miras king ari: E re balu ding taung pepatuknangan mu king Samaria ing batas na ning dios ning kayarian a iti. Inya mitubud yang leon ban pamaten da la ring tau.
27: Nganang minutus ning ari ning Asiria, Ibalik ya karin ing metung karing pari a binihag tamu. Patuknangan ye karin ban ituru na la ding tau tungkul king batas na ning dios ning bansang ita.
28: Inya menuknangan ya king Betel ing metung karing Israelitang paring mebihag at tiru na la ding tau nung makananu reng samban ing Ginu .
29: Makanyan man, ginawa ya pa mu ring dios nang sasamban ing metung at metung karing lahing manuknangan karin. Binili da la ring kikilalanan dang dios karing mangatas a lugal a gewa da ring tau Samaria.
30: Gewa re ding lalaki na ning Babilonia i Sucot Benot, ding lalaki na ning Cut i Nergal, ding lalaki na ning Hamat i Asima,
31: ding lalaki na ning Ava i Nibhaz at i Tartak, ding lalaki na ning Sefarvaim i Adramelek at i Anamelek at silaban da la ring karelang anak bilang ain karing kikilalanan dang dios.
32: Sasamban dia naman ding tau ing Ginu at memili lang miyayaliwang tau ban maging pari da. Ding tau ila ring babie ain para karela karing altar a atyu karing mangatas a lugal.
33: Tune sasamba la king Ginu , oneng sasamba la naman karing sarasarili dang kikilalanan a dios antimo ing kaugalian da ring bansang penibatan da.
34: Makanyan ing gagawan da angga ngeni. E la tatakut king Ginu , at e ra la tutukian ding tuntunan o kautusan a miyabie karing anak nang Jacob a pemalagyuan nang Israel.
35: Ginawa yang kasunduan karela ing Ginu at nganang minutus karela, E kayu sasamba karing aliwang dios o duruku karela o susuyu karela o babie ain karela.
36: Aku ing samban yu, ing Ginu milual kekayu king Ehipto king kapamilatan na ning maragul kung kayupayan at makapagmulalang dapat. Bukud mung aku ing dukuan yu at dinan ain.
37: Pamintuan yu lang mitmung kaingatan ding tuntunan at kautusan a sinulat ku para kekayu. E kayu sasambang aliwang dios,
38: at e ye sukat kakalinguan ing kasunduan a gewa kung kayabe yu. E kayu sasambang aliwang dios.
39: Bukud mung aku, ing Ginu kekayung Dios, ing samban yu at iligtas da kayu karing kalaban yu.
40: Oneng e la mekiramdam karing tau at sindu rang gagawan ing matua rang kaugalian.
41: Sasamba la pin king Ginu , oneng susuyu la naman karing gewa rang idolo. Makanyan munaman ing gagawan da ring anak da ring anak da angga man ngeni.