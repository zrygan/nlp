1: Nganang sasabi ning Ginu ,
: Liguran ke ing Israel kanitang anak ya pang malati,
: at manibat king Ehipto inaus ku neng anak ku.
2: Nung kapilan ke tinuring kakung anak,
: kanita ya lalung ginulut kaku.
: Ding taung kakung pinili babie lang ain-sakripisyu kang Baal;
: dinuluk lang insenso para karing idolo.
3: Makanyan man, aku ing tinuru king Israel ban mabiasa yang lumakad.
: Kinilik ku la ring memalen na karing kakung takde,
: makanyan man e ra dininan ulaga
: ing ingat a depat ku karela.
4: Linapit ku la kaku king mitmung lugud at pakamal.
: Kinua ku la at linapit king salu ku;
: dinuku ku ban pakanan ku la.
5: E la mebisang mibalik kanaku, inya sukat lang magbalik king Ehipto, at ing Asiria ya ing sumakup karela.
6: Datang ing gera karing karelang siudad at siran na la ding pasbul dalan da ring siudad. Mate la king gera ding dakal a tau, uling pilit dang tikian ing e mayap dang payu.
7: Pilit lang gugulut kanaku. Saingsing la uli na ning paud a atyu karing batal da, oneng metung man alang sumaup milako kaniti.
8: Makananu ra kang isakuil, Israel?
: Makananu ra kang gulutan?
: Paten da ka kayang anti ing depat ku king Adma
: o iyapus da ka king depat ku king Zeboiim?
: E na paintulut ning pusu ku iti!
: Tutung maragul ing lugud ku keka!
9: E ra ka parusan king mua ku;
: e ku ne pasibayung lasakan pa ing Israel.
: Uling aku Dios ku at e ku tau.
: Aku, ing Banal, atyu ku libutad yu.
: E ra kayu datangan king mua ku.
10: Potang galeung na kung anting leon karing karelang kalaban kanita da ku tukian ding taung pinili ku. Manibat king albugan mamalagua lang datang kanaku.
11: Ibat king Ehipto datang lang kasing bilis ding ayup, at ibat king Asiria anting patipati. Ibalik ku lang pasibayu karing karelang pibalebale. Aku, ing Ginu , ing sinabi kaniti.
12: Nganang sasabi ning Ginu , Pepadurutnan da ku ring memalen na ning Israel karing karelang kalaraman at kapamiraitnan. At angga ngeni mag-rebeldi la ding memalen na ning Juda laban kanaku, ing tapat at banal a Dios.