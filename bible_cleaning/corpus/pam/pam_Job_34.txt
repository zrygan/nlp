1: Ngana pang migsalitang Elihu
2: Makiramdam kayu ikong taung mangabiasa,
: makiramdam kayu ikong taung ating beluan.
3: Paniubukan na la ning balugbug ding amanu,
: kalupa na ning pamaglasa na ning dila king pamangan.
4: Pilinan ta ya itang ustu;
: itamu mismu ing matul ketang mayap.
5: Sasabian nang Job king ala yang kasalanan,
: king pigkaymut ning Dios ing hustisia.
6: Agyang atyu king matulid bibilang deng malaram,
: agyang ala yang kasalanan ing sugat ning panamdam na ala nang pangapaldan.
7: Menakit na kayung taung kalupa na ning Job a ine?
: Kapilan man e na papakit ing kagalangan king Dios.
8: Maburi yang makiabe karing taung e mayap a dapat,
: at galagala yang kayabe ra ding makasalanan.
9: Ngana pa king ala namang pakinabang ing pamamintu king kaburian ning Dios.
10: Makiramdam kayu kaku ikong makaintindi,
: marayung-marayu ing gawa yang e ustu ing Dios a Mayupaya.
11: Dirinan na lang ablas ding tau agpang king karelang depat,
: at pakiabayan na la agpang king mangaintulid karela.
12: Ing katutuan, e ya gagawang e ustu ing Dios a Mayupaya;
: kapilan man e na paintulutan ing e makatuliran.
13: Tinggap na wari ing upaya na kenu man?
: Ating ninumang minie upaya ban sakupan ne ing yatu?
14: Nung kuanan nang pasibayu ing inawa ning bie,
15: ding balang mabie, abe-abe lang mate
: at king alikabuk la pasibayung magbalik.
16: Makiramdam ka kaku, nung ika biasa ka.
17: Keka yang atulan ing Dios a makatuliran?
: Keka yang isipan king kasaman na ing hustisia?
18: Ing Dios ya ing matul karing ari at manungkulan
: a alang kabaldugan o maki kasalanan.
19: E ya papakit pamangabiran karing manungkulan
: ni karing mabandi laban karing kalulu,
: uling ya ing linalang karela ngan.
20: King metung mung saglit mate la
: king kapitangan bengi.
: Ing barugan na mate ya;
: king alang nanuman ding mayupaya paten na la.
21: Ding mata na makalawe la karing balang gewa da ring tau;
: alang makasalikut king Dios,
: uling balu na ngan ing takbang da.
22: Alang dalumdum nu ya man anti kapal
: ing malyari nang pisalikutan ning taung e mayap.
23: Uling ing Dios e ne man mitakdang oras kenu man
: ban king arap na munta ya para miyatulan.
24: Agyang alang kapaniasatan babagsak na lang mayupaya,
: at king lugal da aliwa lang lulukluk na.
25: Uling balu na ing gagawan da;
: king kabengian lalako na la at daragsa.
26: Parusan na lang makasalanan king akakit da ring tau,
27: uling tinuknang la king pamanuki ra king Dios,
: at ala na lang pinsinan metung man karing keyang kautusan.
28: Ila ding meging sangkan inya ding kalulu sinaingsing la king Dios,
: at dimdam na ing kulait ding maniawad kasaupan.
29: Nung ing Dios ala yang gawan nanuman,
: ala metung man ing makapintas.
: Nung isalikut ne ing lupa na,
: nanu ing akarapat ning ninuman?
30: Ala lang agawa nanuman ding bansa
: ban apalakuan de ing manungkulan a alang Dios a katawan a karela manalipit.
31: Tinggap mu na la Job ding kasalanan mu king Dios,
: at mengaku na kang e na mikasala pang pasibayo?
32: Inawad mu na king Dios ing ipakilala na la keka ding kekang kamalian,
: at pengaku mu nang tuknang gagawang kasalanan?
33: Anti na ning tutul ka king gagawan ning Dios
: panenayan mu ngeni ing gawan na ing kaburian mo?
: Atyu keka ing disisyun alayu kaku;
: sabian mu ngeni kekami nung nanu ing isipan mu.
34: Ding taung maki beluan sabian da kaku,
: pati na ding taung biasa a makaramdam kaku sabian da
35: king magsalita ya i Job king e na balu;
: alang kalaman-laman ing keyang sasabian.
36: Balikan mung isipan ing heganagana nang sinabi;
: akit mu ing magsalita ya anting taung e mayap.
37: Daragdag na pa ing pamaglaban karing kasalanan na;
: insultuan ne ing Dios king kekatang arapan.