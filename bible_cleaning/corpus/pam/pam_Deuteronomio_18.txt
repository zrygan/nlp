1: Ding Levitang pari, ing mabilug nang tribung Levi, e la sukat mika dake king gabun na ning Israel. Oneng mangabiayan la karing ain a miyain king Ginu at king aliwa pang ain a mangaintulid king Ginu .
2: Ala la ping dake mana king gabun. Ing Ginu ya ing dake ra, antimo ing pengaku na karela.
3: Oyni ing mangaintulid karela neng mamain kayung baka o tupa: ding pago, pisngi, at dungus.
4: Ibie yu naman karela ing mumunang bunga na ning pupul yu: ing trigu, ing katas ubas, larung olibo, at ing mumunang bulbul da ring tupang meurud ban gawan imalan.
5: Ibie iti karing Levitang pari, uling ila ring pinili na ning Ginung kekayung Dios ban sumuyu king kapilan pa man.
6: Nung ing metung a Levitang ibat king aliwang balen ning Israel munta ya ketang lugal a pilinan na ning Ginu , at nung datang yang ating maragul a kapagnasan sumuyu,
7: malyari yang sumuyu karin king lagyu na ning Ginung Dios na, antimo ing daraptan da ring kalupa nang Levita.
8: Ibie ing pamangan a mangaintulid subali pa ketang dake nang mana kang tata na a iparala na ning pamilya na.
9: Potang miras na kayu king gabun a babie na kekayu ning Ginung kekayung Dios, e kayu makiapus king makasumaming ugali da ring tau karin.
10: Ala metung man kekayu ing malyaring silab king anak na ban iyain king altar ning Dios; e kayu darapat nanumang pamamanula o pamanawas o mangulam
11: o gagamit gayuma o maki-ugnayan karing espiritu da ring mete.
12: Masusumami ya ing Ginu king ninumang darapat kareti. Iti ing sangkan nung inya tatabi na la ding taung manuknangan king gabun a pupuntalan yu.
13: Bukud mung ing Ginung kekayung Dios ing lubus yung panaligan.
14: Nganang Moises, Makiramdam la ding tau king bansang malapit yu nang sakupan king sasabian da ring mamamanula at mamamanawas. E kayu makiapus karela uling e na paintulut kekayu ning Ginung kekayung Dios ing makanyan a dapat.
15: Mitubud yang propetang kalupa ku. Manibat ya mismu kekayu; ya ing pakiramdaman yu.
16: Inyang makatipun kayu karin king Bunduk ning Horeb pekisabi yu king e yu ne sana pakiramdaman magsalitang pasibayu ing Ginung kekayung Dios o akit pa ing milalablab nang panga-atyu, uling tatakut kayung mate.
17: Inya ngana kanaku ning Ginu , Ustu ing sinabi ra.
18: Mitubud kung propetang kalupa mu a manibatan karing mismung kalahi ra. Sabian ku itang buri kung sabian na at ipayabut na karing tau itang sablang iyutus ku.
19: Magsalita ya king lagyu ku at parusan ke ing ninumang e makiramdam.
20: Oneng mate ya ing ninumang propetang magsalita king lagyu ku a ala kung kapaintulutan o ing magsalita king lagyu da ring aliwang kikilalanan dang dios.
21: Nung ikutang yu king sarili yu, Makananu ming abalu king e ibat king Ginu ing sinabi na ning propeta?
22: Oyni ing pakibat, Nung e mepalyari o e mipaltutu ing sinabi na ning propeta king lagyu na ning Ginu , iti e ibat king Ginu . King sarili na mu ibat. Inya e ye sukat pakiramdaman ing propetang makanyan.