1: Pepayaus na la ngang Aring Josias ding manimuna na ning Juda at ning Jerusalem,
2: at miyabe-abe lang minta king Templo ning Ginu a kayabe ding pari at propeta at ding heganaganang memalenkalulu at mabandi. Binasa ne karela ing mabilug a libru ning kasunduan a meyakit king Templo ning Ginu .
3: Tinalakad ya ketang paglugalan na ning ari at ginawa yang kasunduan king Ginu king tuparan na la king mabilug nang pusu at kaladua ding kautusan at tuntunan, antimo ing makasulat king libru. At mengaku la ring memalen king tuparan de ing kasunduan.
4: Kaybat, inutusan ne ning ari i Hilkia a matas dili katungkulan karing pari at ding paring kayaduangan na, at ding guardia king pasbul palub king Templo ning Ginu king ilual da la ngan ding bageng megamit king pamanyamba kang Baal, king diosang i Asera, at karing batuin. Pepasilab na la ngan ning ari king lual ning siudad lele ning Kapatagan ning Kidron, at kaybat peparala na king Betel ing abu.
5: Tinabi na la ding paring telaga da ring minunang ari ning Juda ban duluk insenso karing mangatas a lugal ning siudad ning Juda at ning makapadurut ning Jerusalemding paring miyain ain-sakripisyu kang Baal, king aldo, king bulan, karing planeta, at karing batuin.
6: Leko ne king Templo ning Ginu ing larawan na ning diosang i Asera; dela ne iti king siudad ning Kapatagan ning Kidron; silaban ne at linaso neng mapinung-mapinung anting alikabuk, at kaybat sinabug na karing kutkutan da ring taung karaniwan.
7: Pepalasak na la ring kuartu da ring lalaking patutut a manuknangan king Templo ning Ginu . Ken la naman gagawang imalan ding babai para gamitan king pamanyamba kang Asera.
8: Tinipun na la ngan king Jerusalem ding pari karing siudad ning Judea at pepalasak na la ding altar karing mangatas a lugal king mabilug a Juda, at pepalasak na la ding altar manibat king Geba angga king Beerseba. Pepalasak na la naman ding altar a megawa para karing kambing a demonyu a malapit king pasbul dalan a pepagawa ning gobernador Josue a atyu banda nang kayli ning pasbul dalan a palub king siudad.
9: E la mipaintulutan ding pari ban sumuyu king Templo, oneng malyari lang makapangan karing tinape alang lebadura a miyabie para karing kalupa dang pari.
10: Pepalasak nia naman ing Tofet king Kapatagan ning Hinom ban ala nang makaduluk pang anak da bilang ain da kang Molek.
11: Pepalako na la ring kabayung telaga da ring meging ari ning Juda para king pamanyamba king aldo, at pepasilab na la ding karwaheng megamit king pamanyamba. Makasikap la king patyu ning Templo ning Ginu , lele ning pasbul dalan at e marayu king tuknangan nang Natan Melek, ing metung a lalaking matas a katungkulan.
12: Pepalasak na lang Aring Josias ding altar a atyu king babo ning palasyu. Pepagawa da la reti ding meging ari ning Juda babo ning kuartu nang Aring Ahaz. Pepalasak na la naman ding altar a atyu pilatan da ring aduang patyu ning Templo ning Ginu , at pepalaso na la at inugse ing pulbus da king Kapatagan ning Kidron. Ing pepagawa kareng altar ya i Aring Manase.
13: Pepalasak na la naman ding altar a atyu king aslagan ning Jerusalem, dane mauli ning Bunduk da ring Olibo. Pepagawa na la deti ning Aring Solomon para king pamanyamba karing makasumaming idolo na ning diosang i Astarte ning Sidon, para kang Kemos, ing kikilalanan nang dios ning Moab, at para kang Molek, ing kikilalanan nang dios ning Ammon.
14: Pepalasak na la naman ding sagradung asias a batu at larawan nang Asera, at pepatambun na lang butul mete tau ring lugal nung nu la mitalakad.
15: Pepalasak na la namang Aring Josias ding altar king Betel a pepagawa nang Aring Jeroboam a anak nang Nebat at ing pepasari king pamikasala na ning Israel. Tibag na la ring batu at pepalaso angga king meging alikabuk la, at pepasilab ne ing larawan nang Asera.
16: King pamaglalawe na, ikit na la ding mapilan a pantiun karin king bunduk-bundukan. Pepakulkul na la ring butul at pepasilab na la king altar. King anti kaniting paralan ne lesakan ing altar, agpang king inula na ning propeta ning Dios king maluat nang panaun a milabas. King pamaglalawe na ikit nia namang Aring Josias ing pantiun na ning propetang minie king ula.
17: Nganang kinutang, Kaninu ya pantiun yan?
: Ngarang mekibat ding memalen na ning Betel, Yan ing pantiun na ning propetang dinatang ibat king Juda at minie ula karing bage gewa yu king altar.
18: Nganang Aring Josias, E ye tataginan; e yu la kikimutan ding butul na.
: Inya e da la teginan ding butul na pati na ring butul na ning propetang dinatang ibat king Samaria.
19: Pepalasak na la naman ding altar karing siudad ning Samaria a pepagawa da ring minunang ari na ning Israel a meging sangkan king pangabua na mua ning Ginu . Gewa nang Aring Josias itang gewa na king Betel.
20: Pepapate na la ngan ding paring paganu karing mismung altar nung nu la susuyu, at pepasilab king balang altar ding butul mete tau. Kaybat na nita, mibalik ne king Jerusalem.
21: Nganang minie utus Aring Josias karing memalen, Pagselebran ye ing Pamaglagpus bilang pamamie parangal king Ginung kekatamung Dios, antimo ing makasulat king libru ning kasunduan.
22: Ala pang Piesta ning Pamaglagpus ing mipagselebran king Israel o king Juda manibat na kanitang kapanaunan da ring ukum.
23: Ngeni, king kalabing walung banua na ning pamag-ari nang Josias, mipagselebran ya king Jerusalem ing Piesta ning Pamaglagpus.
24: Ing metung pang gewa nang Josias ya ing pepalako na la ding espiritista, ding mamamanula, ding bage kikilalanan dang dios, at ing heganaganang dapat a makasumami king Juda at Jerusalem. Gewa na ita bilang pamanupad karing kautusan a mababasa king librung ikit nang Hilkia, ing Pekapun ding Pari, king Templo ning Ginu .
25: Ala metung mang ari king milabas a panaun o karing meging ari kaybat na a kalupa nang Josias a sinuyu king Ginu king mabilug nang pusu, kaisipan, at sikanan. Pemintuan na la ngan ding kautusan king Batas nang Moises.
26: Oneng mibubua angga ngeni ing mua ning Ginu laban king Juda uli na ning gewa nang Aring Manase.
27: Ngana ning Ginu , Gawan ku king Juda itang gewa ku king Israel. Itabi ku la ding memalen na ning Juda at isakuil ing Jerusalem, ing siudad a pinili ku at ing Templo, ing lugal a pinili ku ban karin samban.
28: Makasulat king Istoria da ring Ari ning Juda ing heganaganang gewa nang Aring Josias.
29: King panaun na ning pamag-ari na, penimunan no ning Aring Neco ning Ehipto ding dakal a sundalung pakasandata king Ilug ning Eufrates ban saupan ne ing ari ning Asiria. Migkapilit yang sabatan na lang Aring Josias, oneng mete ya king pamakilaban karin king Megido.
30: Binili de ring opisyal na ing bangke na king metung a karwahe at inuli king Jerusalem, at kitkut king kutkutan da ring ari.
: Ing anak nang i Joahaz ya ing pinili da ring memalen na ning Juda, at linian de bilang ari a kayalili nang tata na.
31: Adua yang pulu't atlung banua i Joahaz inyang meging ari ya king Juda, at mig-ari ya king Jerusalem kilub da mu ring atlung bulan. I ima na ya i Hamutal a anak nang Jeremias ning Libna.
32: Tikian na ing e mayap dang gewa ding makatua na, inya mikasala ya naman king Ginu .
33: Miyangganan ing pamag-ari na inyang mebihag ya kang Aring Neco ning Ehipto karin king Ribla ning sakup ning Hamat. Kaybat pepabuisan neng pitung libu limang dalan a librang pilak at pitung pulu't limang librang gintu.
34: I Eliakim a anak nang Josias ya ing gewa nang Aring Neco bilang kayalili nang Josias, at inalilan ne ing lagyu na king lagyung Jeoiakim. Dela neng Aring Neco i Joahaz king Ehipto at karin ya mete.
35: Pepabuisan na lang Aring Jeoiakim ding memalen na ning Juda agpang king pibandian a atyu karela ban apalto ne ing alagang pakiduang na ning ari ning Ehipto.
36: Adua yang pulu't limang banua i Jeoiakim inyang meging ari ya king Juda, at mig-ari ya king Jerusalem kilub ding labing metung a banua. I ima na ya i Zebida a anak nang Pedaia ning Ruma.
37: Tikian na ing e mayap dang gewa ding makatau na, inya mikasala ya naman king Ginu .