1: Mengalambut ya i Isboset a anak nang Saul inyang abalitan nang mete ya i Abner king Hebron, at mebalisa ya ing mabilug a Israel.
2: Atin ya kanitang aduang tauan i Isboset. Ila ri Baana at Rekab; ila ring manimuna keng pamaglusub. Anak na lang Rimon a tau Beerot ning tribu nang Benjamin. Dake ne kanita ning Benjamin ing Beerot.
3: Likuan de ring taung minunang manuknangan karin at minta la king Gittaim nung nu la menuknangan manibat na kanita.
4: Ing metung na pang lahing Saul ya i Mefiboset a anak nang Jonatan. Lima yang banua i Mefiboset inyang mete ya king labanan i Saul at i Jonatan. Inyang miras ibat Jezreel ing balita ning kamatayan da, ing maningat nang Mefiboset kinilik ne at tinakas la. Oneng king pamamalagua na, atabili ne i Mefiboset, inya mepile ya.
5: Minta la ring mikapatad a Rekab at Baana king bale nang Isboset at miras la king kaugtuan ning aldo. Matudtud ya kanita i Isboset.
6: Mipatudtud ya ing babaing magbante king pasbul kabang tatatap yang trigu, inya mekalub la king bale di Rekab at Baana.
7: Taglus-taglus lang linub king silid nang Isboset at disnan deng matudtud king katri na. Siksak de at pete, kaybat tibtab de batal. Dela re ing buntuk na at kabukas lang miglakad king Kapatagan ning Jordan.
8: Miras la king Hebron at binie re kang Aring David ing buntuk nang Isboset. Ngara, Oyni pu ing buntuk nang Isboset a anak ning kalaban yung i Saul a migtangkang makamate kekayu. Birian na ning Ginu ing makayablas kayu ngening aldong iti kang Saul at karing lahi na.
9: Nganang David karela, Mabie ya ing Ginung migligtas kanaku king sablang panganib.
10: Inyang atyu ku king Ziklag ating metung a taung dinatang a isipan nang pagdala na kung mayap a balita. Belita na kanaku king mete ne i Saul. Peparakap ke at kaybat pepapate ke. Ita ya ing inablas ku king dela nang balita kanaku.
11: Lalung maragul ing iyablas ku karing taung e mayap a mekamate king taung alang kasalanan a matudtud king sarili nang pibalebale. Ngeni, pakibatan yu ing pamakamate yu kang Isboset at gisanan da kayung paten ban mawala na kayu keti king yatu.
12: Kaybat na nita, inutus nang Aring David karing tauan na ing paten da la ri Rekab at Baana. Pinutut da la ring gamat da ampon bitis, at binitin da la king lele ning depositung danum ning Hebron. Kaybat, kinua re ing buntuk nang Isboset at kitkut de king kutkutan nang Abner king Hebron.