1: Ating metung a propeta a tau Tisbe, Gilead. Elias ing lagyu na. Nganang sinabi kang Aring Ahab, King lagyu na ning Ginu , ing mabie Dios ning Israel a kakung susuyuan, sasabian ku keka: e muran o mambun man kilub ding adua o atlung banua anggang e ku sabian.
2: Kaybat, ngana ning Ginu kang Elias,
3: Lakuan mu ne ing lugal a yan at munta ka dane aslagan ning Jordan at salikut ka karin king Batis ning Kerit.
4: Minum ka king danum ning batis, at inutusan ku na la ring awak ban magdala lang pamangan para keka.
5: Memintu ya i Elias king sinabi na ning Ginu , at minta ya at menatili king Batis ning Kerit.
6: Daratang la reng awak neng abak at neng gatpanapun ban pagdala reng pamangan. At miminum ya king danum ning batis.
7: E miglambat, melangi ya ing batis uling e minuran.
8: Kanita ngana ning Ginu kang Elias,
9: Munta ka ngeni mu rin king Zarepat, malapit Sidon at karin ka manatili. Inutusan ku ne ing metung a babaing mebalu karin ban pakanan na ka.
10: Inya meko ya at minta ya i Elias king Zarepat. Inyang malapit nia mu king pasbul dalan ning siudad, ikit ne ing metung a babaing mebalu a mamulut dutung a panangab. Ngana king babaing mebalu, Malyari kung makainom?
11: Inyang ume neng muli ing babai ban kumang inuman, tegal neng Elias at ngana, Nung malyari, pakipagdala mu na ku munamang apangan ku.
12: Nganang mekibat ning babai, Balu na ning Ginung kekayung Dios ing ala ku agyamang tinape. Atin ku mung ditak a arina at ditak a tabang olibo king lulanan. Minta ku keti ban mamulut dutung a panangab a gamitan ku king pamaglutu para kanaku at king anak kung lalaki. Ita mu ing pamangan a makatagan at kaybat na nita mate na kami king danup.
13: Nganang Elias, E ka migaganaka. Sulung at maglutu na kang pamangan. Oneng maglutu ka pa mung ditak a tinape para kanaku at kaybat ilutu mu na itang para kekayu.
14: Uling anti kaniti ing sasabian na ning Ginu , ing Dios ning Israel: E ya kagisanan arina ing lulanan, at e ya munaman kagisanan taba ing datukanan anggang e na ibaldug ning Ginu ing uran king yatu.
15: Meko ya ing babai at tiparan na itang sinabi nang Elias. Ilang atlu, i Elias, ing babaing mebalu, at ing anak na mamangan la aldo-aldo,
16: oneng e ya kegisanan ing lulanan arina, at ing datukanan tabang olibo, antimo ing sinabi na ning Ginu king kapamilatan nang Elias.
17: E miglambat, mesakit ya ing anak na ning babaing mebalu. Melala ing sakit na angga king mete ya.
18: Ngana ning ima kang Elias, Talasuyu ning Dios, obat depatan mu iti kanaku? Dinatang ka wari keti ban ipaganaka mu la kanaku ding kasalanan ku king Ginu at paten ing anak ko?
19: Nganang Elias, Ibie me kanaku ing anak. Kinua ne ing anak king babaing mebalu at penik ne ketang kuartu babo nung nu ya manatili, at kinera ne king pagkeran.
20: Kaybat nganang menalangin masikan, O Ginung kakung Dios, iti waring kamatayan ning anak ya ing ablas mu king babaing mebalung kinupkup kanako?
21: Kaybat sikban neng mekatatlung besis ing anak at nganang menalangin Ginu kung Dios, paintulut mung mie yang pasibayu iting anak.
22: Pekibatan ne ning Ginu i Elias; mengisnawa yang pasibayu ing anak at mebie ya.
23: Binuat neng Elias ing anak at tinipa ne ban ibie kang ima na. Nganang Elias kang ima na, Oyan ing anak mu, mabie ya!
24: Ngana ning babai kang Elias, Ngeni ku apatunayan king ika tune na kang talasuyu ning Dios, at ing amanung sasabian yung ibat king Ginu pawang katutuan.