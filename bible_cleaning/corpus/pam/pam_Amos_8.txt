1: Pepakit ne kanaku ning Ginung Dios ing metung pang vision. Ikit ke keting tagimpan ing metung a basket a mitmung prutas.
2: Ngana kanaku ning Ginu , Amos, nanu ing akakit mu?
: Mekibat ku, Metung yang basket a ating prutas. Kanita ngana kanaku ning Ginu , Dinatang na ing kawakasan para karing memalen kung Israel. E ku na ibayu pa ing tingka ku tungkul king parusang ibie ku karela.
3: King aldong ita, maging tangis lang malungkut ding kanta kilub ning palasyu. Mikalat la ding bangke king sablang lugal. Iyugse da la reting alang bulad.
4: Pakiramdaman yu iti, ikayung dadakurak karing taung atyu king kalipitan at magkapilit makamate karing pakakalulu na ning bansa.
5: Ikayu mismu sasabian yu king sarili yu, Milabas na la sana deting aldo pangilinan ban apisali ta na ing kekatamung binutil. Obat e ya pa mapupus ing Aldo ning Sabbath ban makapagtinda na keng pasibayu? Kanita itas mi na ing alaga at agamit mi na lang pasibayu ding paniukad at timbangan a e ustu ban apamiraitnan mi la ding maniali kekami.
6: Ipisali mi ing ala nang silbing trigu king matas a alaga. Manintun kaming taung pakakalulu a alang ipamayad karing utang na, at saluan mi yang anting ipus king alaga namu ning kaparis a sandalyas.
7: Ing Ginu , ing Dios ning Israel simpa na, E ku na kalinguan kapilan man ing dapat dang e mayap.
8: Uli na niti, mika ayun keti king yatu at maligalig ya ing balang metung a memalen na ning bansa. Galgal ya ing mabilug a bansa; mitas-mibaba ya anti ing Ilug ning Nilo.
9: Daratang na ing panaun a ipalbug ke ing aldo at dalumdum ya ing yatu king kaugtuan na ning aldo. Aku, ing Ginung Dios , ing magsalita.
10: Gawan ku lang aldo ning pamangutkut mete ding kekong piesta, at alilan ku lang pamanangis ding masaya yung pamagkanta. Pasatsat ku la kekayu ding buntuk yu at papamiblasan da kayung imalan a magaspang. Mangari kayu karing pengaring manangis king pangamate na ning bugtung dang anak a lalaki. Maging maplas ya ing aldong ita angga king kawakasan na.
11: Daratang na ing panaun a paratang kung danup king mabilug a bansa. Dumanup la ding tau, oneng e para king pamangan; kumau la, oneng e para king danum. Dumanup la at kumau king amanung manibat king Ginu . Aku, ing Ginung Dios , ing sinabi kaniti.
12: Gumala la ding tau manibat king Dagat a Mete angga king Mediteraneo, at manibat king dane norti angga na king aslagan. Gumala la keni at karin king pamanintun da king amanung manibat king Ginu , oneng e ra akit iti.
13: King aldong ita, mibulang la agyang ding kayanakan a lalaki at babaing masikan a pamikakatawan uli na ning alang danum.
14: Detang susumpa karing kikilalanan nang dios ning Samaria at sasabing Saksi ke ing dios ning Dan o kaya Saksi ke ing dios ning Beerseba, miragsa la ding taung deta at e na la talakad kapilan man.