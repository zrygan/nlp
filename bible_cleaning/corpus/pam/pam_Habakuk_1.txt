1: Iti ya ing mensahi na ning Ginu a sinabi na kang propeta Habakuk.
2: O Ginu , angga pa kapilan bayu mu pakibatan ing aduan kung kasaupan? Angga pa kapilan bayu mu ke iligtas king pamipasakit ding kalaban?
3: Baket apibata mung akakit ing makanyan a kaguluan? Baket apibata mung lalawan ing mararapat a e mayap? Makapadurut kanaku ing kasiran ampon pamipasakit at ating labanan at pamipatepate nukarin mang lugal.
4: Maina ya at ala yang ulaga ing batas, at alang bitasang hustisia a miyabie. Mibababo la ring taung e mayap kesa karing mayap, inya kabaligtaran ing malilyari king hustisia.
5: Kanita ngana ning Ginu karing memalen na, Isundu yu ing pamagumasid karing bansang makapadurut kekayu at masdan kayu king akit yu. Gawa kung bage a e yu abut paniwalan potang iti abalitan yu.
6: Paburen ku lang mibabo king upaya ding tau Babilonia, detang taung mabagsik at alang karatunan. Magmartsa lang papunta karing miyayaliwa nang suluk ning yatu ban lusuban da la ring aliwang bansa.
7: Sasalbag da ing takut ampon kilabut, at uli na ning kapalaluan da, tuturing dang batas ing mismung sarili ra.
8: Mabilis lang tutu ding kabayu ra kesa karing leopardo; mabagsik lang maygit karing asung-gubat. Daratang lang ibat karing marayung bansa ding karelang sundalung pakakabayu; kukurakul la. Mengari la karing agila a sisimbad mabilis king pamanikma ra king animal a itikma da.
9: Pasulung ing lakad da ring sundalus na ban lumusub ampon manampalasan, at gagalgal ya king takut ing balang metung karing tau kabang daratang la. Marakal lang anting balas ding karelang bihag.
10: Lalapastanganan da la ring ari at gagawan da lang pikaylian ding taung matas a katungkulan. Alang kuta a makasabat karela; mibubuntun lang gabun karing tulid nang pader at kaybat bihagan de.
11: Kaybat lumabas lang anting angin at bigla lang mawala deting tau Babilonia a ing sikanan da ya ing karelang dios.
12: Ginu , manibat na kanitang minuna ika na ing Dios. Ika ing kanakung Dios, ing banal at alang angga. Ginu a kanakung Dios at talaingat, pinili mu la ding tau Babilonia at gewa mu lang masikan ban parusan da kami.
13: Makananu mu lang apibata deting taung traidul at e mayap? Tutu lang banal ding kekang mata para lumawe ka king e mayap at e mu la apibatang akakit ding taung darapat e mayap. Baket e ka bubulad kabang pamaten da la ring taung mas mayap kesa karela?
14: Obat ayayamyam mung ibilang lang anting asan o ayup-ayupan ding taung alang manimuna karela?
15: Pandakpan da la ring tau king kapamilatan na ning taga; balamu wari asan la. Guguyud da la karing lambat at kukulisak la king tula uli da ring arakap da!
16: Sasamban da la at ampanganan ain-sakripisyu ding karelang lambat, uling ding lambat da ilang babie karela king pekamayap king sabla-sabla.
17: Manatili da la kayang gagamitan ding espada ra at e la kaya patugut manlasak alang lunus karing bansa?