1: Migsalita ya kanaku ing Ginu inyang ing Aring Nebucadenesar ning Babilonia at ding sundalus na tatanggap lang saup karing aliwang sundalus a ibat karing sablang bansa at taung miyayaliwa kule balat a makapailalam king upaya na. Lulusub la kanita king Jerusalem at karing makasiping a balen.
2: Ing Ginu , ing Dios ning Israel, sinabi na kanaku king munta ku at sabian kang Aring Zedekias ning Juda ing anti kaniti: Aku, ing Ginu , ibie ke iting siudad king ari na ning Babilonia at silaban ne angga king mipatag ya king gabun.
3: E ka makatakas; mabihag ka at miyabie king ari ning Babilonia. Akit me lupa't lupa at akapagsalita meng arapan; kaybat midala ka Babilonia.
4: Zedekias, pakiramdaman mu ing sasabian ku tungkul keka. E ka mate king labanan.
5: Mate ka king kapayapan. Nung makananu lang dinuluk insenso ding tau inyang kitkut da la ring makatua mu a meging ari bayu ika, duluk la namang insenso para keka. Tumangis la para keka at sabian da, Mete ya ing kekeng ari! Aku, ing Ginu , ing migsalita.
6: Kaybat na nita, binie ke iting mensahi kang Aring Zedekias karin king Jerusalem
7: kabang ding sundalus na ning ari ning Babilonia lulusuban de ing siudad. Lulusuban dia naman ing Lakis at ing Azeka, ding aliwang pakakutang siudad a mitagan king Juda.
8: Pikasundu ning Aring Zedekias at ding memalen na ning Jerusalem ing ibulus
9: da la ring ipus dang Hebreo, lalaki at babai, ban ala nang manipus karing kalupa dang Israelita.
10: Pikayari da ring sabla at ding manimuna da ing ibulus da la ring karelang ipus at e na la manipus pang pasibayu. At binulus da la.
11: Oneng e linuat migbayu la isip; kinua da lang pasibayu at pinilit gewang ipus da.
12: Kanita ing Ginu ,
13: ing Dios ning Israel, sinabi na kanaku king sabian ku karing memalen ing anti kaniti: Ginawa kung kasunduan karing makatua yu inyang linigtas ku la king Ehipto at leko king panga-ipus. Sinabi ku karela king
14: balang kapitung banua ibulus ya ing ninuman karing kalupa dang Hebreo a mipisali karela at nung ninu ing mekasuyu na karela kilub ding anam a banua. Oneng e ra ku pekiramdaman ding makatua yu ni pemintuan ing sinabi ku.
15: Mapilan pa mung aldo ing milabas migbayu kayu isip at depat yu itang bage katanggap-tanggap kanaku. Pikayari yu ngan king ibulus ye ing kalupa yung Israelita at ginawa kayung kasunduan king kanakung arapan, king Templo nung nukarin da ku sasamban ding tau.
16: Oneng pasibayu kayung migbayu isip at lepastangan yu ku. Kinua yu lang pasibayu ding ipus a binulus yu at pinilit yu lang gewang pasibayung ipus.
17: Inya ngeni, aku, ing Ginu , sasabian ku king e yu ku pemintuan; e yu binie karing kalupa yung Israelita ing karelang kalayaan. Inya, dinan da kayung kalayaan: ing kalayaan mate king gera, king salut, at king danup. Mitakutan ya ing balang bansa ning yatu king daptan ku kekayu.
1819: Ding opisyal na ning Juda at ning Jerusalem, at ding opisyal na ning palasyu, ding pari, at ding sablang manimuna, ginawa lang metung a kasunduan kanaku king kapamilatan na ning pamanlakad da pilatan na ning mepitnang toro a karelang sigsag king aduang dake. Oneng sinira de ing kasunduan at e ra tiparan ing kayaduanan na. Inya daptan ku kareting tau itang depat da king toro.
20: Ibie ku la karing gamat da ring karelang kalaban a bisang makamate karela, at maging pamangan da la ring ayup at ding malyap a animal ding bangke ra.
21: Ibie kia naman i Aring Zedekias ning Juda at ding opisyal na karetang bisang makamate karela. Ibie ku la karing gamat da ring sundalus na ning Babilonia a tinuknang lulusub laban kekayu.
22: Ibie ke ing utus at mibalik la keting siudad. Lusuban de at bihagan ampon silaban. Gawan ku lang anting disyerto ding balen ning Juda nung nukarin alang mabibie. Aku, ing Ginu , ing migsalita.