1: King aldo mu ring ita, aganaka na lang Tobit ding salaping pilak a penilas na kang Gabael ning Rages king Media.
2: Ngana king lub na, Anti na ning inawad ku na king Dios ing mate na ku, kailangan ing pakisabian ku ne ing anak kung i Tobias tungkul karetang salapi.
3: Inya pepayaus ne i Tobias at inyang atyu ne ngana, Tobias, potang mete na ku, ayusan mu sanang masalese ing pangakutkut ku. Igalang me i ima mu at e me paburen kabang mabie ya. Gawan mu ing buri na at e me pasukalan a lub.
4: E me sa kakalinguan, anak ku. Ganakan mu ing sinubu ne ing bie na ban ibait na ka keting masala. Potang mate ne ikutkut me siping ku.
5: E me kakalinguan ing Ginu kabang mabie ka. E ka sana darapat nanumang e ustu o labag karing kautusan na. Kabang atin kang inawa pagsikapan mung e painabu king e mayap.
6: Magkapilit kang maging tapat at magtagumpe ka king nanumang daptan mu.
7: Maging maganaka ka karetang tapat mamintu king Dios. E ka maimut kareng kalulu ban e ya maimut keka ing Dios.
8: Munie ka agpang ketang atyu keka. Nung kapilan darakal ing pibandian mu kanita ka lalung babie dakal. Munie ka mu rin agyang ditak mu ing atyu keka.
9: King dapat a anti kanyan atin na kang pibandian a kekang kailangan potang miras ka king oras ning kagipitan.
1011: Metung yang katanggap-tanggap a ain king Kakataskatasan a Dios ing pamamie limus. Gawan mu iti at mipangilag ka king maralumdum dang kabilian ding mete.
12: Anak ku, pangilagan mu la deng babaing mababa uri. Makiasawa ka king babaing kayabe tamu king tribu tamu, uling ibat tamu king lahi da ring propeta. E ka makiasawa king e tamu kamaganak. E mo sana kakalinguan di Noe, Abraham, Isaac, at Jacob a mekiasawa karing kamaganak da. Inya naman dininan na lang dakal a anak ning Dios. Ding anak da ilang magmana king gabun ning Israel.
13: Uli na niti, pakamalan mu la ding kamaganak tamu. E mo pagmaragulan deng kamaganak tamu. Mamili kang metung karela ban maging asawa mu. Uling ing pamagmaragul mamungang kaguluan at kasiran; mengari ya king katamaran a pasari king kakaluluan at danup.
14: Bayaran mu lang agad ding makipagobra keka; e mu pibukas-bukas ing upa ra. Makanyan meng suyuan ing Dios at ya ing munie galal keka. Anak ku, kapilan man e ka sana magaslo kilus at ugali.
15: E mu sana daraptan kareng aliwa itang e mu buring daptan da keka. E ka paisubu keng pamaninum alak ban e maging bisyu keka ing pamaglasing.
16: Pakanan mu la deng danupan at paimalanan deng alang imalan. Nung atin ka, munie kang matula.
17: Nung ating mete mayap a tau, magsadia kang pamangan para karing meulila na, oneng e mu daraptan potang e ya mayap a tau ing mete.
18: Maniawad kang saup kareng biasa at e mu gagawan biru ing ituru da a makakayap keka.
19: Parati meng purian ing Ginung Dios at aduan mu ing bendisyunan na king sablang buri mung gawan. E na babie ing kabiasnan king balang bansa; bukud mung ing Ginu ya ing makaibie king sablang mayap. Nung buri neng ibaba ing tau, iti arapat na, at nung buri neng ibaldug king kutkutan, iti arapat na naman.
: Uli na niti, anak ku, e mu la sa kakalinguan ding amanung sinabi ku keka. Itanam mu la king isip mu.
20: Tobias, buri kung abalu mu king atin kung penilas a maragul a alagang salapi kang Gabael a anak nang Gabeo ning Rages king Media.
21: E ka sana malungkut uli mong pakakalulu tamu. Oneng mibandi ka nung atin kang takut king Dios at e darapat kasalanan at daptan itang katanggap-tanggap king Dios.