1: Kanita tinipun na lang David ding sablang tauan na at inayus na lang tia libu at tia dinalan, at tinuldu yang opisyal a manimuna kareti.
2: Kaybat, gewa na lang atlung grupu; panimunan neng Joab ing mumunang grupu, panimunan neng Abisai a kapatad nang Joab ing kadua, at panimunan neng Ittai a tau Gat ing katlu. At ngana karelang David, Makilaban ku namang kayabe yu.
3: Ngara ding tauan na, E kayu sukat tuki kekami king pamakilaban. E ra masiadung pansinan ding kalaban nung murung kami. E maulaga karela agyang pang mate la ding kapitna kekami, oneng ikayu, Makamal a Ari, katumbas kayung apulung libung sundalus. Masanting pu ing manatili na kayu mu keting siudad at parala na kayu mung saup kekami.
4: Ngana ning ari, Ikayung bala; daptan ku ing nanumang isipan yung mayap. Kaybat na nita, tinalakad ya ing ari lele ning pasbul dalan ning siudad kabang magmartsa lang palual king siudad ding tia dinalan at tia libung sundalus na.
5: Nganang minie utus ning ari kari Joab, Abisai, at Ittai, Alang-alang kanaku, e ye sana panasakitan ing kayanakan a i Absalom. Dimdam da ring sablang sundalus iting utus a binie na karing opisyal.
6: Meko la at mekilaban ding sundalus nang David karing Israelitang sundalus nang Absalom. Mitagpu la king Kagubatan ning Efraim at karin la milaban.
7: Mesambut la ring sundalung Israelita karing sundalus nang David. Adua lang pulung libu ding sundalung Israelita ding mete king aldong ita.
8: Miras ing labanan king kaparangan, at mas dakal la ring mete king kagubatan kesa karing mete king labanan.
9: King e na tinap-tinapan Absalom akatagpu na la ring sundalus nang David. Makasake ya king metung a animal a mula i Absalom at daralan ya lalam na ning malabung a tanaman a ensina, at misabit ya ing buntuk na king metung karing sanga. Mibitin ya i Absalom at milayi ya ing mula.
10: Ikit ne ning metung karing tauan nang David at sinabi ne kang Joab. Ngana, Ikit ke pu i Absalom a makabitin king tanaman a ensina!
11: Nganang Joab, Nano? Ikit me i Absalom? Obat e me pete? Tanggap ka sanang apulung pirasung pilak kanaku at metung a sinturun nung pete me kanita mu rin.
12: Ngana ning menakit, Agyang pa pung dinan yu kung libung pirasung pilak e ke panasakitan ing anak ning ari. Dimdam mi pung inutus na kekayu ning ari at kang Abisai at Ittai ing e ya panasakitan ing kayanakan a i Absalom.
13: Nung sakaling e ku memintu king utus ning ari at pete keng pataksil ing anak nang i Absalom, siguradung abalu na ning ari, at aku ing mika pakibatan at aliwa ikayu.
14: Nganang Joab, E ku sukat siran ing panaun ku keka. Kaybat, kinangwa yang atlung tandus at siksak na la king pusu nang Absalom a disnan nang mabie pang makabitin king tanaman a ensina.
15: Dinatang la ring apulung sundalus a talapagdala nang armas Joab at pedurutnan de i Absalom; penabak de angga king mete ya.
16: Pepatiup neng Joab ing trumpeta ban ituknang na ing pamakilaban at magbalik na ding sundalus na, inya tiknangan da lang tatagalan ding sundalus na ning Israel.
17: Kinua re di Joab ing bangke nang Absalom at kaybat bildug de king malalam a kulkul king kagubatan at saka re timbunan karing batu. Tinakas no man ding Israelita at minuli karing bale da.
18: Inyang mabie ya pa i Absalom, pepagawa yang metung a monumento king Kapatagan ning Ari, uling ala yang anak a lalaking papanatili king lagyu na. Pemalagyuan neng Monumento nang Absalom iting pepagawa na, at makanyan deng balu lagyu iting monumento angga ngeni.
19: Nganang Ahimaaz a anak nang Zadok kang Joab, Paintulutan yu ku sanang puntalan ke ing ari ban ibalita king linigtas na ne ning Ginu karing gamat da ring kalaban na.
20: Nganang Joab, E mu daraptan yan ngeni. Ken nang aliwang aldo uling mete ya ing anak ning ari.
21: Inutusan neng Joab ing metung karing ipus a tau Cus ban ibalita kang David ing milyari. Dinuku ya ing ipus kang Joab, at kaybat meko neng pupulayi.
22: Mapilit ya i Ahimaaz at ngana kang Joab, Nanuman ing malyari paburen mu na ku sanang tukian ke ing ipus a tau Cus ban ibalita ku king ari ing milyari.
: Nganang Joab, Anak ko, obat kailangan ka pang mako? Ala na ka mang apala nung pabaluan me man ing ari.
23: Nganang Ahimaaz, Mako ku mu rin nanuman ing malyari.
: Nung makanyan, nganang Joab, sulung mako na ka. Inya meko yang mamulayi i Ahimaaz; delanan ne ing Kapatagan ning Jordan at ligpusan ne ing ipus a tau Cus.
24: Makalukluk ya kanita i David pilatan ning pasbul dalan king lual at ning pasbul dalan palub king siudad. Minukiat ya ing guardia king bantayan ning bubungan na ning pasbul dalan at karin ikit ne ing metung a lalaking mamulaying palapit king siudad.
25: Pepabaluan ne ing ari tungkul king ikit na. Ngana ning ari, Nung magdili-dili ya ing taung ikit mu siguradung magdala yang balita. Palapit neng palapit king siudad ing lalaking mamulayi.
26: Menakit ne namang aliwang lalaking pupulayi ing bante king bantayan. Inya inaus ne ing guardia king pasbul dalan ning siudad at ngana, Atin pang aliwang pupulaying papunta keti!
: Ngana ning ari, Magdala ya namang balita ing taung yan.
27: Ngana ning bante king bantayan, King panakit ku ing mumuna kapamulayi neng Ahimaaz a anak nang Zadok.
: Nganang David, Mayap yang anak ing taung yan at magdala yang mayap a balita.
28: Minaus ya ing dinatang a i Ahimaaz. Dinuku ya king arap ning ari at nganang migsalita, Masalese pu ing sabla-sabla. Purian ya ing Ginung kekong Dios uling dininan na kayung tagumpe karing taung mag-rebeldi laban kekayu, O Makamal a Ari.
29: Komusta ya ing kayanakan a i Absalom? nganang kinutang ning ari.
: Pekibat nang Ahimaaz, Makamal a Ari, magugulu la pu inyang tinubud na kung Joab a talasuyu yu, oneng e ku pu balu nung nanu ita.
30: Ngana ning ari, Keta na ka pa lumele. At miglele ya at migtahimik i Ahimaaz.
31: Datang ne man kanita ing ipus a Cusita at nganang sinabi, Makamal a Ari, magdala ku pung mayap a balita para kekayu. Linigtas na na kayu ning Ginu king upaya da ring sablang mag-rebeldi laban kekayu.
32: Ngana ning ari, Komusta ya ing kayanakan a i Absalom?
: Pekibat ning ipus a Cusita, Makamal a Ari, sana pu ing milyari ketang kayanakan a ita ya naman ing malyari karing sablang kalaban yu at mig-rebeldi laban kekayu.
33: At bina yang melungkut ing ari. Menik ya at minta king silid a atyu babo ning pasbul dalan ning siudad at karin ya menangis. Nganang sinabi kabang papanik ya, O ing anak kong i Absalom! Ing anak ko, ing anak kong Absalom! Sana aku ing mete at aliwa ika. O Absalom, ing anak ko, ing anak ko!