1: Kaybat na nita, tiki na ku niting lalaki ketang pasbul dalan a makayarap king aslagan.
2: Karin ke ikit daratang ibat king aslagan ing makasilo nang aslag ning Dios ning Israel. Mengari ya ing siwala na king dabungbung ning alun ning dagat. Maslag yang maslag ing yatu uli na ning makasilo nang aslag.
3: Kalupa ne niting vision itang vision a ikit ku inyang dinatang ya ban lasakan ne ning Dios ing siudad ning Jerusalem. Kalupa nia naman itang vision a ikit ku karin king Ilug ning Kebar. Migsakab ku king gabun.
4: Linub king Templo iting makasilo nang aslag ning Ginu king kapamilatan na ning pasbul dalan a atyu king dane aslagan.
5: Kaybat na nita, telakad na ku ning espiritu na ning Ginu at linub na ku ketang patyu king kilub. Kinatmu ya ing Templo king makasilo nang aslag ning Ginu .
6: Makatalakad ya kanita siping ku ing lalaki inyang atin kung dimdam a siwalang makipagsalita kanakung manibatan king Templo.
7: Ngana kanaku, Anak ning tau, iti ya ing kanakung tronu at iti ya ing talpakan kung bitis. Iti ya ing maging tuknangan ku libutad da ring Israelita. E da ne lapastanganan pa maging ila o ding karelang ari ing banal kung lagyu king kapamilatan na ning pamanyamba rang idolo o ding bangke da ring karelang mete ari.
8: Deting mesabing ari ila ding mitalakad amba at asias pasbul lele na ning kanakung Templo at metung yang pader ing pilatan. Lepastangan de ing banal kung lagyu king kapamilatan na ning makasumaming bage depat da. Inya naman gisan ku lang pete uli na ning mua ku.
9: Inya ngeni sukat na lang tuknang sasamba karing idolo at ilako ding bangke da ring karelang ari. At aku naman manuknangan kung kayabe ra king kapilan pa man.
10: Ngana pa ning Ginu kanaku, At ika naman, O anak ning tau, ilarawan mu ne man iting Templo karing memalen na ning Israel. Paburen mung pagaralan de ing planu na. Paburen mung mipakarine la king depat dang pamikasala.
11: Nung mangapakarine la, ilarawan meng masalese ing Templo: ing anyu na, ing kaayusan, ding piluluban at pilulualan na, at ing heganaganang bage para king Templo. Ipabalu mu la karela ding sablang patakaran na at kautusan at isulat mu la king akakit da ban atuntunan da la at agampanan.
12: Iti ya ing kautusan tungkul king Templo: ing sablang lugal a sakup na king taluktuk ning bunduk sukat tunggen banal. Wa, iti ya ing kautusan tungkul king Templo.
13: Ila deti ring sukad ning Templo agpang ketang panyukad a megamit king pangasukad ning Templo: atin yang paligi king makapadurut king talpakan ning altar. Adua yang pulung pulgada king kalalam at aduang pulung pulgada ya naman king lualas at atin yang pasamanu a sukad apulung pulgada king katas.
14: Apat yang talampakan king katas ing altar manibat lalam angga babo ing mababa nang diling dake. Makayatras yang aduang pulung pulgada makapadurut manibat king danggut ing tutuki nang dake, at pitu yang talampakan king katas. Makayatras ya namang aduang pulung pulgada makapadurut manibat king danggut ing katuki nang dake.
15: Iting dake na babo nung nu da la durulukan ding ain-sakripisyu pitu yang talampakan king katas. Makatas lang bagya ding apat nang sagu kesa ketang king babo.
16: Kuadradu ya ing babo na ning altar; adua yang pulung talampakan king mingangatba nang dake.
17: Kuadradu ya naman itang dake na king libutad; adua yang pulu't apat a talampakan king mingangatba nang dake, at atin yang pasamanu king makalual nang danggut a sukad apulung pulgada. Adua yang pulung pulgada ing paligi. Atyu la king dane aslagan detang balitang a papunta king altar.
18: Kaybat na nita, ngana kanaku ning Ginung Dios , Anak ning tau, makiramdam ka king sabian ku keka. Potang megawa ne ing altar, italaga me kanaku king kapamilatan na ning pamanduluk karing ain-sakripisyu at pamipisik king daya da ring animal a miyain bilang ain-sakripisyu.
19: Detang pari a ibat king pamilya nang Zadok ning tribu nang Levi ila mung bukud makalapit king arapan ku ban sumuyu. Aku, ing Ginung Dios , ing mumutus kaniti. Dinan mu lang toro para ain-a-kapamayaran-king-kasalanan.
20: Kuma kang ditak king daya ning toro at ibili mu karing apat nang sagu ning altar, karing apat nang suluk, at king makapadurut a pasamanu. Alinis mu ne kanita at aitalaga ing altar.
21: Kuanan me ing toro ning ain-a-kapamayaran-king-kasalanan at dulukan ketang lugal a mepili lual na ning Templo.
22: King kaduang aldo, iyain me ing lalaking kambing a alang dipektu para ain-kapatawaran-king-kasalanan. At sukat yang madalise ing altar kalupa na inyang miyain ya ing toro.
23: Potang medalise ne ing altar, iyain mu ne kanita ing torong alang dipektu at ing lalaking tupa a ala munamang dipektu.
24: Iyain mu la kanaku, ing Ginu ; ding pari ilang mamubud asin kareti at dulukan da la bilang ain para kanaku.
25: Aldo-aldo, kilub ding pitung aldo, miyain kang metung a kambing, metung a toro, at metung a lalaking tupa a paraparehung alang dipektu.
26: Kilub ding pitung aldo, sukat deng linisan at isadia de ring pari ing altar ban mitalaga ya kanaku.
27: Kalabas da reting pitung aldo, itang kawalung aldo at ding tuki-tuki nang aldo, iyain da na la ding pari king altar ding ain-a-durulukan at ain-ning-pamisulusulu da ring tau. At aku naman tanggapan da kayu. Aku, ing Ginung Dios , ing migsalita.