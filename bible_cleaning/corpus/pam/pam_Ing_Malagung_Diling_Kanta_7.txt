1: Tune lang malagung lalawan ding kekang bitis
: neng makasulud lang sandalyas.
: Ing ubug da ring kekang puad anti lang alahas
: a seria nang gewa ning magaling a pangamat.
2: Karin ating tasa
: at parati yang ating maniaman a alak.
: Ing malambut mung atian anti yang kabuntun a trigu
: a makapadurut karing sampagang liryu.
3: Anti lang aduang usa ding susu mu;
: mengari lang kambal a bunduk.
4: Anti yang toreng garing ing kekang batal.
: Mata mu anti la karing sibul ning siudad ning Hesbon,
: lele ning pasbul dalan ning maragul a siudad.
: Ing kekang arung malagu yang anti ing tore ning Lebanon
: a makalawe king siudad ning Damasco.
5: Anti ya king matas a Bunduk ning Carmel ing makayatna mung buntuk.
: Malagu yang anti ing imalan a purpura ing makaikat mung buak;
: leguan na ari bibihagan ne.
6: Kalagu mo; wa, tune kang malagu!
: Kawiliwili ka, O sinta ko!
7: Mahinhin kang anti ing tanaman a palma;
: ding punggul-punggul nang bunga
: ding kekang susu ilang karelang kalupa.
8: Ukiatan ke ing tanaman a palma
: ban agtalan ding bunga na.
: Ding adua mung susu anti lang aduang punggul a ubas;
: ing mabanglu mung pangisnawa mansanas ing keyang kalupa,
9: at ing pekamaniaman a alak
: ya ing kalupa ning kekang uma.
: Nung makanyan, paburen magus ing alak king kakung pakamalan,
: paburen dumalan karing labi na at ipan.
10: Bandi na ku ning kakung pakamalan, at aku ing keyang pagnasan.
11: Tara na, O sinta ku, king marangle kata munta;
: king baryu kata matudtud.
12: Maranun katang munta king mulahan ubas,
: at lawan nung atin nang minyanga at memulaklak.
: Lawan ta la naman ding tanaman a pomegranate
: nung atin na lang sampaga.
: Karin ing lugud ku ibie ku keka.
13: Sasalingalngal ing banglu ding tanaman a mandragora,
: at ding pekamaniaman a prutas atyu na la king pasbul ta.
: Detang luma at kayakua-akua
: kaku la ngan sidia para keka, O kakung sinta.