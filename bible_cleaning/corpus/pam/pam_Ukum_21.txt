1: Ginawa lang metung a taimtim a kapangakuan king Ginu inyang mitipun la ding lalaki na ning Israel karin king Mizpa. Ngara, Ala metung man kekami ing paintulutan ne ing anak nang babai ban makapakiasawa ya king metung a tau Benjamin.
2: Inya minta na la Betel ding Israelita at karin la migluklukan king arapan na ning Dios angga itang bengi. King masikan a siwala ngarang kiniak kapaitpaitan
3: O Ginung Dios ning Israel, obat makanyan ing milyari king Israel? Obat malapit niang matda king Israel ing tribu ning Benjamin?
4: Itang kabukasan abak, mibangun lang maranun ding memalen at mitalakad lang altar karin. Minie lang ain-a-durulukan at ain-ning-pamisulusulu.
5: Ngarang mengutang, Ating grupu karing tribu ning Israel ing e dinatang king pamitipun king arapan na ning Ginu karin king Mizpa? Ginawa lang metung a pangaku king paten ya ing ninumang e datang Mizpa.
6: Melunus la ding memalen na ning Israel karing kapatad dang tau Benjamin at ngara, Mewala ya ngening aldong iti ing metung karing tribu na ning Israel.
7: Nanu ing daptan tamu para adinan ta lang ayasawa ra ding lalaki ning Benjamin a mitagan? Mengaku tamung taimtim king Ginu king e ya makapakiasawa karela ing ninuman karing anak tamung babai.
8: Inyang ikutang da nung ating grupu karing tribu na ning Israel ing e minta king pamitipun karin Mizpa, ikit da king metung man alang dinatang karin a ibat Jabes ning Gilead.
9: Inyang mika bilangan na, ala metung man karing manuknangan Jabes karin Gilead ing atyu karin.
10: Inya peparala yang labing aduang libu ing balen karing peka matapang nang diling lalaki a maki panabilin: Munta kayu at paten yu la ding sablang tau king Jabes pati na ding babai ampon anak.
11: Paten yu la ding sablang lalaki pati na ding sablang babai a e na birhen.
12: Menakit lang apat a ralan a birhen pa karing memalen na ning Jabes, inya dela da la reti king kampu karin Silo a atyu king sakup na ning Canaan.
13: Kaybat peparala yang tubud ing mabilug a balen karing tau Benjamin a atyu king Batu ning Rimon at inawad da ing ituknang na ing labanan.
14: Migbalik la ding tau Benjamin at ding aliwang Israelita; binie da la karela ding babaing ibat Jabes a e ra pete. Oneng migkulang la reti.
15: Melunus la ring memalen karing tau Benjamin uling lesakan ne ning Ginu ing pangametung da ring tribu ning Israel.
16: Inya ngara ding talapanimuna ning balen, Ala nang babai king tribu ning Benjamin. Nanu ing gawan tamu ban adinan ta lang asawa ding lalaki ning Benjamin a makatagan?
17: E la dapat kababawasan agyang metung mu ding labing adua nang tribu ning Israel. Manintun tamung paralan ban makapanatili ya ing tribu na ning Benjamin,
18: oneng e ta na la man apaintulutan ing makapakiasawa la karing anak tamung babai, uli na ning ginawa tamung taimtim a pangaku king e ta ya paintulutan ing anak tamung babai ban makapakiasawa ya king metung a tau Benjamin.
19: Kanita ra aganaka king malapit na mu ing banuahan a piesta na ning Silo. Atyu ya ing Silo king dane norti na ning Betel, banda mauli king Lebona at banda aslagan king dalan pilatan na ning Betel at ning Sikem.
20: Ngarang sinabi karing tau Benjamin, Munta kayu at salikut karing mulahan ubas
21: at lawan. Potang lumual na la para terak king piesta ding babai ning Silo, lage kayu ibat karing mulahan ubas. Ing balang metung kekayu sagmit yang metung a ayasawa na karing babai at ituki neng magbalik kayabe na king sakup ning Benjamin.
22: Nung datang la kekayu ding karelang tata o kapatad at magreklamu la, malyari yung sabian karela, Ipakisabi mi ing e yu na la kakuanan kekami, uling e mi no man simsam kekayu king labanan ban maging asawa mi. At anti na ning e yu na la man binie kekami, e kayu mikasala king pengaku yu.
23: Gewa ra iti ding tau Benjamin; ing balang metung karela memili yang ayasawa na karing babaing teterak Silo at tinakas ne. Kaybat mibalik la king karelang sakup a lugal; telakad de ing balen da at karin na la menuknangan.
24: Meko la at minuli ding keraklan karing Israelita karing sarasarili dang tribu at pamilya ampon pibandian.
25: Ala pang ari king Israel kanitang panaun a ita. Daraptan na ning balang metung at metung itang buri nang daptan.