1: Mengari la ding memalen na ning Israel king ubas a memungang dakal. Nung kapilan la minawa kabilian kanita la merakal ding telakad dang altar. Nung kapilan la merakal a pupul king asikan da, kanita da la pekalagu ding sagradung asias a batu a karelang sasamban.
2: Mapaglinlang la ding pusu ra at ngeni sukat na lang dumalan kasakitan uli na ning karelang kasalanan. Lasakan na la ning Dios ding karelang altar at lasawan na la ding sagradung asias.
3: E lumuat sabian da reting tau, Ala keng ari ngeni uling e kami tatakut king Ginu . Nanu mo ing arapat na ngeni ning metung a ari para kekami?
4: Ala lang daraptan nung e mu bukud magsalita at e tutupad karing pangaku ra at karing kasunduan a tatatag da. Meging baluktut ing hustisia; mengaring dikut a makalasun king mesarul a gabun.
5: Mitakutan la at magpaldas ding memalen na ning siudad ning Samaria uli na ning pangawala na ning gintung baka na ning Betaven. Ila at ding paring susuyu karing kikilalanan dang dios tangisan da iti. Manangis la potang iti malubas ya king ginintuan nang leguan.
6: Midala ya iting idolo king Asiria bilang regalu king marangal a ari. Milako ya dangalan ing Israel, at mangapakarine ya uli na ning payu a tikian na.
7: Mawala ya ing karelang ari anti king kapirasung dutung a tiki na ning agus.
8: Masira la ding pisasamban dang idolo karing babo da ring bunduk-bundukan ning Aven. Tumubu ing suksuk at dikut karing karelang altar. Ikulait da ring tau karing bunduk, Isalikut yu kami! at karing bunduk-bundukan sabian da, Tambunan yu kami!
9: Nganang sasabi ning Ginu , E la tinuknang ding memalen na ning Israel king pamaniapat pamikasala laban kanaku manibat na kanitang aldo a mikasala la karin Gibea. Inya tagalan na la ning gera karin Gibea.
10: Datangan ku la deting makasalanan a memalen at parusan ku la. Misasanmetung la ding bansa laban karela at miparusan la uli na ning dakal dang kasalanan.
11: King misan a panaun mengari ya ing Israel king dumalagang baka a makasadia at maburing dadarang binutil, oneng binili ke ing paud king malagu nang batal at sinane ke para king lalung mabayat a obra. Pepakulyut ke king Juda ing sarul at king Israel ing aswe.
12: Ngakung sinabi, Sarul kayung bayung gabun para king kekayung sarili, mananaman kayung katuliran at mupul kayu king kanawan a ibunga na ning katapatan yu kanaku. Panaun na ban mibalik kayu kanaku, ing kekayung Ginu , at datang ku at pauran ku ing bendisyun kekayu.
13: Oneng e mayap ing tenam yu at pipulan yu iti. Pengan yu ing binunga da ring kekayung kalaraman.
: Uling menalig kayu karing kekayung karung panggera at karing dakal yung sundalus,
14: datang ing gera karing kekayung memalen at malasak la ding sabla yung kuta. Mangari king aldo inyang lesakan neng Aring Salman king gera ing siudad ning Betarbel, at mipatanan la at mete ding pengaring babai at ding karelang anak.
15: Makanyan ing malyari kekayung memalen na ning Betel, uling tutung maragul ing depat yung e mayap. Mate ya ing ari na ning Israel kabud magumpisa ing labanan.