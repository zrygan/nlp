1: Ninu iting daratang ibat king siudad ning Bozra ning Edom? Ninu iting makamal a makapiblas malutu, lalakad mitmung kayupayan, at sikanan?
: Ya ing Ginu , ing mayupayang magligtas; daratang ya ban ihayag na ing tagumpe na.
2: Baket ing susulud na malutu a kalupa na ning lalaking daramusak ubas king pigagawan alak?
3: Nganang mekibat ning Ginu , Anti ding ubas demusak ku la ding bansa at alang dinatang ban sumaup kanaku. King mua ku telasan ku la, at ing daya ra ya ing pepalare king imalan ku.
4: Inari ku king lub ku king dinatang na ing aldo ning pamagligtas karing taung pinili ku; oras na ban parusan ku la ding kalaban da.
5: Inyang miglalawe ku, mipamulala ku king ikit ku uling ala metung mang sumaup kanaku. Oneng ing mua ku ya ing pepasikan kanaku, at ikua kung dili ku ing tagumpe.
6: King mua ku demusak ku la ding sablang bansa at simbulat ku la. Tigtug ku ing karelang daya king gabun.
7: Isalita ku ing e kukupas nang lugud ning Ginu ,
: purian ke king sablang depat na kekatamu.
: Lubus na lang binendisyunan ding memalen ning Israel,
: uli na ning lunus at lugud nang alang kupas.
8: Nganang sinabi ning Ginu , Ila ding taung pinili ku; e ra ku pagtaksilan. Inya naman linigtas na la
9: king sabla rang kasakitan. E ya metung a anghel, nune ing Ginu mismu ya ing migligtas karela. Linigtas na la uli na ning lugud na at lunus. Ya ing parating mimingat karela king milabas a panaun.
10: Oneng linaban la king Ginu at pepalungkut de ing banal nang espiritu. Inya meging kalaban de ing Ginu at lebanan na la.
11: Oneng aganaka ra kanita ing karelang milabas, itang panaun nang Moises a talasuyu ning Ginu . Kaybat kitang da, Nu ya karin ngeni ing Ginung migligtas karing manimuna na ning balen na keta king dagat? Nu ya karin ing Ginung minie king banal nang espiritu kang Moises?
1213: Nu ya karin ing Ginung ginamit king upaya na at dinapat makapagmulalang bage king kapamilatan nang Moises; sigsag ne ing danum ning dagat at tinaid na la ding memalen na libutad ning malalam a danuman ban akua na ing alang kapupusan a kabantugan para king sarili na?
: Alipatan de ing dagat king pamanimuna na ning Ginu karela, anti lang kabayung malyap; e la bitasang misakab.
14: Nung makananung tatairan na la ning pastul ding baka king malabung a dikut king kapatagan, makanyan na lang dininan kanawan ning Dios ding taung pinili na. Penimunan ne ing balen na at iti migdalang dangalan king lagyu na.
15: Ginu , lawan mu kami ibat king banuang tuknangan mu, busal ning kekang kabanalan at ligaya. Nukarin ing maragul mung malasakit para kekami? Nukarin ing upaya mu? Nukarin ing lugud mu at lunus? E mu ke sa kakalinguan.
16: Ika ing kekaming tatang. E ra ke kikilalanan agyang di Abraham at Jacob a makatua mi, oneng ika, Ginu , ing kekaming tatang, e mu ke tiknangan liligtas.
17: Baket paintulutan mung mililisia kami karing kekang dalan? Baket paburen mu ing kesiasan ming buntuk at ing pamipainggulut mi keka? King uli ra detang susuyu keka magbalik ka kekami at king uli da ring taung kekang pinili a menatiling bandi mu kapilan man.
18: Ikami, ding memalen mung banal, tinabi da kami ding kalaban at lepastangan de ing kekang santuaryu.
19: Linawe mu kaming balamu wari kapilan man e mu ke pa sekupan; anti waring e ke meging pili mung memalen.