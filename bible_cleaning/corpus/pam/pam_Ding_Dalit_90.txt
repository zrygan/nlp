1: Ginu , ika ing kekeng meging tuknangan
: karing dakal a panaun a milabasan.
2: Bayu mo pa pepalto ding kabundukan
: o ing yatung kekang lelangan, ika na ing Dios a alang kayangganan, at Dios ka kapilan man.
3: Babalik me ing tau king alikabuk a keyang ibatan;
: kekang sasabian, O anak ding tau, king alikabuk mibalik kayu.
4: Anti lang patingapun ding libung banua keka;
: mengari la king napun a linabas na
: o anting oras a makuyad neng bengi.
5: Tatange mu la ding tau anting agus ning albug;
: kasing kaba na kami mu ning paninap;
: mengari kaming dikut a neng abak sisibut.
6: Kabang abak pa sagiwa la at mamulaklak;
: karas ning bengi lanat la.
7: King pelian ning mua mu magigisan kami;
: king kekang kasbu gagalgal ke ngan.
8: Atyu la king kekang arapan
: ding kekeng kasalanan;
: ding makasalikut ming kasalanan balu mu la ngan.
9: Kukuyad ing bie mi uli ning kekang mua;
: lalbug yang kalupa ning bage bilung ning tau.
10: Ing bie mi angga mung pitung pulung banua;
: miraras kaming walung pulung banua nung masikan ke pa;
: makanyan man, kaguluan at problema ing darala ra;
: mabilis yang lilipas ing bie at kaybat mawala ne.
11: Ninu ing makibalu king puersa ning kekang mua?
: Ninu ing makaintindi king kasbung makatakut a kekang darala?
12: Inya ituru mu kekami king ing bie makuyad ya,
: ban pusu mi king beluan mipabiasnan la.
13: Ginu , ing kekang mua kekami angga kapilan?
: Keka la sanang lunusan dening kekang alipan.
14: Kagising mi neng abak katmuan mu ke sa king lugud mung alang kupas,
: ban magkanta kami at tumula kabang mabie kami.
15: Alilan mung tula itang lungkut a kekami kekang peparala
: kanitang panaun ning kekeng kasakitan.
16: Ipakit mu karing talasuyu mu ing makapagmulalang dapat mu;
: paintulut mung ding lahi mi karelang akit ing mayupaya mung dapat.
17: O Ginung Dios, ing keka sanang bendisyun ibie mu kekami;
: king sablang dapat mi tagumpe keka sanang ibie.