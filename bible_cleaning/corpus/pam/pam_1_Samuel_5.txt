1: Ibat king Ebenezer dela re ding Filisteo ing Kaban ning Dios karin Asdod.
2: Linub de king templo ra at binili re siping na ning kikilalanan dang dios a i Dagon.
3: Kabukasan ning abak a maranun, ikit da ring memalen na ning Asdod king makaragsa ya at makasubsub i Dagon arapan ning Kaban ning Ginu . Telakad de at binalik king lugal na;
4: oneng kabukasan abak a maranun makaragsa ne naman at makasubsub i Dagon arapan ning Kaban ning Ginu . Putut ya buntuk at aduang gamat; pakakalat la lele na ning pasbul. Bukud mung ing katawan na ya ing mitagan.
5: Iti ya ing sangkan nung inya angga man ngeni ding pari nang Dagon at ding sablang lulub king templo nang Dagon e la tutuklu king lugal lele na ning pasbul ning templo nang Dagon karin Asdod.
6: Perusan na la ning Ginu ding memalen na ning Asdod at ding kasiping dang balen; mitubuanan lang tumor.
7: Ngara ding memalen na ning Asdod inyang akit da iti, E ya sukat manatili kekatamu ing Kaban ning Dios ning Israel uling mabayat ing parusa na kekatamu at king dios tamung i Dagon.
8: Atin lang tiburan a tau at pepatipun da la ring sablang ari da ring Filisteo at ngarang mengutang, Nanung gawan mi king Kaban ning Dios ning Israel?
: Ngarang mekibat, Padala ya ing Kaban ning Dios ning Israel karin Gat. Makanyan deng dela ing Kaban ning Dios ning Israel karin Gat.
9: Inyang miras ya karin, miparusan la naman ding tau karin at bina lang melingasngas. Mitubuanan lang tumor ding memalen karin; matua at anak.
10: Kaybat dela re ing Kaban ning Dios karin Ekron. Oneng ngara ding tau Ekron inyang miras ya karin ing Kaban ning Dios, Dela re ing Kaban ning Dios ning Israel kekatamu ban itamu naman ing papate ra king Dios ning Israel.
11: Kanita ila man pepatubud la at tinipun ding sablang ari da ring Filisteo. Ngara, Ilako ye keni ing Kaban ning Dios ning Israel at ibalik ye king sarili nang lugal; nung ali mangamate ke ngan. Maragul ing takut da ring memalen king mabilug a siudad. Tatakut la king parusa na ning Dios;
12: mengatadtad lang tumor detang e mete. Miras banua ing kulisak da.