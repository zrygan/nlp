1: Iti ya ing mensahi na ning Ginu Migsalita yang kaparusan king bansa ning Hadrak at para king siudad ning Damasco. Bandi na la ding sablang tribu na ning Israel; bandi nia naman ning Ginu ing sentru na ning Siria.
2: Ing Hamat, king angganan na ning Hadrak, bandi nia naman; antimu rin ding siudad ning Tiro at Sidon at ing sablang gelingan a atyu karela.
3: Mitalakad yang mangatibe kuta ing Tiro para king sarili na, at mitambak yang dakal a pilak at gintu angga na king balamu pangkaraniwan na mung anti ing alikabuk at sukal karing dalan na.
4: Oneng ilako na ngan ning Ginu ing sablang kayatinan na. Iyugse na ing pibandian na king dagat, at king kapamilatan na ning silab gisanan ne ing siudad angga king mipatag ya king gabun.
5: Akit na iti ning siudad ning Askelon at mitakutan ya. Akit na naman iti ning siudad ning Gaza at tutu nang panamdaman. Ing Ekron, antimu rin, uling mewala na ing sabla nang asahan. Mate ya ing ari ning Gaza, at malakuan yang alang memalen ing Askelon.
6: Manuknangan la king Asdod ding taung misamut-samut a lahi. Ngana ning Ginu , Angganan ku na ing pamagmatas-matas da reting Filisteo.
7: E na la mangan kapilan man king karning ating daya o mangan king makabawal a pamangan. Maging dake na la ning kanakung balen ding sablang miligtas, at maging anti lang metung a pamilya king tribu nang Juda. Maging dake ne ning kanakung balen ing Ekron antimo ding Jebuseo.
8: Banten ke ing kanakung bansa ban e ra ne aluban ding kalaban na. E ku na paintulut karing magsamantala ing gipitan da la pa ring kanakung memalen. Ikit ku nung makananu lang migkasakit ding kanakung memalen.
9: Magsaya kayu, memalen ning Zion!
: Kulisak kayu king tula, ikong tau Jerusalem!
: Lawan yu, daratang ya kekayu ing kekong ari!
: Daratang yang kayabe ing tagumpe,
: oneng mapagpakumbaba ya at metung yang asno ing sasaken na,
: metung yang biseru, anak ning gaindung asno.
10: Ngana ning Ginu ,
: Ilako ku na la ding karung panggera ning Israel,
: at ding kabayung pakigera karin king Jerusalem;
: ding pana a magagamit king labanan kaku na la ngan siran.
: Kapayapan ing itatag ning kekong ari karing miyayaliwang kayarian;
: ing pamamahala na magumpisa king dagat angga king kasumangid a dagat;
: manibat king Ilug ning Eufrates angga na karing sepu ning yatu.
11: Ing Ginu sasabian na,
: Uli ning kasunduan ta a mitatakan king daya ding ain-sakripisyu,
: ding kekang memalen gawan ku lang malaya;
: ilako ku la king alang danum a talaga ning pangayugse ra karing aliwang bansa.
12: Muli na kayu, ikong miyugse a ngeni atin nang kapanayan;
: magbalik na kayu karing katahimikan da ring kekong tuknangan.
: Ngeni kekayu sasabian ku dobli-dobli ing ibayad ku kekayu,
: at bendisyun para king kasakitan a kekong delanan.
13: Gamitan ke ing Juda anti ing pana ning sundalus,
: at ing Israel anti ding paslu.
: Gamitan ku la ding lalaki ning Zion anting metung a espada
: ban labanan ku la ding sundalus ning Grecia.
14: Pakit ya ing Ginu karing memalen na;
: ibugnus na lang paslu na anting kildap.
: Ing Ginung Dios trumpeta yang tiupan na;
: lumusub ya libutad ning alisus king mauli manibatan.
15: Ing Ginung Mayupaya memalen na ingatan na la,
: at ding kalaban da karela lang paten.
: Kulisak la libutad ning labanan anti ding taung malasing,
: at ing daya ding kalaban karelang payagusan;
: magus anti ing daya ning animal a sasakripisyu,
: ing dayang tutugtug da karing suluk ning altar.
16: Potang ing aldong ita datang na, iligtas ne ning Ginu ing balen na,
: antimo ing pastul a sasagip karing sese nang animal a atyu king panganib.
: Anti ding iyas king korona
: sunlag lang masala king bansa na.
17: E mu nanung kayapan at leguan ing mayakit kanita king bansa!
: Dagul lang masikan a katawan ding baintau na at dalaga
: uli ning binutil at alak a pangabiayan da.