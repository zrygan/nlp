1: Tiupan ya ing trumpeta; kampana tigtigan ya
: king Zion, ing bunduk-bundukan nang banal ning Dios.
: Galgal kayu memalen ning Juda!
: Uling ing aldo ning Ginu malapit niang datang kekayu.
2: Aldo yang maralumdum at malungkut,
: aldo yang matuling at malulam.
: Lumusub la ding dakal a durun
: anting dalumdum a kakalat babo ding bunduk.
: E pa mika anti kanyan,
: at e na mika anti pa kanian.
3: Mengari la king api a lalaklak karing tanaman.
: King karelang arapan ing bansa anti ya ing Mula ning Eden,
: oneng king karelang kagulutan metung yang malanging ilang.
: Karela alang miligtas metung man.
4: Kabayu ing karelang kawangis;
: pupulayi lang anti ding kabayung pakigera.
5: Mainge lang anti ding karung panggera
: karing babo bunduk lundag-lundag la;
: lalagutuk lang anti ing malanging dikut neng masisilab ya.
: Maka-ayus lang anti karing dakal a sundalus,
: king pamakilaban makasadia la.
6: Kabang lalapit la, ing balang tau gagalgal ya;
: manimutla ya ing balang lupa.
7: Lulusub lang anti ding gerero;
: mengari la karing sundalus potang pader karela yang ukiatan.
: Ala lang patugut magmartsa, diretsu ing lakad da
: at e la manaliwang dalan
8: ni e la misusumpungan man.
: Sasagupa la karing kutang dipensa,
: at ala nanumang makasabat karela.
9: Mabilis lang lulub king siudad,
: lulundagan da lang pader a matas;
: bale karela lang papanikan,
: at anti lang mapanako daralan karing awang.
10: King paglusub da, gabun mumugun ya
: at gagalgal yang banua.
: Ing aldo at bulan daralumdum la,
: at batuin ipagkaymut dang aslag da.
11: Kakabling la ding utus ning Ginu karing e abilang-bilang nang sundalus;
: ding sundalus a mamintu king Ginu ;
: tune dakal la at masikan lang tutu.
: Makapangilabut ya ing aldo ning Ginu !
: Ninu kaya ing miligtas kaniti?
12: Oneng agyang ngeni, ngana ning Ginu ,
: sumisi kayu at magbalik lub kaku king mabilug yung pusu,
: at kayabe ning pamag-ayunu, kiak kayu ampon lungkut.
13: At gabakan ding pusu at aliwa ing imalan yu.
: Magbalik kayu king Ginung kekong Dios.
: Maganaka ya at mitmu king lunus;
: mapibabata ya at tutuparan na sablang pengaku na;
: manatili yang mamatawad kapilan man at e biasang mamarusa.
14: Siguru ing Ginung kekong Dios mikaduan ya lub,
: at kayabe ning dakal a pupul ing bendisyun na kekayu ibie na.
: Kanita iyain yu king Ginu alak ampon binutil.
15: Tiupan ye ing trumpeta king babo ning Bunduk ning Zion;
: iyutus yu ing pamag-ayunu at maus kayung pulung!
16: Tipunan yong miyabe-abe ding memalen;
: isadia la para king banal a kapulungan;
: makatua kekayu lang ausan;
: anak kekayu lang tipunan
: pati na ding sususung bingut.
: Agyang ding bayung miyasawa
: lakuan da lang bale ra, at sukat ing datang la.
17: Ding pari king Ginu susuyu
: pilatan ning altar, at ning pasbul ning Templo,
: paburen lang tumangis at manalangin
: Ginu , malunus ka king kekang balen,
: e mu paintulut ing insultuan da kami
: at kaylian ding aliwang bansa
: king kapamilatan ning karelang pamagsalita: Nu ya karin ing kekong Dios?
18: Kaybat, ing Ginu pepakit yang masabal king bansa na;
: karing memalen na melunus ya.
19: Pekibatan na la;
: ngana, Ngeni kekayu ibie ku
: binutil, alak, at larung olibo
: at kumabsi na kayu.
: Ing pamaninsultu da kekayu ding aliwang bansa tuknangan da na.
20: Ding dakal a durun a ibat king norti ilako ku na la,
: at ding mapilan kareti king ilang ku la itabi.
: Ding mumuna rang pulutung mitabi la king Dagat a Mete,
: ing pulutung dang makatauli king Mediteraneo ku no man itabi.
: Muluk la ding mete rang katawan.
: Kaku lang paten uli ning sablang keko ra depatan.
21: Marangle, e ko sa tatakut;
: tumula at magsaya kayu
: uli ning sablang depat ning Ginu para kekayu.
22: Ikong animal, e ko sa mitatakutan
: uling sagiwa na lang kekong pastulan;
: ding tanaman mamunga na la ngan,
: at dakal lang bungang higera at ubas.
23: Tumula kayu, memalen ning Zion,
: magsaya kayu uli ning depat na para kekayu ning Ginung kekong Dios.
: Kekayu binie na ing sapat a uran king kekong pupul;
: bildug na ing uran king panaun ning dimla,
: at uran-kaleldo antimo ing sadia.
24: Ding lugal a pidadaran king binutil mikatmuan la ngan;
: ding makatulid a lulanan karing pipamaslan king alak at king larung olibo maglapo-lapo la ngan.
25: Ibalik ku itang keka mewala
: inyang ding dakal a durun pengan dang kekang pupul.
: Kareting minyira keka aku ing pepadala.
26: Ngeni mika pamangan kang dakal at kumabsi ka.
: Ing Ginung kekang Dios keka yang purian,
: ing dinapat makapagmulalang bage para keka.
: E ne pasibayu pang mainsultu ing kakung balen.
27: Kanita, ika Israel, abalu mu king aku, ing Ginu a kekang Dios,
: at ala nang aliwa pang atyu libutad yu.
: Ing kakung balen e ne mainsultung pasibayu.
28: Kaybat na nita, itugtug ke ing kakung espiritu king metung at metung
: ding anak yung lalaki at babai sabian da ing kakung mensahi;
: maninap la ding kekong mangatuang lalaki
: at ding lalaki yung kayanakan manakit la ngang vision.
29: King panaun a ita, itugtug ke ing kakung espiritu,
: pati na karing ipus a lalaki at babai.
30: Munie kung babala tungkul king aldong ita,
: king yatu at king banua;
: mika patayan, silab, at asuk a makapal.
31: Ing aldo dalumdum ya,
: at ing bulan lare yang anting daya,
: bayu datang ing maragul at makapangilabut a aldo ning Ginu .
32: Oneng ding sablang pasaup king Ginu miligtas la.
: Antimo ing sinabi ning Ginu kanita pa,
: Ding mapilan king Jerusalem makatakas la;
: detang buri kung mitagan, mitagan la.