1: Ikit ke ing Ginu kanitang banua na ning pangamate nang Aring Uzzia. Makalukluk ya king tronu nang matas. Mitmu ya ing mabilug a Templo king laylayan na ning imalan na.
2: Makatalakad lang makapadurut king Ginu ding anam a milalablab a lelangan. Atin yang anam a pakpak ing balang metung karela. Tatakpan ne ning metung at metung karela ing lupa na karing aduang pakpak, ing katawan na karing adua, at gagamitan na la ding adua king pamanyulapo.
3: Ngara king metung at metung
: Banal, banal, banal!
: Banal ya ing Ginung Mayupaya!
: Mitmu ya ing yatu king ligaya na!
4: Meugun la ding pundasyun na ning Templo uli ning masikan dang siwala, at mikatmuan yang asuk ing Templo.
5: Kanita sinabi ku, Ala na kung kapanayan! Makalunus ku uling makasalanan la ding labi ku, at uling manuknangan ku libutad ding taung marinat a labi. Ngeni, ikit ke karing sarili kung mata ing Ari, ing Ginung Mayupaya!
6: Kanita sinulapo yang papunta kanaku ing metung karing lelangan. Magdala yang baya a kinua na king altar king kapamilatan ning sipit.
7: Tigkilan ne ing labi ku king baya at ngana, Tigkilan na na la niti ding kekang labi. Ala na kang kasalanan ngeni at mipatawaran na la.
8: Kaybat na nita, dimdam keng magsalita ing Ginu . Ngana, Ninu ing itubud ku? Ninu ing maging kekaming talapagsalita?
: Ngakung mekibat, Aku pu! Itubud yu ku!
9: Inya sinabi na ing mako na ku at iyatad ku karing tau ing anti kaniti: Agyang numanu kayung makiramdam, e kayu makaintindi. Agyang numanu kayung lumawe, e yu akit ing malilyari.
10: Kaybat sinabi na kanaku, Gawan mu lang mapurul a isip ding taung deti, maklak, at bulag ban e la manakit o makaramdam o makaintindi. Magkang magbalik la lub kanaku at maulu la nung manakit la, makaramdam, at makaintindi.
11: Ngakung kinutang, Angga kapilan manatili ing anti kaniti, Ginu ?
: Nganang mekibat, Angga potang malasak na la ding siudad at ala na lang bitasang manuknangan. Angga king milako la tau ding bale ra, angga king maging anti ya king disyerto ing bansa.
12: Iparala ku la ding tau king marayung lugal at gawan keng alang ulaga ing mabilug a bansa.
13: Nung atin mang mitagan metung a tau karing balang apulu, ita man mate ya; maging anti yang pun nang mitagan ning tanaman a ensinang mekutud.
: Larawan ne ning pun a mitagan ing metung a bayung pamagumpisa para king balen na ning Dios.