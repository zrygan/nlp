1: O Ginu , pakiramdaman mu ku;
: katuliran ing aduan ku;
: kakung dalangin miras sa king kekang panandam,
: uling tau kung e maglinlang.
2: Keka ku sana tanggapan ing kayatulan a kakung katuliran,
: bustan mu sanang karelang akit ing katutuan.
3: Pusu ku balu me;
: bengi man sisi-siasatan me.
: Sibukan mu ku at ala kang ikit a e mayap;
: uling kakung pamagsalita kakung ingatan.
4: Ding taung mapanagkas e ku la pakiapusan,
: uling tapat ku lang pamintuan ding amanung king labi mu manibatan.
5: Karing kekang dalan bitis ku karin la daralan,
: inya e ku mitakid king kakung pamaglakbang.
6: Keka maus ku, O Dios ko, uling pakibatan mu ku,
: keka sanang pakiramdaman ing kakung sasabian.
7: Ipakit mu ing alang kupas mung lugud,
: O talapagligtas ding keka lalapit pasaup;
: siping mu ligtas ku karing kakung kalaban.
8: Ingatan mu ku antimong pekamal keka,
: lalam mung pakpak ingat mu makanyan sana;
9: uling ding taung e mayap buri da keng panasakitan.
: Kaku makapadurut la,
10: lunus ala karela; kapalaluan ing pamaniabian da.
11: Tekikian da ku at pedurutnan;
: buri dang arakap da ku sana.
12: Balamu leon lang danupan manintun paglapakan;
: balamu leon lang malati, pakasalikut lang manaya ban aku ing karelang sagmitan.
13: Ginu , me keni keka lang arapan;
: gisanan mu lang sambutan!
: Iligtas mu ku karing taung e mayap king kapamilatan ning kekang panabak.
14: Ginu , iligtas mu ku karing taung anti kareti;
: gamat mung mayupaya gamitan mu ne
: kareting taung labis-labis king pagkabie;
: parusan mu la ketang parusang sidia mu karela;
: ding anak at apu ra idame mu la.
15: Lupa mu kaku yang tangalan,
: uling darapat kung katuliran,
: at kagising ku neng abak
: tula kumatmu ku uling 'tyu ku arapan mu.