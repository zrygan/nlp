1: Inyang dimdam nang Aring Hezekia ing ulat da, ginabak na ing imalan a susulud na uli na ning lungkut na; misulud yang magaspang a imalan at minta ya king Templo ning Ginu .
2: Tinubud ne i Eliakim, ing opisyal a manibala king palasyu, i Sebna, ing kalihim ning palasyu, at ding makatua karing pari kang propeta Isaias a anak nang Amoz. Makasulud la namang imalan a magaspang.
3: Iti ya ing mensahi a penabilin nang ipayabut da kang Isaias: Ing aldong iti aldo ne ning kaligaligan; mipaparusan tamu at mibili king kamarinayan. Mengari tamu king babaing manganak, oneng e ne abait ing anak uli na ning maina ne.
4: Tinubud ne ning ari na ning Asiria ing matas diling opisyal na ban lapastanganan ne ing Dios a mabie. Mananu na sanang damdaman na la ning Ginung kekang Dios deting kalapastanganan at parusan na la detang migsalita kareti. Inya ipanalangin mu la king Dios ding mitagan karing kekatamung memalen.
5: Inyang tinggap neng Isaias ing mensahi na ning Aring Hezekia,
6: pepayabut na ing anti kaniting pakibat: Sasabian na keka ning Ginu king e ka sukat mitatakutan king sasabian da ring tau Asiria king ing Ginu e na ka agyung iligtas.
7: Gawa yang paralan ing Ginu ban miras ing balita king ari ning Asiria at iti ing maging sangkan na ning pamagbalik na king sarili nang bansa. At paintulut na ning Ginu king mate ya king sarili nang bansa king kapamilatan na ning espada.
8: Abalitan na ning opisyal a tau Asiria king meko ne king Lakis ing ari na at makilaban ya king makasiping a siudad na ning Libna. Inya tinaglus ya karin ban mangutang king ari.
9: Miras ing balita karing tau Asiria king ding sundalus na ning Ehipto a panimunan nang Aring Tirhaka ning Etiopia daratang la ban lumusub karela. Inyang dimdam na iti ning ari peparala yang sulat king Aring Hezekia na
10: ning Juda ban sabian na iti: Sinabi na keka ning dios a kekayung panaligan king e kayu manabu karing gamat ku, oneng e ka sa pailinlang kaniti.
11: Mekad abalitan mu na nung nanu ing daraptan na ning ari ning Asiria karing bansa a birian nang lasakan. Isipan mu galang king miligtas ka?
12: Ding makatua ku ila ding linasak karing siudad na ning Gozan, Haran, at Resef, at ila ding mekamate karing memalen na ning Beteden a manuknangan king Telasar. Ala metung man karing dios da ing mekapagligtas karela.
13: Nu la karin ngeni ding ari da ring siudad na ning Hamat, Arpad, Sefarvaim, Hena, at Iva?
14: Kinua neng Aring Hezekia ing sulat karing tubud at binasa ne. Kaybat minta ya king Templo; binili ne ing sulat king arapan na ning Ginu ,
15: at nganang menalangin,
16: O Ginung Dios ning Israel a makalukluk king tronu babo da ring kerubin, ikang bukud ing Dios a sasakup karing sablang kayarian keti king yatu. Ika ing linalang king yatu at king banua.
17: Ngeni, Ginu , pakiramdaman mu kami sana at lawan mu ing mangapalyari kekami. Pakiramdaman mu, O Dios a mabie, ing sablang kalapastanganan a sasabian na kekang Senakerib.
18: Ikami ngan, Ginu , balu mi king ding ari na ning Asiria ilang menlasak karing dakal a bansa at likuan da lang makatiwangwang,
19: at minyilab karing karelang dios a e naman tune dios, nune larawan la mung gewa ra ding gamat ding tau king dutung at king batu.
20: Ngeni, O Ginung kekaming Dios, iligtas mu kami sana karing tau Asiria ban akilala da ring sablang bansa king ika mung bukud ing Dios.
21: Kanita peparala yang mensahi i Isaias kang Aring Hezekia; sasabian na ing pakibat na ning Ginu tungkul king panalangin na ning ari.
22: Nganang sinabi ning Ginu , Senakerib, kaylian na ka ning siudad ning Jerusalem at pisunusunu na ka.
23: Ninu ing isipan mung kekang lalapastanganan at insultuan? Meging ala kang galang kanaku, ing banal a Dios ning Israel.
24: Tinubud mu la ding kekang talasuyu ban ipagmayabang mu kanaku king ika at ding sabla mung karung panggera ikua mu lang selakayan ding matas diling bunduk na ning Lebanon. Pigmayabang mu pa king kinutud mu la ding matas diling tanaman a sedro at ding masanting diling tanaman a sipres at king ikua mu lang disan ding pekasuluk nang diling dake ding gubat.
25: Pigmayabang mu pa king kinulkul kang talaga at minum king danum da ring aliwang bansa, at melangi ya ing Ilug ning Nilo uling dilpak de ring bitis ding sundalus mu.
26: E mu pa wari abalitan king maluat ku nang tingka yan? At ngeni tiparan ku na. Aku ing minie upaya keka ban gawan mu lang tambak-tambak a balbal a batu ding siudad a matibe pader.
27: Ala lang akarapat ding taung manuknangan karin; mitakutan la at e la mekabulad. Mengari la king dikut king marangle o king dikut a tutubu king bubungan na ning bale potang tutiupan na la ning mapaling angin a ibat king aslagan.
28: Oneng balu ku ing sablang bage tungkul keka, nung nanu ing daraptan mu at nung nukarin ka munta. Balu ku nung makananu kang mimimua kanaku.
29: Abalitan ku ing bigsikan mu at ing ketasan mung lub at ngeni mibili kung taga king arung mu at busal king asbuk mu at ibalik da ka king lugal nung nu ka menibatan.
30: Kaybat nganang Isaias kang Aring Hezekia, Oyti ing tanda king bage mapalyari kaniting banuang kasalukuyan at king tutuking banua. Ing bukud mung kanan ya pin ing trigu a kabud na tinubu, oneng makatanam kang trigu king tutuking banua at pupulan mu iti, at makatanam ka namang ubas at makapangan ka karing bunga ra.
31: Detang mitagan king bansang Juda lumabung lang anting tanaman a managlus a yamut king gabun at mamunga la.
32: Mika tau king Jerusalem at king Bunduk ning Zion uli da ring mitagan, uling iti ing buri nang mapalyari ning Ginung Mayupaya.
33: Iti ya naman ing sinabi na ning Ginu tungkul king ari na ning Asiria: E ne luban iting siudad at e ya makabugnus agyang metung mung paslu. Alang sundalus a pakakalasag a makalapit kaniting siudad, at alang makagawang sabat a pangubkub kaniti.
34: Magbalik ya king mismung dalan a ibatan na, at e ne bitasang aluban iting siudad. Aku, ing Ginu , ing migsalita.
35: Idipensa ke at ingatan iting siudad para king sarili kung dangalan at uli na ning pangakung binie ku king talasuyu kung i David.
36: Kanita minta ya king kampu da ring tau Asiria ing metung a anghel na ning Ginu , at mekamate yang dinalan walung pulu't limang libung sundalus. Itang kabukasan a abak a maranun, inyang migising la ding memalen, ikit da lang pakapase; mete la ngan!
37: Kanita i Senakerib, ing ari ning Asiria, minatras ya at migbalik king Nineve.
38: Misan a aldo, kabang sasamba ya king templo ning dios nang i Nisrok, ding adua karing anak nang lalaki, i Adramelek at i Sarezer, pete de karing karelang espada at kaybat tinakas lang minta king Ararat. I Esarhadon, ing metung na pang anak, ya ing minalili bilang ari na ning Asiria.