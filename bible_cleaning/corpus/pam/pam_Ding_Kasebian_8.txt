1: E wari mamaus ing kabiasnan
: at ing beluan anti naman?
2: Makayabat ya karing matas a lugal lele dalan,
: at karing mikurus a dalan.
3: Atyu karin king piluluban king siudad,
: karing lele pasbul dalan.
: Nganang mamaus
4: Ausan da ka kapanamdaman, O taung melalang,
: mamaus ku king balang tau ning mabilug a yatu.
5: Ikong mangmang, kabiasnan kekong pagaralan,
: at pakaisipan.
6: Makiramdam kayu, uling magsalita kung bage maulaga;
: karing labi ku lumual ing katutuan.
7: Ing kakung sabian katutuan,
: uling masusumami ku king kalaraman.
8: Ing sablang kakung sabian makatuliran;
: ala kang akit a pamangabiran.
9: Masala la king taung ating aintindian,
: at malino la king taung ating kabiasnan.
10: Ipaygit yu king pilak ing kakung tuturu;
: pilinan yu ing kabiasnan kesa king purung gintu.
11: Uling ing kabiasnan maygit ya karing alahas a mangamal;
: ala yang kalupa king nanumang kekang pagnasan.
12: Aku ing Kabiasnan; atyu kaku ing bage aintindian,
: atin kung beluan at masalese kapasyahan.
13: Ing takut king Ginu ya ing pikasaman ing e ustu;
: kakung kasaman ing ketasan at ing kapalaluan,
: ing ugaling e mayap at kalaraman.
14: Kaku ing mayap a kaisipan at ing tune agyu kung daptan,
: atin kung beluan at sikanan.
15: King uli ku ding ari atyu la king tronu,
: at pamuntuk patupad dang kautusan a makatuliran.
16: King uli ku pamuntuk makapamahala la,
: at pati na detang marangal a tau ning yatu.
17: Kaluguran ku la detang malugud kaku,
: at ding manintun kaku akit da ku.
18: Atyu kaku ing pibandian at dangalan,
: pati ing e kukupas a pibandian at kanawan.
19: Ing kaku akua yu maygit ya king gintung puru
: at king pilak a puru.
20: Lalakad ku king dalan ning kabanalan;
: kaku lang tutukian ding tuntunan ning katuliran.
21: Karetang malugud kaku dinan kong pibandian
: pati na ding karelang tuknangan.
22: Karing sablang lelang ning Ginu aku ing minuna,
: king sablang depat na kanitang milabas a panaun aku ing mumuna.
23: Melalang na ku bayu linto ing sabla,
: kanitang ing yatu e ya pa megawa.
24: Atyu na ku bayu ya linto ing dagat;
: kanitang ala la pang danum ding sibul.
25: Atyu na ku bayu la linto ding bunduk, at ding bunduk-bundukan,
26: bayu ne lelang ning Dios ing yatu,
: at ding marangle o ing gabun ning yatu.
27: Atyu na ku kanitang lelang ne ing banua king ngeni kabilian na,
: kanitang lidlad ne ing balamu suklub babo ning danuman,
28: kanitang binili no ding biga king banua,
: kanitang ding sibul ning dagat biklat na la,
29: at kanitang inutus na king danum ning dagat
: king e la mitatas lagpus king sinabi na,
: at inyang ding pundasyun ning yatu telakad na la.
30: Atyu ku siping na anting maestro de obra,
: aldo-aldo aku ing tula na;
: king arapan na parating masaya;
31: matula ya king yatu
: at maligaya karing anak da ring tau.
32: Ngeni, kakung anak, makiramdam kayu kaku,
: daptan yu ing sasabian ku at magtagumpe kayu.
33: Makiramdam kayu at magpakabiasa
: at e kayu magpabaya.
34: Tumula ya ing taung kaku makiramdam,
: itang aldo-aldo manaya karing kakung pasbul dalan;
: itang manatiling king pasbul mibuklatanan.
35: Itang kaku makatuklas, bie ing atagpuan na,
: at king Ginu tanggap yang kaligayan.
36: Oneng ing taung kaku e makatuklas, ing sarili na yang panasakitan na;
: detang kaku mimimua, ing kamatayan ya ing kaburian da.