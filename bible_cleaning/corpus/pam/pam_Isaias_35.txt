1: Ing disyerto magsaya ya,
: at karing gabun a alang ulaga lunto lang sampaga.
2: Ing disyerto magkanta ya, at kulisak king tula;
: maging anti ya karing Bunduk ning Lebanon king lagu na,
: at maging mataba ya anti ding marangle ning Carmel at Sharon.
: Akit ning balang metung ing ligaya ning Ginu ;
: akit da ing degulan na at upaya.
3: Dinan yu lang sikanan ding gamat a mapagal,
: at ding tud a gagalgal king pamangalambut.
4: Sabian yu king ninumang mimina lub,
: Siknangan mu ing lub mu at e ka tatakut!
: Daratang ya ing Dios ba na kang iligtas,
: datang ya ban ding kekang kalaban keya lang parusan.
5: Manakit la ding bulag,
: at makaramdam la ding maklak.
6: Ding pile lundag la at terak,
: at kulisak la ding pipi king tula ra.
: Magus ing danum libutad ning disyerto;
7: maging dagat-dagatan ing mapaling balas,
: at kumatmu yang sibul ing malanging gabun.
: Karing lugal a sadia rang tuknangan ding asung-gubat,
: dikut at timbu ing tumubu.
8: Mika malualas a dalan karin
: a mayaus Ing Dalan ning Kabanalan.
: E makadalan karin ing ninumang makasalanan
: ni makapaglinlang ding mangmang karing daralan.
9: Karin alang mayakit a leon
: ni makalabas ding animal a mitmung bigsikan.
: Detang linigtas ning Ginu
: ilang dumalan king panuli ra karing karelang tuknangan.
10: Miras la Jerusalem king mitmung tula,
: kakanta at kukulisak king saya.
: Maging maligaya la kapilan man,
: lungkut at kaligaligan karela mawala ngan.