1: Migsalita ya kanaku ing Ginu .
2: Ngana, Nanu ya iting kasebian a ulit-ulitan dang sasabian ding tau king balen ning Israel?
: Pengan da la ring pengari ding maslam a ubas,
: oneng ding meliniu ipan ila ding anak.
3: Kabang aku ing mabie Dios, nganang sasabi ning Ginung Dios , e yu ne malyaring ulitan pang sabian king Israel iting kasebian.
4: Bandi ke ing bie ning ninumang tau, ing bie na ning pengari at ing bie ning anak. Ing taung mikakasala ya ing mate.
5: Alimbawa, ating metung a tune mayap a lalaki, matulid ya at ala yang kapintasan.
6: E ya sasamba karing idolo da ring Israelita at e ya mamangan karing ain a miyain karing bawal a pisasamban. E ne lalapitan at babainan ing asawa na ning kalupa nang lalaki at e ya mikakarelasyun king babaing atyu king panaun ning regla na.
7: E ne pipiraitnan o panakawanan ing ninuman. Susubli na itang singla na ning mindam; pakanan na la ding danupan at paimalanan ding lubas.
8: Paparam na la ding salapi na a alang patubu. Tatanggian na ing dapat a e mayap at e ya mangabiran king pamamie nang kayatulan king nanumang pisasabian.
9: Tutukian na la ding tuntunan ku at tapat na lang pamintuan ding kautusan ku. Makatuliran ya, inya kumaba ya bie, nganang sasabi ning Ginung Dios .
10: Nung sakali namang iting lalaki atin yang anak a mapanako at makamate at darapat king isanu pa man kareting e ustu
11: a e na kapilan man depat tata na: mamangan ya king ain-sakripisyung miyain karing makabawal a pisasamban, lalapitan na la at babainan ding asawa da ring aliwang lalaki,
12: pamiraitnan na la ding kalulu, manako ya, e na buring isubli itang singla da ring mindam, pupunta ya karing pisasamban da ring paganu at sasamban na la ding makasumaming idolo,
13: at kakua yang patubu neng paparam na la ding salapi na. Mie ya kaya? Ali ya! Depat na la ngan deting makasumaming bage, inya mate ya. Ya ing maki kasalanan king kamatayan na.
14: Alimbawa mong iting kaduang lalaki atin yang metung a anak a lalaki. Akakit na ning anak ing sablang pamikasalang daraptan nang tata na, oneng e ne pakiapusan.
15: E ya sasamba karing idolo da ring Israelita at e ya mamangan karing ain a miyain karing makabawal a pisasamban. E ne lalapitan at babainan ing asawa na ning aliwang lalaki,
16: at e ya manggipit kenu man o manako. Susubli na itang singla na nitang menandam. Pakanan na la ding danupan at paimalanan ding lubas.
17: Tatanggian na ing dapat a e mayap at e na la paparam ding salapi na a ating patubu. Pamintuan na la ding kautusan ku at tutukian na la ding tuntunan ku. E ya mate agyang mikasala ya i tata na. Siguradu yang mie.
18: King metung a banda, memirait ya i tata na ampon menako, at e ya pepatugut darapat e mayap king kenu man. Mate ya ing tata uli na ning pamikasalang depat na.
19: Oneng ikayu kukutang yu: Baket e ya sukat magdusa ing anak king kasalanan nang tata na? Iti ya ing pakibat: Uling depat ning anak itang matulid at mayap. Pemintuan na la ding kautusan ku at tikian na lang mitmung kaingatan. Inya siguradu yang mie.
20: Ing mate ya itang mikasala. E ya sukat magdusa ing anak karing kasalanan nang tata na, at e ya sukat magdusa ing tata king kasalanan na ning anak na. Tanggap yang ablas ing taung mayap king depat nang mayap, at magdusa ya ing e mayap a tau king e mayap a depat na.
21: Nung tuknang yang darapat pamikasala ing e mayap a tau at pamintuan na la ding kautusan ku, nung daraptan na ing matulid at ing mayap, e ya mate; siguradu yang mie.
22: Mipatawaran la ding sabla nang kasalanan at e ya mate uling depat na ing matulid.
23: Pota galang isipan mu king tutula ku neng akakit keng mamamate ing taung e mayap? nganang kukutang ning Ginung Dios . Ali ku. Mas buri keng akit sumisi at mabie.
24: Nung tuknang yang darapat mayap ing taung matulid at pagumpisan nang daptan ing sablang e mayap, ing makasumaming bage a pamaniaptan da ring taung e mayap, manatili yang mabibie? Ali ya! Makalinguan na ing nanuman karing mayap a depat na. Mate ya uli na ning ala yang katapatan at uli da ring kasalanan na.
25: Oneng sasabian yu, E makatuliran ing daraptan na ning Ginung Dios ! Makiramdam kayu kanaku, ikayung Israelita. Isipan yu king ing paralan na ning daraptan ku e matulid? Ing kekayung paralan ya ing e matulid!
26: Potang tuknang yang darapat mayap ing taung matulid at magumpisa yang dapat e mayap at kaybat mate ya, mate ya uli na ning e mayap a depat na.
27: Potang tuknang yang darapat pamikasala ing taung e mayap at daptan na ing matulid at mayap, liligtas na ing bie na.
28: Akikilala na ing daraptan na at tuknang yang darapat pamikasala, inya e ya mate; manatili yang mabibie.
29: Ikayung Israelita sasabian yu king e makatuliran ing daraptan na ning Ginung Dios ! Isipan yu king ing kanakung paralan e makatuliran, ali mo? Ing e makatuliran ya ing kekayung paralan.
30: Ngeni, aku, ing Ginung Dios , sasabian ku kekayung Israelita king atulan ke ing metung at metung kekayu agpang king depat na. Lakuan yu na ing sablang e mayap a darapatan yu at e yu paintulut ing siran na kayu ning kasalanan yu.
31: Ituknang yu na ing sablang e mayap a dapat yu; magbayu na kayu isip at pusu. Baket buri yu, ikayung Israelita, ing mate kayu?
32: Ala kung buring mate metung man kekayu, nganang sasabi ning Ginung Dios . Gumulut kayu karing kasalanan yu at mie kayu.