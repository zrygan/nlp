1: Aku ing taung makibalu
: nung nu anti kabayat ing tanggap parusa king Dios.
2: Sibung na ku king
: kalalalaman ning karalumduman,
3: at king alang lunus ulit-ulit na kung bitbat.
4: Likuan neng daraya at makabuklat
: ing kakung laman at sugat; pemakli na pati kakung butul.
5: Kilung na ku king sukulan ning kasakitan at kalungkutan.
6: Pinilit na kung manuknangan
: nung nukarin manatili ing dalumdum ning kamatayan.
7: Tinali na ku karing tanikala,
: bihag ku at alang kapanayan makatakas.
8: Mamaus kung masikan; maniad kasaupan,
: oneng ing Dios e na ku pakiramdaman.
9: Mangasakab ku king kakung paglakad;
: nu ku man marap batu lang maragul ding kaku makasabat.
10: Kalupa ne ning animal a oso king pamanaya na kaku;
: mengari ya king metung a leon, abutan na ku.
11: King dalan penagal na ku ampon piglapak;
: at saka na ku likuan.
12: Inigut ne ing pana na,
: at gewa na kung peka puntiria para karing paslu na.
13: Malalam ing disnan da
: ring paslu king katawan ku digpa.
14: Patitingapun kaylian da ku;
: insultuan da ku ding sablang tau.
15: Ing kaku binie nang pamangan at inuman
: ya pin ing alang kalupang kasakitan.
16: Sibsub ne ing lupa ku king gabun,
: karing batu tinggal na lang kakung ipan.
17: Akalinguan ku na nung nanu
: ing kabilian ning masanting a pamikakatawan,
: ing kapayapan at ing kaligayan.
18: E na kumaba pa ing bie ku;
: mewala na ing kapanayan ku king Ginu .
19: Anti waring mapait a lasun
: neng agaganaka ku ing kakung kasakitan, at ing ala kung tuknangan.
20: Iti parati kung agaganaka,
: at malulumud ya ing kakung kaladua.
21: Makanyan man ing kapanayan ku sasagiwa
: potang iting bage kaku yang agaganaka
22: Ing lugud at lunus
: nang e kukupas ning Ginu kapilan man e magbayu.
23: Sasagiwa ya balang abak,
: at siguradu yang sunlag anti ing aldo neng abak.
24: Ing bukud mung bandi ku ya ing Ginu ,
: bibili ku king Ginu ing kapanayan ku.
25: Maganaka ya ing Ginu king ninumang manalig at manintun king keyang kaburian.
26: Inya ing mayap tamung daptan ya ing manaya
: king mitmung kapibabatan;
: manaya king Ginu ban iligtas na kata ngan.
27: At mayap munaman ing abalu tamu
: ing makanyan a kapibabatan
: king panaun ning kekatamung kayanakan.
28: Potang daralan tamung kasakitan lukluk tamu ngan;
: at king katahimikan at kapibabatan dili-diling isip-isipan.
29: Sukat ing duku at pailalam,
: uling siguru atin pang kapanayan.
30: Agyang mesambut tamu at melapastangan,
: kailangan king iti tanggapan tamu ngan.
31: Ing Ginu mitmu ya king lunus,
: at e na katamu paburen kapilan man.
32: Siguru dinan na katamung kalungkutan,
: oneng ing lugud na para kekata ngan
: maragul at kekatamung ayasahan.
33: E na tula
: ing palungkutan na katamu
: o dinan kasakitan ing ninumang tau.
34: Balu na ning Ginu
: ngening ing espiritu tamu
: madadakurak ya king pangasukul tamu.
35: Balu na potang kekatamu pagkaimut da
: ing katuliran a kekatamu binie na.
36: Potang mibaluktut ing
: katuliran karing husgadu, iti balu na naman.
37: Bukud mung ing keyang kaburian ya ing parating mipamintuan.
38: Ing kayapan at ing e mayap
: parehung atyu makapailalam king keyang kayupayan.
39: Baket sasaingsing tamu't magreklamu
: ngening miparusan tamu king depat tamung kasalanan?
40: Surian tamu ing sarili tamu,
: at magbalik lub king Ginu !
41: Pusu tamu ibuklat la king Dios ning banua,
: at manalangin tamu king Ginu
42: Mikasala kami at keka sinalangsang
: at ika, Ginu , e mu ke pepatawaran.
43: Penagal mu kami at pete,
: uli ning mua mu kekami ing kekang lunus milele.
44: Sinalikut ka king makapal a biga ning kekang mua,
: at e na agyung taglusan ning kekeng panalangin.
45: Gewa mu kaming piyugsianan
: basura da ring sablang tau.
46: Insultuan da kami
: at gagawan pikaylian ding sabla ming kalaban.
47: Delanan mi na ngan ing takut at ing kasakitan,
: ing manuknangan libutad ning panganib at ning kasiran.
48: Ing lua karing mata ku mamagus anti ing danum ning ilug,
: uli ning miras a kasiran karing kakung memalen.
49: Ing lua ku magus anting batis a alang tuknang
50: angga king ing Ginu
: lumawe yang manibat babo, at akit na katamu.
51: Malungkut ya ing kakung pusu ngening akakit ku
: ing milyari karing babai ning siudad ku.
52: Mengari kung ayup a merakap king bitag ding kalaban
: a ala namang sangkan ban karelang pikasaman.
53: Inugse da kung mabie king kulkul;
: kaybat tikpan de king batung maragul.
54: Ing danum dinatang
: at buri na kung takpan;
: bala ku ita na ing kakung kawakasan.
55: Ibat king kalalaman ning kulkul,
: O Ginu , minaus ku keka.
56: At inyang linapit kung pasaup,
: aus ku pekiramdaman mu.
57: Pekibatan mu ku;
: E ka tatakut, ngamu kanaku.
58: Dinatang ka, Ginu ,
: at linigtas mu ku;
: segipan me ing bie ku.
59: Matul kang makapanig kaku;
: balu mu la ding depat dang kamalian laban kaku.
60: Ikit mo ding kakung kalaban
: a masama at magtangka laban kaku.
61: Dimdam mu, O Ginu ,
: ing pamag-insultu da kaku; balu mu la ding sabla rang planu.
62: Patitingapun aku ing pisasabian da,
: at laban kaku ing tatangka ra.
63: Ibat king kayabakan angga na king kabengian,
: aku ing karelang insultuan.
64: O Ginu , parusan mu la, uli ning depat da.
65: Isumpa mu la,
: at ing kapanayan ilako mu karela!
66: Panagalan mu la,
: at keti king masala gisanan mong lahi ra!