1: Israel, ing Ginung keka linalang sasabian na,
: E ka tatakut; iligtas da ka.
: Inaus da ka king kekang lagyu; bandi ra ka.
2: Neng daralan ka karing malalam a danuman, patnubayan da ka;
: e ra ka daigan ding kekang kaguluan.
: Nung dumalan ka libutad ning api, e ka masilab;
: ding mabayat a kapagsubukan e ra ka sambutan.
3: Uling aku ing Ginung kekang Dios,
: ing banal a Dios ning Israel, ing magligtas keka.
: E bala nung ing Ehipto kaku mawala ya, maging malaya ka sana.
: E bala ing mawala ya kaku ing Etiopia at ing Seba.
4: E bala ing mawala la kaku ding dakal a bansa, masagip ya sana ing bie mu,
: uling mal ka kaku,
: at dinan da kang dangalan, uling tune da kang pakamalan.
5: E ka tatakut; atyu ku siping mu!
: Ibat king marayung aslagan, at angga king marayung albugan,
: kaku lang iyuli kekang memalen.
6: King norti kakung sabian ing pabustan na lang muli,
: at king mauli ing e na la sa sasabatan.
: Pabustan yeng magbalik ing balen ku ibat karing bansang marayu,
: at king balang suluk ning yatu.
7: Ila ding sarili kung memalen,
: at kaku lang lelangan ba ra kung paligayan.
8: Ing Dios sasabian na,
: Ausan yu lang marap king husgadu ding taung pinili ku.
: Atin lang mata, oneng bulag la;
: atin lang balugbug, oneng maklak la!
9: Ausan la ding bansa ban datang king pamaglitis.
: Ninu karing karelang kikilalanan a dios ing maka-ula king panaun a daratang?
: Ninu karela ing meka-ula king ngeni mapapalyari na?
: Pabustan la deting dios ing idala da lang sarili dang testigu
: ban patunayan king atin lang matulid,
: ban saksian ing katutuan ning karelang sasabian.
10: Memalen ning Israel, ikayu ding kakung testigu;
: pinili da kayu ban maging kakung talasuyu,
: ban akilala yu ku at kaku maniwala kayu,
: at ban kekong aintindian king aku mung bukud ing Dios.
: Ala nang aliwa pa subali kaku;
: alang dios a minuna kaku ni datang kaybat ku.
11: Aku mung bukud ing Ginu ;
: alang makapagligtas kekayu nung aliwa mu aku.
12: Minuna ku nang sinabi ing bage mapalyari,
: at kaybat dinatang ku ban saupan da kayu.
: Alang dios a dayuan a mekarapat na kanyan;
: ikayu ding kakung testigu.
13: Aku Dios ku at Dios ku kapilan man.
: Alang makatakas king kakung kayupayan;
: alang makapagbayu king kakung daraptan.
14: Ing banal nang Dios ning Israel, ing Ginu a magligtas kekayu, sasabian na,
: Ban aligtas da kayu, mitubud kung dakal a sundalus laban king Babilonia;
: lasakan ku la ding pasbul dalan ning siudad,
: at ing kulyo ding memalen na muli king pamanangis.
15: Aku ing Ginu , ing kekong banal a Dios.
: Lelangan da ka Israel, at aku ing kekang ari.
16: King milabas a panaun ing Ginu ginawa yang dalan libutad ning dagat,
: metung a pidadalanan libutad ning mapanganib a danuman.
17: Dela ne ing mayupayang armada king kasiran,
: ing armada ding karung panggera at kabayu.
: Miragsa la at kapilan man e na pasibayung talakad,
: anti ing api ning sulu mitda la!
18: Oneng ing Ginu sasabian na,
: Kalinguan yu na la ding bage mengapapauna;
: kareti e na kayu manalakaran pa.
19: Panayan yu ing bayung bage a kakung daptan.
: Mapapalyari na; ngeni pa akakit yu na!
: Gawa kung dalan libutad ning ilang,
: at dinan da kayung batis a mamagus king disyerto.
20: Galangan da ku agyang ding mabangis a animal;
: ding asung-gubat at ding ayup a ostrich purian da ku
: potang payagusan ku la ding batis king disyerto
: ban munie danum karing taung pinili ku.
21: Ila ding taung lelangan ku para king sarili ku,
: at ikanta da kaku ing kapurian!
22: Ing Ginu sasabian na,
: Oneng ika, O Israel, mepagal ka kaku;
: kaku e ka sinamba.
23: E mu la dela kaku ding tupang ain-a-durulukan;
: aliwa aku ing kekang peparangalan karing kekang ain-sakripisyu.
: E ra ka pebayatnan king pamaniawad ain
: ni lingasngas king pamaniawad insenso.
24: E ka sinaling insenso para kaku;
: e mu ku peligayan king taba da ring kekang sese animal.
: Bagkus pebayatnan mu ku karing kekang kasalanan;
: lingasngas mu ku karing depat mung e ustu.
25: Makanyan man, aku ing Dios a mamatawad karing kekang kasalanan;
: iti kakung daraptan uli ning kakung kadiosan;
: kaku nang pepatawaran ing kekang kasalanan.
26: Tara munta kata king husgadu; karin iyarap mu ing kekang kasu.
: Patutuan mu king e ka mikasala kaku!
27: Mikasala lang kekang makatua,
: at ding kekang manimuna.
28: Lepastangan de ring pamuntuk yu ing kakung santuaryu.
: Inya kasiran king Israel ing dela ku,
: at peintulut ku ing mainsultu lang taung pinili ku.