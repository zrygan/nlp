1: Migsalita ya ing Ginu kanaku. Ngana,
2: Anak ning tau, arapan mu la ding bunduk ning Israel at ibie mu karela ing kakung mensahi.
3: Sabian mu karing bunduk ning Israel king makiramdam la king amanu na ning Ginung Dios , king kanakung sasabian karing bunduk, karing bunduk-bundukan, karing pidadalanan na ning danum, at karing kapatagan. Paratang kung espada ban maglasak karing lugal nung nu la sasambang idolo ding tau.
4: Malasak la ding altar at masira la ding altar a piyayainan insenso. Mate la ngan ding sablang tau king arap da ring karelang idolo.
5: Ikalat ku la ding bangke da ring memalen na ning Israel; ikalat ku lang makapadurut karing altar ding butul da.
6: Malasak la ding sablang siudad ning Israel angga king mapirasu lang mangalati ding sablang altar da at idolo, misambulat la ding altar dang pidurulukan insenso, at lumbug la ding sablang bage gewa ra.
7: Mate la ding tau nu la man karin at kilalanan da ring mitagan king aku ing Ginu .
8: Makanyan man, paburen ku lang makatakas ding mapilan at mikalat la karing aliwang bansa
9: nung nu la manuknangan king pangayugse. Aganaka da ku karin at akilala da king perusan ku la at leko dangalan, uling ginulut la kanaku ding pusu rang taksil at mas liguran da la ring idolo kesa kanaku. At mandiri la king sarili da uli na ning e mayap at makasumaming bage depat da.
10: Abalu ra kanita king aku ing Ginu at tutu la ding babala ku.
11: Ngana ning Ginung Dios , Ipalipit mu la ding kekang gamat! Iparak mu la ding kekang bitis! Tumangis kang mitmung lungkut uli da ring sablang e mayap at makasumaming bage depat ding Israelita. Mate la king gera o kaya king danup o salut.
12: Sakit la at mate detang atyu king marayung lugal; mate la king gera detang atyu king makalapit, at mate na la man king danup detang miligtas. Takman da ing bayat ning kanakung mua.
13: Mikalat la ding bangke libutad ding idolo at king makapadurut da ring altar, mikalat la king balang matas a bunduk-bundukan, karing babo ding balang bunduk, karing lalam ding malabung a tanaman, at king balang maragul a tanaman a ensina, karing balang lugal nung nu la dinuluk ain-sakripisyu para karing karelang idolo. Kanita ra akilala king aku ing Ginu .
14: Inya pakirasnan ku la ngan at lasakan ke ing karelang bansa. Gawan keng disyerto manibat king mauling disyerto angga king siudad ning Ribla king dane norti, ala kung laktawan a lugal a panuknanganan da ring Israelita. Kanita ra akilala king aku ing Ginu .