1: Inaus neng Isaac i Jacob at kinomustan. Kaybat penabilinan ne. Ngana, E ka makiasawa king ninumang babaing tubu Canaan.
2: Munta ka Padan-aram, king pibalebale nang Betuel a ingkung mu kang ima mu. Manintun kang ayasawa mu karetang anak nang Laban a kapatad nang ima mu.
3: Bendisyunan na ka sana ning Dios a Mayupayang tutu king pamakiasawa mu, at parakalan a anak ban maging pipumpunan da ka ring dakal a tau.
4: Bendisyunan na ka naman sana at ding maging lahi mu kalupa na nitang pamamendisyun na kang Abraham: maging bandi mu sana ing gabun a pitutuknangan mu, ing gabun a binie na kang Abraham.
5: Pepalakuan na ne kanitang Isaac i Jacob. Minta ya iti karin Padan-aram ning Mesopotamia, kang Laban a anak nang Betuel a Arameo at kapatad neng Rebeca a ima ra di Jacob at Esau.
6: Abalu nang Esau king binendisyunan neng Isaac i Jacob inyang pepapuntalan ne Padan-aram ning Mesopotamia ban lumawe asawa na karin. Abalu na naman king penabilinan neng tata ra king e ya makiasawang tau Canaan.
7: Menusig ya i Jacob kang tata na at kang ima na, at minta ya Padan-aram ning Mesopotamia.
8: Ikit nang Esau king e na la katulan tata na ring babaing tubu Canaan.
9: Makanyan yang minta kang Ismael at subali karing asawa na kesal ne pa i Mahalat, ing apu nang Abraham kang Ismael at kapatad nang Nebayot.
10: Meko ya Beerseba i Jacob at migbanda ya Haran.
11: Miras ya king metung a lugal at inisip nang karin ne matudtud uling limbug ne ing aldo. Kinua ne ing metung a batu karin at gewa neng ulunan at saka ya migkera ban matudtud.
12: Meninap ya; ikit ne king paninap na ing metung a eran; makatalakad ya iti king gabun at mamabut ya banua. Tipa-manik la king eran ding anghel na ning Dios. ...ikit ne king paninap na ing metung a eran; makatalakad ya iti king gabun at mamabut ya banua.
13: Atyu ing Ginu makatalakad siping na. Ngana, Aku, ing Ginu , ing Dios ning pipumpunan mung i Abraham at Dios nang Isaac. Ibie ke keka ing gabun a pagkeran mu at pati na karing kekang maging lahi.
14: Maging kasing dakal da la ning alikabuk ning yatu ding lahi mu at kalatanan de ing albugan, ing aslagan, ing norti, at ing mauli. Atagpuan da ring sablang bansa keti king yatu ing bendisyun keka at karing lahi mu.
15: Tandanan mung kayabe mu ku; ingatan da ka nukarin ka man munta at ibalik da ka king gabun a iti. E ra ka lakuan angga king atuparan ku ing pengaku ku keka.
16: Nganang Jacob kagising na, Wa, ing Ginu atyu keni agyamang e ku balu iti!
17: Tiblan ne ning takut. Ngana, Makapangilabut ya ing lugal a iti. Keti ya pin makatuknang ing Dios! Atyu keti ing pasbul na ning banua.
18: Maranun yang mibangun i Jacob. Kinua ne ing batung inulunan na; gewa neng batung palatandanan at saka ne tigtugan laru.
19: Inaus neng Betel ing lugal a ita a mangabaldugan Bale ning Dios. Kanitang minuna ing lugal a ita ausan deng Luz.
20: Kaybat na nita, mengaku ya i Jacob. Ngana, Nung manatili yang kayabe ku ing Dios at iligtas na ku king panganib kaniting kanakung pamaglakbe at dinan na kung sapat a pamangan at imalan,
21: nung makapagbalik kung e ninanu balang king pibalebale nang tata ku, ing Ginu ya ing maging Dios ku.
22: Iting batung telakad kung anting palatandanan ya ing maging bale na ning Dios at ibie ku king Dios ing kapulung dake king heganaganang babie na kanaku.