1: Nganang migsalitang Elipaz, ing tau Teman
2: Nung ing ninuman magsalita ya keka, manamdaman ka kaya?
: Oneng e ku apibata ing e ku magsalita keka.
3: Lawan mu, dakal na la ding tiru mu,
: ikua mu lang apasikan a lub ding mangaina.
4: Tiru mu la karing kekang amanu detang miraragsa;
: maina tud keka lang pepatatag.
5: Baket mangainipan ka ngening keka miras iti;
: ngening ika mitagkilan ka, obat malilingasngas ka?
6: E wari ing takut mu king Dios ya ing kekang tiwala,
: at ing kalinisan ding dapat mu ila ding kekang kapanayan?
7: Misip ka ngeni, atin kang balung taung banal a mipahamak?
: Atin nang taung makatuliran a mipaburen?
8: Keng ikit ku, detang sinarul e ustu
: at sinalbag kaguluan,
: ita munaman ing karelang pipulan.
9: King pangisnawa na ning Dios mawala la;
: at king mikakalabkab nang mua magisan la.
10: Anting leon ding e mayap mamuangit la at mumungul,
: oneng ing Dios patahimikan na la; pamaklian na lang ipan da.
11: Kalupa ding leon a alang apangan
: mate la at ding anak da misalbag la.
12: Misan banayad miras kaku ing amanu,
: anting sitsit miras king balugbug ku.
13: Anti ing makatakut a paninap king kabengian
: e na ku mipatudtud.
14: ing takut kaku dinatang,
: ginalgal mabilug kung katawan.
15: King lupa ku ing angin sinagi ya;
: mengilabut ing mabilug kung katawan.
16: Ating makatalakad king arapan ku,
: e ya bitasang kikimut;
: linawe ke oneng e ku abitasa nung nanu ya;
: mistulang tahimik kanita inyang ing metung a siwala meramdam ya
17: Atin na waring taung meyakit matulid arapan ning Dios
: o banal arap ning Miglalang?
18: Agyamang karing talasuyu na banua e na aibie ing tiwala na,
: agyang karing anghel na manakit yang kasalanan da;
19: lalu na ding lelangan na a manuknangan karing bale pila;
: mistulang alikabuk ing karelang ibatan a malyaring dunutan anting ayup-ayupan.
20: Itang abak mabie la;
: bayu miras ing bengi mete la; ala mang makibalu.
21: Meyakua ing heganaganang atyu karela;
: mete la, oneng e ra mu rin kimtan ing kabiasnan.