1: Ngana ning Ginu , Ing banua ya ing kanakung tronu at ing yatu ya ing talpakan ding bitis ku. Uli na niti, nanung klasing bale ing italakad yu para kanaku? Nanu yang uring lugal ing panuknanganan ku?
2: Aku ing linalang king meto sikluban! Aku ing makibandi king sabla-sabla. Liligaya ku karing mapagpakumbaba at sisisi, karetang ating takut at mamintu kanaku.
3: Ing buri da ring tau yang daraptan da. Paraparehu mu para karela nung makamate la mang baka o tau bilang ain-sakripisyu; biseru ya mang tupa ing sasakripisyu ra o asu yang sekal da batal; trigu ya man ing ain o daya na ning babi; babie la mang insenso o manalangin king metung a idolo. Liligaya la karing makasumaming paralan na ning pamanyamba ra.
4: Inya padala kung kasakitan karela, kareta mismung pitatakutan da uling ala metung mang mekibat inyang minaus ku o mekiramdam inyang migsalita ku. Birian da pa ing e ra ku pemintuan at ing dapat lang e mayap.
5: Makiramdam kayu king sasabian na ning Ginu , ikayung ating takut at mamintu king Ginu Uling tapat kayu kanaku, pikasaman da kayu ding mapilan karing kabalen yu at ala lang pakialam kekayu. Insultuan da kayu at ngarang sumabi, Paburen tamung pakit na kekatamu ning Ginu ing upaya na at ing pamagligtas na ba da kayung akit saya! Oneng ila mismu ding mangapakarine!
6: Makiramdam kayu! Ing inge king siudad, itang alingongo king Templo, ya ing alingongo ning pamamarusa na ning Ginu karing kalaban na!
7: Mengari ya ing banal kung siudad king metung a ima a biglang menganak a lalaki; e man bitasang miramdam!
8: Ating mu mang metung kekayu a menakit na o mekabalita na king anti kanyan? Atin waring bansa a mibait kilub na mu ning metung a aldo? E ya kailangan misakitan pa mung makaba ing Zion bayu ya mibait ing metung a bansa.
9: E yu isipan king ing balen ku paburen keng miras king penandit a pamanganak at kaybat e ke paintulutan mibait. Ing Ginu ya ing migsalita.
10: Makisanmetung kayu king tula ning Jerusalem; magsaya kayu para king Jerusalem,
: ikong sablang malugud kaniting siudad na!
: Makisanmetung kayu ngeni king tula na,
: ikong sablang menangis para king Jerusalem!
11: Ikatula yu ing pangasaplala na,
: anti ing bingut king salu nang ima na.
12: Ngana ning Ginu , Iyatad ku keka ing alang anggang kanawan; ing pibandian da ring bansa magus kekang anti ing ilug a e kakati. Mangari ka king bingut a pasusuan nang ima na; kikilikan na at sisesen king mitmung lugud.
13: Nung makananung paligayan ne ning metung a ima ing anak na, makanyan da kang paligayan karin king Jerusalem.
14: Potang akit mu nang mapalyari iti, tumula ka; pasiknangan na ka at dinan masanting a pamikakatawan. Abalu mu kanita king aku, ing Ginu , sasaupan ku la detang mamintu kanaku, oneng papakit ku ing mua ku karing kalaban ku.
15: Datang ya ing Ginu a kayabe ning api. Makasake ya karing bagius na ning bagyu ba na lang parusan detang kamuan na.
16: Parusan na la ngan king kapamilatan na ning api at ning espada ding taung mikasala keti king yatu, at dakal la ding mate.
17: Ngana ning Ginu , Malapit na ing kawakasan para karetang magpakadalise king pamanyamba ra ding paganu at makiabe king prusisyun papunta karing sagradung hardin, ding mamangan karning babi at dagis, at aliwa pang pamangan a makasumami.
18: Balu ku ing karelang isipan at ing karelang pamaniaptan. Daratang na ku ban tipunan ku la ding memalen da ring sablang bansa. Potang ikua ra nang mitipun akit da nung nanu ing arapat na ning upaya ku
19: at abalu ra king aku ing mamarusa karela.
: Oneng itagan ku la ding mapilan karela at itubud ku la karing bansa at karing marayung lugal a e pa mibalitanan king kabantugan ku o e pa menakit king degulan ku at upaya: karin Tarsis, Put, at Lud at ding mangagaling dang mamana at karin king Tubal at Javan. Ihayag da libutad da reting bansa ing kanakung kayupayan.
20: Iyuli da la antimong pasalubung da kanaku ding kekayung kabalen a atyu kareting bansa. Iyatad da la king banal kung bunduk-bundukan karin Jerusalem; pakasake la karing kabayu, asno, kamelyu, karing karwahe, at gareta antimo nung makananung ding Israelita magdala lang ain-a-binutil king Templo karing lulanan a melinis.
21: Gawan ku lang pari at Levita ding mapilan karela.
22: Antimo nung makananung ing bayung yatu at ing bayung banua manatili la king kapamilatan na ning upaya ku, makanyan la namang manatili ding lahi yu at ing lagyu yu.
23: King pamagselebra king Bayung Bulan at king balang Aldo ning Sabbath, datang la keti king Jerusalem ding memalen na ning balang bansa ban samba kanaku, ngana ning Ginu .
24: Kabang mamako la, akit da la ring bangke da ring memag-rebeldi laban kanaku. E la mate kapilan man ding ulad a mamangan kareti at e matda kapilan man ing aping duruluk karela. Masumami la ding tau panakit da karela.