1: I Pasur, ing paring anak nang Immer, ya ing pamuntuk da ring opisyal ning Templo. Inyang dimdam na kung magsalita kareting bage,
2: pepabarug na ku at pepatanikala lele ning makamatas a Pasbul dalan ning Benjamin ning Templo.
3: Kabukasan, kaybat na kung binulus Pasur king pangatanikala ku, sinabi ku, Pasur, e na ka pemalagyuan Pasur ning Ginu . Ing binie nang lagyu keka ya iti: Ing Makapangilabut king Nukarin mang Lugal.
4: Uling ing Ginu mismu sinabi na, Gawan da kang pangingilabutan king mismung sarili mu at karing kakaluguran mu, at akit mu la ngan mate karing espada da ring karelang kalaban. Ibili ku la ngan ding memalen na ning Juda king lalam nang upaya ning ari ning Babilonia; idala na lang bihag ding mapilan king bansa na at ipapate na la ding aliwa.
5: Paburen kung kuanan da naman ding kalaban da ing sablang pibandian na niting siudad at kuanan da ing sablang kayatinan na at pibandian pati na ding mangamal a pibandian da ring ari na ning Juda, at idala ra ngan iti king Babilonia.
6: At ika, Pasur, mabihag ka at ing mabilug mung pamilya at midala kayu Babilonia. Karin ka mate at mikutkut kayabe da ring sabla mung kakaluguran a selitanan mung dakal a kalaraman.
7: Ginu , lininlang mu ku,
: at melinlang na ku man.
: Mas masikan ka kesa kaku,
: at adaig mu ku.
: Pagsisti da ku ding sabla;
: kaylian da ku kilub ning patingapun.
8: Kailangan pa neng magsalita ku
: ing ikulisak ku, Katampalasanan at Kasiran ing dugpa kekayu!
: Ginu , insultuan da ku at e matatanggap king sablang panaun,
: uling babalita ku ing kekang amanu.
9: Oneng potang kakung sabian, Kalinguan ku ne ing Ginu ,
: e ku ne banggitan pa ing lagyu na,
: kanita ing keka namang amanu mengari ya king aping
: milalablab king libutad ning pusu ku;
: magalsa kilub dang busbus ding butul ku,
: mangaina na ku king pamamigil.
: E ku na bitasang ayaguanta.
10: Ding sabla daramdaman ku lang bubulung
: Makapadurut kekatamu ing makapangilabut!
: Isumbung ta ya karing atyu king kayupayan!
: Agyang ding matalik kung kakaluguran panenayan da ing kakung pangabagsak.
: Ngarang sasabi, Marahil akua nang malinlang;
: kanita arakap ta ya at apagbengansan.
11: Oneng ika, Ginu , atyu ka siping ku, masikan ka ampon mayupaya,
: at detang kaku maglupig mibual la.
: Mangapakarine lang alang angga,
: uling e la malyaring magtagumpe.
: E na makalinguan kapilan man ing karelang kamarinayan.
12: Oneng, Mayupayang Ginu , king alang pamangabiran taung makatuliran keka lang paniubukan,
: balu mu ing atyu karing pusu ra at kaisipan.
: Inya paburen mung akit ku ing pamagbengansa mu karing kalaban ku,
: uling karing gamat mu karin ku binili ing nasa ku.
13: Pagkanta ye ing Ginu !
: Purian ye ing Ginu !
: Liligtas na la ding magigipit king upaya da ring taung e mayap.
14: Isumpa ya ing aldo kebaitan ku!
: Kalinguan ya itang aldo inyang beit na ku ning kakung ima!
15: Isumpa ya ing lalaking minie tula kang tatang ku
: inyang sinabi na
: Mayap a oras! Lalaki ya ing kekang anak!
16: Mangari ya sa itang lalaking ita karing siudad
: a lesak nang alang lunus ning Ginu .
: Sana damdaman na neng abak ing saingsing ning kaplas,
: at king kaugtuan ing inge ning labanan,
17: uling e na ku pete bayu ku mibait;
: kanita meging kutkutan ke sa ing atian nang ima ku.
18: Obat kaya mibait ku pa?
: Ban mika kaligaligan ku at kalungkutan,
: ban miwakasan ing bie ku king kamarinayan?