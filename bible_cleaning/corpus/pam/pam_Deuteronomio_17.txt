1: E yu la yayain bilang ain-sakripisyu king Ginung kekayung Dios ding ating dipektung baka o tupa uling iti makasumami king Dios.
2: Nung king metung karing balen a babie na kekayu ning Ginung kekayung Dios ating lalaki o babai a mayakit darapat e mayap, lalabagan ne ing kasunduan,
3: king kapamilatan na ning pamanyamba na at pamaniuyu karing aliwang kikilalanan dang dios o king aldo o bulan o karing batuin o king isanu pa man karing atyu king matas a banua a kakung babawal.
4: Nung mibalita na kekayu ing e mayap a merapat; iti siasatan king mitmung kaingatan. Nung tutung milyari iting mibalita king Israel,
5: kanita iting lalaki o ing babaing dinapat e ustu idala ya keta king pasbul dalan ning balen at basibasan yang batu angga king mate ya.
6: Sukat manalumpakan ing atul kamatayan king patutu da ring adua o atlung testigu. E sukat miyatulan kamatayan ing ninuman, nung metung ya mu ing migtestigu.
7: Ding testigu ila ding munang mamasibas batu king miyatulan kamatayan. Kaybat na nita, ding memalen ila na ding mamasibas batu. King makanyan a paralan ye alako ing anti kaniting e mayap.
8: Nung mabayat yang tutu ing pisasabian a kasu at e ye agyung lutasan, antimo ing pamakamate kalupang tau, ing piamanuan king pibandian at ing pamamanasakit, idala iti ketang lugal a pilinan na ning Ginung kekayung Dios.
9: Lapitan ye karin ing Levitang pari at ing ukum a makatutuk king aldong ita at paburen yung ila ding lumutas king kasu.
10: Tanggapan yu ing nanumang ibie rang kayatulan at tukian ing nanumang pagawa ra kekayu.
11: Itang sabian da kekayu ya ing daptan yu; e kayu lalabag o sasalangsang.
12: Paten ya ing ninumang salangsang king atul na ning Levitang pari a susuyu karin king Ginung kekayung Dios o ning ukum. King makanyan a paralan ye alako ing e mayap king Israel.
13: Potang abalu ra iti ding tau, mitakutan la at ala nang mangangas pang gawang makanyan.
14: Potang miras na kayu at sakupan ampon panuknanganan ing gabun a babie na kekayu ning Ginung kekayung Dios at kaybat, pikayarian yung mika ari kayu a manimuna kekayu antimo ding sablang bansang makapaligid kekayu,
15: mamili kayung metung a lalaki a kekayung kalahi ban maging ari yu, itang lalaking pilinan na ning Ginung kekayung Dios. E ye pipilinan ing dayuan; ing e yu kalahi.
16: E ya malyaring mika ating dakal a kabayu ing maging ari yu at e ya malyaring mitubud tau king Ehipto ban saling kabayu, uling babawal na kekayu ning Ginu ing mibalik pa karin.
17: E ya sukat mika asawang dakal ban e ya matuksung lumaut king Ginu . At e ya sukat magpakabandi king pilak at gintu.
18: Potang milukluk ne bilang ari ning kayarian na, sukat yang gawang kopia na ning libru ning kautusan ning Dios a sisikap da't ingatan ding Levitang pari.
19: Para king ari ya iting kopia at sukat neng babasan aldo-aldo kabang mabie ya ban mika takut ya at kagalangan king Ginung Dios na at mamintu karing kautusan at tuntunan na.
20: Inya e ya malyaring makapagmatas karing kabalen na at e ya malyaring e makapamintu karing kautusan na ning Dios. King anti kaniting paralan ya kumaba panaun king pamag-ari na king Israel at pati na ding lahi na king kapilan pa man.