1: Nganang migsalita ning Ginu kang Moises,
2: Pinili ke i Besalel a anak nang Uri at apu nang Hur ning tribu nang Juda.
3: Kitmuan ke king espiritu ku. Dininan keng kabiasnan, kagiwan, at gelingan para king miyayaliwang obrang maki arti.
4: Biasa yang gumulis at magobra king gintu, king pilak ampon tangsu;
5: king pamanabas karing batung itampuk, king pamandukit king dutung, at king miyayaliwa pang obrang maniawad masanting a pangamat.
6: Pinili kia namang maging kayaduangan na king obra i Oholiab a anak nang Ahisamac ning tribu nang Dan. Binie ku naman ing lalung maragul a gelingan karing sablang lalaking magaling a pangamat ban agawa ra ing isanu mang inutus kung magawa.
7: Ila ding gawa king Toldang tuknangan ku, king Kaban ning Kasunduan at ing takap na, ding sablang kasangkapan ning Tolda,
8: ing lamesa at ding gamit na, ing tumpakan-sulung megawa king gintung puru, at ding sabla nang kasangkapan; ing altar a pidulukan insenso;
9: ing altar para karing ain-a-durulukan at ding sabla nang kasangkapan, ing palangganang pipanuasan at ing talpakan na,
10: ding banal a burdadung imalan a isulud nang Aaron at ding anak nang lalaki king pamaniuyu ra bilang pari,
11: ing larung paglania, at ing mabanglung insenso para king Banal a Lugal. Sukat dang tukian masalese ing sablang inutus ku kekang gawan da.
12: Sinabi na ning Ginu kang Moises
13: king sabian na karing memalen na ning Israel ing anti kaniti: Ipangiling ye ing Sabbath, ing aldo a kanakung paynawa, uling metung yang palatandanan para kanaku at para kekayu angga na karing sablang lahi kaybat yu; pakilala na king aku, ing Ginu , ing memili kekayu bilang sarili kung balen.
14: Inya sukat yeng ipangiling ing Aldo ning Sabbath uling aldo yang sagradu. Paten ya ing ninumang taung labag king Aldo ning Sabbath at magobra kilub ning aldong ita.
15: Atin kayung anam a aldo ban daptan ing obra yu, oneng ing kapitung aldo metung yang masusing aldo ning pamagpaynawa, aldo yang makatalaga para kanaku. Paten ya ing ninumang magobra kilub ning Aldo ning Sabbath.
16: Ipangiling de ring memalen na ning Israel ing Sabbath bilang metung a palatandanan na ning kasunduan.
17: Maging palatandanan yang alang kapupusan para kanaku at karing memalen na ning Israel, uling aku, ing Ginu , lelang ke ing banua at ing yatu kilub ding anam a aldo, pero tinuknang kung megobra king kapitung aldo at migpaynawa ku.
18: Inyang meyari neng mekipagsalita ing Dios kang Moises king Bunduk ning Sinai, binie na la kang Moises ding aduang tinabas a batu nung nu na la sinulat ning Dios ding kautusan.