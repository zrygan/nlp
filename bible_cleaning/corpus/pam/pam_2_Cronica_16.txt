1: Inyang katlung pulu't anam na nang banuang mag-aring Asa king Juda, kanita ne lisuban Aring Baasa ning Israel ing Juda. Pegumpisan neng pepabakud ing Rama ban alang milub o milual king Juda.
2: Inya kinua na lang Asa ding pilak at gintu king baul ning Templo ning Ginu at ning palasyu at peparala na la king Damasco, kang Aring Benhadad ning Siria at iting mensahi
3: Peparala ku la deting pilak at gintu bilang regalu keka. Sana mikaluguran kata antimo i tata ku at i tata mu. Inya, pututan mu na ing pamakiabe mu kang Aring Baasa ning Israel ban ilako na na la ding sundalus na king kakung kayarian.
4: Mebisa yang makikampi i Benhadad kang Asa, inya tiburan na la ding opisyal na at ding sundalus ban lusuban da la ring siudad ning Israel. Abihag de ing Ihon, Dan, Abel Bet Maaca, at ding sablang siudad ning Neftali nung nu makatambak ing sablang kailangan a pamangan at kagamitan.
5: Inyang abalitan nang Aring Baasa ing milyari, pepatuknang na ing pangabakud nang pader ning Rama.
6: Kanita na la tinipun Aring Asa ding lalaki ning mabilug a Juda at pepaakut na la ding batu at dutung a melakuan king Rama, ing e meyaring pagawa nang pader Aring Baasa, at pepadala na karing siudad ning Geba at Mizpa ban magamit king pamipatibe ra.
7: King panaun a ita, pintalan neng propeta Hanani i Aring Asa at ngana, Aring Asa, mekatakas la ding sundalus ning ari ning Israel uli na ning menalig ka king Siria at e king Ginung kekang Dios.
8: E la wari milalu karakal ding sundalus ning Etiopia at Libya, at ding karelang karung panggera at sundalus a pakasake kabayo? Oneng simbut mu la uling menalig ka king Ginu .
9: Lalawan ne ning Ginu ing mabilug a yatu ban saupan na la ding taung maki pusung tapat king Ginu . Inya manibat ngeni mibili kang parati king labanan uli na ning depat mung kamangmangan.
10: Mimua ya i Asa king sinabi na ning propeta. Inya pepatanikala ne at pepasukul i Hanani. King panaun munamang iti na pegumpisan Asa ing mabagsik a pamakiutus na karing mapilan nang memalen.
11: Ing heganaganang milyari king bie nang Aring Asa misulat king Istoria da ring Ari ning Juda at Israel .
12: King katlung pulu't siam a banua ning pamag-ari nang Asa mirate ya uli na ning mabayat a sakit a digpa king bitis na. Makanyan man, e ya meniawad saup king Ginu ; karing doktor ya menalig.
13: Kaybat dang milabas ding aduang banua mete ya.
14: Kitkut de king Siudad nang David, ketang batung kutkutan a ya mismu ing pepagawa. Dininan deng dakal at miyayaliwang pabanglu ing bangke na, at ginawa lang maragul a dapug ding tau bilang pamagpaldas king kamatayan na.