1: Kalabas da reting bage milyari, tinas ne katungkulan Aring Asueru i Haman a Agageo at anak nang Hamedata. Ya ing gewa nang matas a pamuntuk da ring ministru na.
2: Inutus na ning ari karing opisyal na ing dukuan de at galangan i Haman. Oneng e ya duruku o gagalang i Mordecai.
3: Ngarang kinutang kang Mordecai ding opisyal ning ari, Baket sasalangsangan mu ing utus na ning ari?
4: Pakisabian de aldo-aldo, oneng e ya rin mebisa. Inya simbung de kang Haman ban lawan nung nanu mo ing daptan na kang Mordecai, uling sinabi na king metung yang Judio.
5: Mikalabkab ing mua nang Haman kang Mordecai inyang ikit na king e ya pin bisang duku at gumalang.
6: Lalu yang mimua inyang abalitan nang Judio ya pala i Mordecai. Inya e mu i Mordecai ing buri nang paten nune ding sablang Judiong manuknangan king kayarian nang Asueru.
7: King mumunang bulan, ing bulan ning Nisan, ning kalabing aduang banua nang pamag-aring Asueru, minutus ya i Haman a mika aldo-aldong bagutan a ausan dang Pur ban abalu ne ing aldo at bulan a gampanan ya ing tingka nang e ustu laban karing Judio. Ing linual ya ing kalabing atlung aldo ning Adar, ing kalabing aduang bulan.
8: Kanita na sinabing Haman kang Aring Asueru ing anti kaniti, Atin pung metung a lahi a makakalat king mabilug yung kayarian at atatagpuan la karing balang probinsia. Makayaliwa la ugali at e la bisang mamintu karing kautusan na ning kekayung kayarian. E pu makakayap iti kekayu at king kayarian nung paburen na lang makanyan.
9: Nung burian yu pu, Makamal a Ari, gawa kayung kautusan ban pamaten la ngan deting tau. Nung mika kautusan a anti kanita, siguradung mika atlung dalan pitung pulu't limang toneladang pilak king kaban na ning ari a malyaring magamit king obra na ning kayarian.
10: Likas ne ning ari ing singsing nang ating panatak at binie ne kang Haman, ing Agageo at anak nang Hamedata at kalaban da ring Judio.
11: Ngana ning ari, Keka na la ding salapi at ding tau; daptan mu itang buri mung daptan karela.
12: Inya king kalabing atlung aldo na ning mumunang bulan, inaus na lang Haman ding kalihim na ning ari at inutusan na lang gawang sulat para karing gobernador da ring probinsia at pamuntuk balen. Misulat iti king salitang gagamitan da at king lagyu na ning Aring Asueru. Kaybat tetakan na la king singsing a ating panatak ning ari.
13: King kapamilatan da ring talapanatad sulat, miras la ding sulat karing sukat mirinan ban king metung mung aldo, ing kalabing atlung aldo ning kalabing aduang bulan, ing bulan ning Adar, paten la ngan ding sablang Judiokayanakan at makatua, babai at anak at kuanan ing sablang pibandian da. Ala lang tatagan metung man; kailangan ing gisanan la ngang paten.
14: Mirinan yang kopia king utus ing balang probinsia ban ipabalu ing kalamnan na king metung at metung karing memalen ban magsadia ya king aldo mitakda.
15: King utus na ning ari, memalagua lang meko ding talapanatad sulat, at abalu reng agad ding tau ning balang probinsia ing utus lalung-lalu na king Susa, ing sentrung siudad. Makalukluk ya at miminum ing ari at i Haman kabang magugulu ne man ing siudad ning Susa.