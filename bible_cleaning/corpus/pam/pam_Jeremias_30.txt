1: Migsalita ya kanaku ing Ginu , ing Dios ning Israel.
2: Ngana, Isulat mu king pisusulatan a lulun ing sablang bage sinabi ku keka,
3: uling daratang na ing panaun nung kapilan ku la ibalik ding taung kanakung pinili, ing Israel at ing Juda. Ibalik ku lang pasibayu king bansang binie ku karing makatua da at bandian de iting pasibayu. Aku, ing Ginu , ing migsalita.
4: Nganang sasabi ning Ginu karing memalen na ning Israel at Juda
5: Dimdam ke ing kulisak ning gagalgal,
: ing kulisak ning tatakut at aliwa ing kulisak ning kapayapan.
6: Tuknang ka at mibulebule!
: Malyari ya waring manganak ing lalaki?
: Baket akakit ku la ding gamat ding balang lalaki
: a makatalan karing karelang atian
: anti ing babaing miraramdam?
: Baket maputla ya ing balang metung?
7: Daratang ne ing aldo makatakut;
: ala yang kalupa ing aldong iti;
: panaun ne ning kaligaligan para karing taung kakung pinili;
: oneng mikabus la.
8: Ngana ning Ginung Mayupaya, Potang datang ne ing aldong ita, paklian ke ing paud a atyu karing batal da at ilako ku la ding tanikala ra. E na la pasibayung maging ipus da ring dayuan.
9: Nune, ila ding sumuyu kanaku, ing Ginung karelang Dios, at ibie ke ing lahi nang David ban maging ari da.
10: Taung kakung pinili, e kayu tatakut;
: memalen ning Israel, e kayu mangatakutan.
: Iligtas da kayu ibat king marayung bansa,
: king bansa nung nu kayu midalang bihag.
: Magbalik kayu king kekong bansa,
: at king kapayapan karin kayu manuknangan;
: mipanatag kayu bili at metung man ala nang mamatakut kekayu.
11: Datangan da kayu at iligtas.
: Lasakan ku la ngan ding sablang bansa
: nung nu ra kayu inugse,
: oneng e ra kayu gisanan paten.
: E ku paintulut ing e kayu miparusan;
: oneng potang parusan da na kayu, ing karapatdapat ya ing iyatul ku kekayu.
: Aku, ing Ginu , ing migsalita.
12: Ngana ning Ginu karing taung pinili na,
: Alang panulu para karing kekong menasakit,
: e la malyaring kumayap ding kekong sugat.
13: Ala metung mang kekayu lumingap,
: alang lunas para karing kekong sugat,
: ala nang kapanayan para king kekong pangakayap.
14: Kelinguan da kayu ding sablang kekayu malsinta;
: ala na lang pakialam.
: Aku ing linusub kekayu antimong metung a kalaban;
: ing digpa kekayung parusa bina yang mabayat,
: uling dakal ing kekong kasalanan
: at dakal ing e mayap kekayu.
15: Tuknang na kong daralung tungkul king kekong panamdaman;
: ala nang panulu para king kekong ikakayap.
: Makanyan da kayung perusan,
: uling dakal ing kekong kasalanan
: at dakal ing e mayap kekayu.
16: Oneng ngeni, ding sablang kekayu linaklak ilang malaklak,
: at ding sablang kekong kalaban, ila naman ding mabihag.
: Ding sablang kekayu menggipit ila ding magipit,
: at ding sablang keko miniamsam ila ding masamsam.
17: Pasibayu da kong pakayapan;
: ding sugat yu kaku lang uluan,
: agyang sabian da ring kekong kalaban,
: Miyugse ya ing Zion;
: alang magmalasakit metung man king Zion.
: Aku, ing Ginu , ing migsalita.
18: Ngana pa ning Ginu ,
: Ibalik ku la ding taung pinili ku king bansa da,
: at lunus ing pakit ku king balang pamilya.
: Ing Jerusalem malarin ya;
: at pati na ing palasyu na.
19: Ding karin manuknangan kapurian ing ikanta da,
: kulisak la king tula ra.
: Bendisyunan ku la at dakal la king bilang;
: ing kakung bendisyun atdanan na lang dangalan.
20: Ibalik ku ing matua nang kayupayan ning bansa,
: at pasibayung italakad matibe;
: parusan ku la ding sablang liligalig karela.
21: Ing manimuna da manibatan ya king mismung bansa da,
: at karing kabalen da ing prinsipi ra.
: Potang agkatan ke, lumapit ya;
: ninu wari ing mangangas datang nung e ya mekumbira?
22: Ila ding maging memalen ku,
: at aku ing maging Dios da.
: Aku, ing Ginu , ing migsalita.
23: Anti ya king bagyu ing mua ning Ginu ; masikan yang angin a mabagsik dumalan babo ding buntuk da ring e mayap.
24: E ya patugut anggang e ngan merapat ing sablang buri nang daptan. Karing aldo daratang kanita da pa lubus aintindian ding memalen na.