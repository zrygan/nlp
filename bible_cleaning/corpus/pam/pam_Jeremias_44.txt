1: Migsalita ya kanaku ing Ginu tungkul karing sablang Israelitang manuknangan king Ehipto, karing siudad ning Migdol, Tapanhes, at Memfis, at king dane mauli ning bansang ita.
2: Ngana ning Ginung Mayupaya, ing Dios ning Israel, Ikit yu ing kasiran a dela ku king Jerusalem at karing aliwang siudad na ning Juda. Manatili lang lasak angga ngeni at ala metung mang manuknangan karin.
3: Milyari iti uling dinapat lang e mayap a bage ding karelang memalen at pepamua da ku. Minie lang ain-sakripisyu at siyuan da la ring aliwang dios a e ra bitasang balu ni ikayu o ding makatua da.
4: E ku tinuknang mitutubud karing talasuyu kung propeta a sinabi kekayung e yu daraptan ing bage pikakasaman ku.
5: Oneng e kayu bisang makiramdam o minie pansin karela. E yu buring lakuan ing e mayap yung ugaling mamain ain-sakripisyu karing aliwang dios.
6: Inya bigsak ku ing kanakung mua at kasbu karing balen na ning Juda at karing dalan na ning Jerusalem at silaban ku la. Melasak la at meging makapangilabut lang lalawan angga na king aldong iti.
7: Inya aku, ing Ginung Mayupaya, ing Dios ning Israel, kukutang ku ngeni kekayu nung ba't daraptan yu ing makanyan a e ustung bage king mismung sarili yu? Buri yung dugpa ing kasiran karing kekayung lalaki at babai, karing anak, at karing sususo ban metung man karing memalen yu ala nang mitagan?
8: Baket pamuan yu ku king kapamilatan na ning kekayung pamanyambang idolo at pamamie ain-sakripisyu karing aliwang dios angga man keti king Ehipto, nung nu kayu manuknangan ngening kasalukuyan? Daraptan yu iti ban siran ing kekayung sarili, ban ing balang bansa ning yatu gawan na kayung pikaylian at gamitan ing kekong lagyu anting sumpa?
9: Kelinguan yu na la wari ding sablang e mayap a bageng merapat karing balen ning Juda at karing dalan ning Jerusalem king kapamilatan da ring makatua yu, ding ari na ning Juda, at ding asawa ra, at king kapamilatan yu, at ding asawa yo?
10: Oneng angga ngening aldong iti e kayu pa migpakumbaba. E kayu tatakut kanaku ni mibiebie agpang karing sablang kautusan a binie ku kekayu at karing makatua yu.
11: Inya, aku, ing Ginung Mayupaya, ing Dios ning Israel, maging kalaban yu ku at lasakan ke ing mabilug a Juda.
12: Tungkul naman karing memalen nang mitagan ning Juda at disididung munta at manuknangan king Ehipto, lumawe kung paralan ban mate la ngan. Mate la ngan, malati't maragul king Ehipto king kapamilatan na ning gera o ning danup. Maging makapangilabut lang lalawan; gawan da lang pikaylian at gamitan de ing lagyu ra bilang sumpa.
13: Parusan ku la ding manuknangan king Ehipto anti ing pamamarusa ku king Jerusalem king kapamilatan na ning gera, danup, at salut.
14: Ala metung mang mitagan kareting memalen na ning Juda a munta king Ehipto ban karin manuknangan; e la makatakas o makaligtas. Ala metung mang makapagbalik karela king Juda a pagnasan dang karin manuknangan pasibayu. Ala metung mang makapagbalik subali mu karing mapilan a bakwit.
15: Kanita ding sablang lalaking makibalu king ding karelang asawa minie lang ain-sakripisyu karing aliwang dios at ding sablang babaing pakatalakad karin pati na ding Israelitang menuknangan king Patros dane mauli ning Ehipto. Sinabi na kanaku ning maragul a katipunan ding tau,
16: E mi atanggap ing bage sinabi mu kekami king lagyu na ning Ginu .
17: Daptan mi ngan ing bage sinabi ming daptan mi. Munie kaming ain-sakripisyu at mitugtug keng ain-a-alak para king kekaming diosa, ing Reyna ning Banua, nung makananung ikami at ding makatua mi, ing kekaming ari at ding manimuna mi penugalian ming daraptan karing balen ning Juda at karing dalan ning Jerusalem. King panaun a ita, dakal kami pamangan, mibandi kami at alang kaligaligan.
18: Oneng manibat na inyang tinuknang keng babie ain-sakripisyu at tutugtug ain-a-alak para king Reyna ning Banua, mewala ngan ing sablang kayatinan mi at mete la king gera at king danup ding kekeng memalen.
19: Ngara namang tinuglung ding babai, Peintulut da ring asawa mi ing munie kaming bibingkang ugis ning Reyna ning Banua at mitugtug ain-a-alak para keting diosa.
20: Pekibatan ku la ding sablang lalaki at babai a mekibat kanaku king makanyan a paralan.
21: Ngaku karela, Tungkul karing ain-sakripisyung kekayung binie pati na ding kekayung makatua, ding ari yu, at ding manimuna yu, at ding memalen na ning bansa karing balen ning Juda, at karing dalan na ning Jerusalemisipan yu galang king e na balu ning Ginu yan o kelinguan na na?
22: King mismung aldong iti makapase ya king kasiran ing kekong bansa at ala metung mang manuknangan karin. Meging makapangilabut yang akakit at gagamitan de ring tau ing lagyu na bilang sumpa, uling e na na abata ning Ginu ing kekayung kasalanan at e mayap a dapat.
23: Miras kekayu iting kasiran antimo ing mayayakit ngeni uling minie kayung ain-sakripisyu karing aliwang dios at mikasala kayu king Ginu king kapamilatan na ning e yu pamamintu karing sabla nang kautusan.
24: Ngaku karing tau, lalung-lalu na karing babai, itang sasabian na ning Ginung Mayupaya, ing Dios ning Israel, karing memalen na ning Juda a manuknangan king Ehipto
25: Ikayu at pati na ding asawa yu ginawa kayung masusing pangaku king Reyna ning Banua. Pengaku yu king munie kayung ain-sakripisyu at mitugtug ain-a-alak, at tiparan yu ing pengaku yu king Reyna ning Banua. Sulung, tuparan yu ing pangaku yu! Gampanan yu la ding panata yu!
26: Oneng ngeni, aku, ing Ginu , pakiramdaman yu ing panata a gewa ku king mayupaya kung lagyu para kekayung sablang Israelitang manuknangan king Ehipto. E ku na kapilan man paintulut kenu man kekayu ing gamitan ne ing lagyu ku king pamangawa nang panata king kapamilatan na ning pamagsalitang anti kaniti: Susumpa ku king lagyu na ning Ginung Dios a mabie!
27: Gawa kung paralan ban e kayu mipala, nune magisan kayu. Mate kayu, ikayung sabla, king gera o king salut angga na king ala metung mang mitagan kekayu.
28: Oneng ating mapilan kekayu a makatakas king kamatayan at ibat king Ehipto magbalik la king Juda. Kanita abalu ra ding miligtas nung isanung amanu ing meging tutu, ing kanaku o ing karela.
29: Aku, ing Ginu , munie kung katibayan king parusan da kayu keting lugal, at mapalyari ing pangaku kung miparalang kasiran kekayu.
30: Ibie ke i Aring Hopra ning Ehipto karing gamat da ring kalaban nang bisang makamate keting ari. Makanyan ing depat ku kang Aring Zedekias na ning Juda; binie ke karing gamat nang Aring Nebucadenesar ning Babilonia a kalaban na at mignasang makamate keting ari.