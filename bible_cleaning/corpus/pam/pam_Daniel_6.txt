1: Inari na king lub nang Dario king tuldu yang dinalan aduang pulu katau ban manungkulan bilang gobernador king mabilug nang kayarian.
2: Karagdagan kareti, pinili ne i Daniel at ding adua pang tau ban pamahalan da la ring gobernador king obra da at ban pagmalasakitan ing kapakanan na ning ari.
3: E melambat pepakit nang Daniel king maygit ya agawa kesa karing aliwang talapanibala at gobernador. Uling mayagyu ya, aisip na ning ari king gawan neng talapanibala king mabilug a kayarian.
4: Kanita ding aliwang talapanibala at ding gobernador migkapilit lang manintun bage abusbus da laban kang Daniel. Oneng e la menakit uling tau yang apagkatiwalan i Daniel at e ya ginawang nanumang kamalian o kakulangan.
5: Ngara king metung at metung, E tamu manakit nanumang bage abusbus tamu laban kang Daniel nune mu ing bage tungkul king relihiun na.
6: Inya minta la king ari at ngara, Aring Dario, sana ing Kekayung Kamalan mie ya kapilan man!
7: Ikaming mamahala king kekayung kayarian, ding talapanibala, ding gobernador, ding tagapayu, at ding aliwa pang pamuntuk pikayari mi king sana ing Kekayung Kamalan palual yang metung a kautusan at patupad yeng mitmung kaigpitan. Munie kayung kautusan ban kilub ding atlung pulung aldo ala ninumang tau a makapaniawad nanumang bage king kaninu mang dios o kaninu mang tau subali mu king Kekayung Kamalan. Miyugse ya ing ninumang labag king kautusan king kulungan ding leon.
8: Inya, Makamal a Ari, gawan ye at pirman ing kautusan ban mipatupad ya. Maging metung yang batas da ring tau Media at Persia at e ya malyaring ibayu.
9: Inya pinirman neng Aring Dario ing kautusan.
10: Inyang abalitan nang Daniel king ing kautusan mepirma ne, minuli ya bale na. Ating awang ketang kuartu king kadua nang palapag ning bale na. Makayarap la ding awang king Jerusalem. Karin, antimo ing maralas nang gagawan, siniklaud ya arap ding makabuklat a awang at menalangin ya king Dios makatatlung besis patingapun.
11: Inyang ding kalaban nang Daniel ikit deng manalangin king Dios,
12: miyabe-abe lang minta king ari at simbung de. Ngara, Makamal a Ari, pinirman ye ing metung a kautusan ban kilub da ring tuki-tuking atlung pulung aldo makabawal king ninumang tau ing maniawad nanumang bage king kaninu mang dios o kaninu mang tau subali mu kekayu, at miyugse ya king kulungan a mitmung leon.
: Mekibat ya ing ari, Wa, metung yang maigpit a kautusan, metung yang batas para karing tau Media at Persia a e malyaring ibayu.
13: Kanita ngara king ari, I Daniel, ing metung karing taung bihag ibat Juda, e na kayu gagalangan ni pamintuan ing kautusan a pepalual yu. Manalangin yang atlung besis patingapun.
14: Inyang dimdam ning ari iti, melungkut ya at gewa na ing anggang agyu na ban iligtas ne i Daniel. E pepatugut ginawa ketang agyu na angga king limbug ya ing aldo.
15: Kanita mibalik la king ari ding lalaki at ngara, Makamal a Ari, balu yu king agpang karing batas da ring tau Media at Persia alang kautusan a pepalual na ning ari a malyaring ibayu.
16: Inya inutus na ning ari king kuanan ya i Daniel at iyugse ya king kulungan ding leon. Ngana kang Daniel, Sana iligtas na ka ning Dios a kekang susuyuan king mitmung katapatan.
17: Tekap de ing metung a batu king pasbul ning kulungan at tetak ne ning ari ing sarili nang panatak at ing panatak da ring mangarangal nang tauan ban ala metung mang makapagligtas kang Daniel.
18: Kaybat, mibalik ya ing ari king palasyu, oneng e ya mipatudtud kabukas; e ya makapangan o makapagsaya dit' man.
19: Kabuklat ning masala mibangun ya ing ari at memalagua yang minta king kulungan ding leon.
20: Inyang miras ya karin, kakarug ya salung minaus kang Daniel. Ngana, Daniel, talasuyu ning mabie Dios! Ikua na kang aligtas karing leon ning Dios a susuyuan mung mitmung katapatan?
21: Nganang Daniel, Sana ing Kekayung Kamalan mie ya kapilan man!
22: Makamal a Ari, tinubud ne ning Dios ing anghel na at sera na la asbuk ding leon ban e ra ku ananu balang. Gewa na iti uling balu na king ala kung kasalanan at uling e ku ginawang kalapastangan kekayu.
23: Maragul ing tula ning ari at inutus na king ilual de king kulungan i Daniel. Inya linual de i Daniel at ikit da king e ya bitasang ninanu balang uling menalig ya king Dios na.
24: Kanita inutus na ning ari king dakpan da la ngan ding lalaking menganiaya kang Daniel at ding karelang asawa ampon anak, at iyugse la king kulungan ding leon. Bayu la pa miras king lalam ning kulungan, ding leon sigpang da na la at piglapak.
25: Kanita silatanan na la ngan ning Aring Dario ding memalen da ring bansa, lahi, at salita ning yatu. Ngana
: Kukomustan da kayu ngan!
26: Yutus ku king mabilug kung kayarian king sukat yang pitakutan at galangan ing Dios nang Daniel.
: Dios yang mabie
: at sasakup king kapilan man.
: Kapilan man e ya masira ing kayarian na,
: at ing kayupayan na kapilan man e miyangganan.
27: Magligtas ya at maniagip;
: darapat yang bage pagmumulalan
: ampon milagru king yatu at king banua.
: Linigtas ne i Daniel karing leon.
28: Mesanting ya bie i Daniel king panaun a i Dario ya ing ari, at inyang panaun nang Aring Ciro ning Persia.