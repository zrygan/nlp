1: Kalabas ning mapilan a panaun, migreklamu la ding dakal karing lalaki at babai na ning balen laban karing karelang kalupang Judio.
2: Ngara ding mapilan karela, Maragul kami pamilya; mangailangan kaming binutil a apangan mi ba kaming e mate king danup.
3: Ngara naman ding aliwa, Singla mi la ring kekaming gabun a asikan, mulahan ubas, at bale ban e kami mate king danup.
4: Ding aliwa pa sasabian da, Mepilitan kaming menutang salapi ban makapamayad kaming buis king ari para karing kekaming asikan ampon mulahan ubas.
5: Metung kami mu ibatan at paraparehung Judio. Paraparehu ing kabilian da ring anak mi ampon ding anak da. Makanyan man, mepilitan kaming pisali mi lang bilang ipus ding anak mi uling ala keng akarapat. Ipus na la ding mapilan karing anak ming babai; e mi na la bandi ding kekaming marangle at mulahan ubas.
6: Mibua ing mua ku inyang dimdam ku iting saingsing da ring tau,
7: at inari king lub ku ing sumbatan ku la ding manimuna at pamuntuk da ring memalen. Ngakung migsalitang mataram karela, Gigipitan yu la ding mismung kapatad yu king gagawan yung yan!
: Minaus kung maragul a pulung ban lunasan iting problema.
8: Ngaku king kapulungan, Depat tamu ing sablang agyu tamu ban ayatbus ta la ding kalupa tamung Judio king karelang panga-ipus karing aliwang bansa. Oneng ikayu naman ngeni pipilitan yu la ding kapatad yu ban maging ipus yu a kalupa yung Judio. E la makabulad; tahimik la.
9: Inya sinabi ku, E ustu ing daraptan yu! Sukat kayung tumakut king kekatamung Dios ban e ra katamu insultuan ding bansang kekatamung kalaban.
10: Aku at ding kapatad ku ampon tauan paparam kaming salapi ampon binutil. E ta na la sisingilan pa king karelang utang.
11: Isubli yu la ngeni mu ring aldong iti ding karelang marangle, mulahan ubas at olibo, ding bale ra, salapi, binutil, alak at larung olibo a malambat yu nang sisingil karela.
12: Ngarang mekibat, Wa, isubli mi la at e mi la aduananan nanumang patubu. Daptan mi ing sinabi mu.
: Kaybat inaus ku la ding pari at pepangakuanan arapan da ring manimuna king tuparan da ing pengaku ra.
13: Kanita kinua ke at pigpag ing babat a ating bulsa king awakan ning imalan ku at sinabi ku karela, Anti kaniti ing daptan na kekayu ning Dios, nung e yu tuparan ing pangaku yu; ipagpag na kayu at alang mitagan nanuman king pibandian yu. At ing metung at metung king katipunan pekibat na, Amen at pinuri de ing Dios. Tiparan da ing pengaku ra.
14: Kilub da ring labing aduang banuang pamanungkulan ku bilang gobernador na ning Juda, manibat na king kaduang pulung banua nang pamag-aring Artaxerxes angga na king katlung pulu't aduang banua, e ku mengan at ding kamaganak ku ketang pamangan a mangaintulid king metung a gobernador.
15: Meging pabayat la karing tau ding mengalabasan a gobernador; migmolestia lang pamangan at alak karing tau subali pa karing apat apulung pirasung pilak a aduan da. Kayabe la pati ding abe ra bale king pamanabusu karing tau. Oneng aku makayaliwa ku ugali karela uling tatakut ku king Dios.
16: Pakigisanan ku ing kanakung sikanan king pamitalakad pasibayu king pader, at e ku pignasan ing mika pibandian ku. Kayabe ku lang magobra king pader ding abe ku king bale.
17: Atin kung pakanan a dinalan at limang pulung Judio at pamuntuk subali pa karetang dayuan a lalapit kanaku.
18: Aldo-aldo makamate kung metung a biserung baka, anam a tupa, at dakal a manuk, at balang kapulung aldo milalage kung miyayaliwang alak. Makanyan man, e ku kakuanan itang sustentung pamangan a katuliran na ning gobernador uling magkakasakit la ding tau.
19: E mu sana kakalinguan para king kapakanan ku, O Dios ku, ing mayap a depat ku kareting tau.