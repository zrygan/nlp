1: Mamaus ku keka, Ginu ; magmalagua mu ku sanang saupan!
: Tingiran mu sana ing dalung ku keka.
2: Sana tanggapan mu ing panalangin ku antimong mabanglung insenso,
: at ding gamat kung makatas king panalangin antimong pambenging ain-sakripisyu.
3: Ginu , mibili kang bante king asbuk ku
: a magbante karing pasbul ding labi ku.
4: Ipangilag mu ku king pamagnasang gawang kasalanan,
: at king pamakiabe karing taung darapat e mayap.
: Kapilan man e ku sa makisulu karing karelang pamangan.
5: Ing mayap a tau malyari na kung parusan o sabianan,
: iti bunga ning mayap nang pilubluban;
: oneng kapilan man e ku tanggapan ing kapurian ding e mayap a tau,
: uling alang tuknang manalangin ku laban king e ustu dang pamaniaptan.
6: Potang ding pamuntuk da pagnabu da la karing mabatung libis,
: kanita ding sabla tanggapan da king tutu la ding kakung amanu.
7: Kalupa na ning tanaman a mekutud at mepirasu,
: makanyan lang misambulat ding butul da angga na king labi ning kutkutan da.
8: Manatili kung magtiwala keka, O Ginung Dios ,
: pagnasan ku ing ingatan mu ku;
: e mu paintulut ing mate ku.
9: Pangilag mu ku karing silu a inumang da para kaku,
: lubus mu kung ilisia karetang bitag a sidia da kaku deting e mayap a tau.
10: Deting taung e mayap ila sana ding marakap karetang sidia rang silu kaku
: kabang aku naman lumabas kung e man ninanu.