1: Nineve, atyu na ka lalam ning pangasalake!
: Ing upaya a manlasak keka dinatang ne.
: Mamunta na kayu karing puestu yu!
: Banten yu ne ing dalan!
: Magsadia na kayu king pamakilaban!
2: Uling malapit na niang ibalik ning Ginu ing dangalan na ning Israel, itang dangalan na bayu re penakawanan ding kalaban.
3: Ding sundalung kalaban magdala lang malutung kalasag,
: at maka-imalan la ngan malutu.
: Magsadia na lang salake!
: Kikislap lang anting api ding karelang karwahe!
: Lundag-lundag la ding kabayu ra!
4: Ding karwahe da sagasagana lang mabilis king dalan,
: balik-balik la karing malualas nang suluk ning siudad.
: Kikislap lang anti ding sulu,
: at mabilis lang anti ing kildap.
5: Meyaus la ding opisyal;
: mitakid la kabang lulusub la.
: Milayi lang minta king pader,
: at ginawang kalasag para king pamakilaban.
6: Ding pasbul dalan lele ning ilug mibuklat la;
: king palasyu mitakutan la.
7: Mebihag ya ing reyna;
: mumungul lang anting patipati ding ipus na;
: durugdugan da lang salu ra king lungkut da.
8: Anting danum a mamagus ibat king mesirang dike
: tekasan de ring memalen ing Nineve!
: Magbalik kayu! Magbalik kayu! ngana ning kulisak,
: oneng metung man alang migbalik.
9: Samsaman yu ing pilak!
: Ing gintu kekong kuanan!
: Ing siudad mitmu yang pibandian!
10: Melasak ya ing siudad ning Nineve,
: ala yang katau-tau!
: King takut malalaso lang pusu;
: gagalgal la ding tud, sikanan mebating;
: maputla lang karelang lupa.
11: Nukarin ya ngeni ing siudad
: a king misan anti yang kueba ding leon,
: ing lugal nung nukarin da la pakanan ding anak da,
: nung nu ding leon at ding anak da mamunta la,
: at ligtas king nanumang disgrasya?
12: Pete ne ning leon ing biktima na;
: piglapak ne para king asawa na at karing anak da;
: kitmuan ne king mengalapak a karni ing kueba na.
13: Aku ing kekayung kalaban! nganang sasabi ning Ginung Mayupaya. Silaban ku la ding karwahe yu. Mate la king gera ding sundalus yu at kuanan ku ing sablang bage kinua yu karing aliwa. E na maramdam ing siwala da ring lalaking tubud yu.