1: Detangan ne ning espiritu na ning Dios i Azaria a anak nang Oded,
2: at linual ya ban pakikitan ne i Asa. Ngana, Makiramdam ka kanaku, Aring Asa at ikong memalen na ning Juda at Benjamin! Manatili ya kekayu ing Ginu kabang manatili kayu king Ginu . Akit ye, nung panintunan ye; nung kalinguan ye, kalinguan na kayu naman.
3: Kilub ding makabang panaun mibiebie yang alang tune Dios ing Israel; ala yang pari ban turu karing memalen at alang batas.
4: Oneng panintunan de ing Ginung Dios ning Israel neng mibibili la king panganib. Panintunan de at atatagpuan da ne man.
5: Mapanganib kanita ing maglakad nu man karin uling magulu at alang kapayapan.
6: Guluan ne ning metung a bansa ing kalupa nang bansa, at ing siudad ing kalupa nang siudad. Ing Dios ya ing pasari king kaguluan at kaligaligan karela.
7: Oneng e yu painan ing lub yu at magpakatatag kayu, uling ablasan na ing daptan yu.
8: Mesikan ya lub i Asa inyang dimdam na ing mesabing ula nang Azaria a anak nang Oded. Pepalako na la ding makasumaming idolo king mabilug a Juda at Benjamin at karing siudad a abihag na karin king bulubundukan na ning Efraim. Pepalarin nia naman ing altar na ning Ginu a mitalakad king patyu ning Templo ning Ginu .
9: Migpanig la kang Asa ding dakal a taung dinatang ibat king Efraim, Manase, at Simeon uling ikit da king ing Ginu atyu ya kang Asa. Pepayaus na la ngan Asa pati na ding memalen na ning Juda at Benjamin.
10: Mitipun la king Jerusalem kanitang katlung bulan na ning kalabing limang banua na ning pamag-ari nang Asa.
11: King mismung aldong ita miyain lang ain-a-durulukan para king Ginu ibat king pibandian a karelang asamsam: pitung dalan a baka at pitung libung tupa.
12: Ginawa lang metung a kasunduan nung nu ra pikayari ing samban de ing Ginu , ing Dios da ring makatua da, king mabilug dang pusu at kaladua.
13: Pikayari da ing paten ya ing ninumang e sambakayanakan ya man o matua, lalaki ya man o babai.
14: King masikan a bosis at tiup ding trumpeta sinumpa la king lagyu ning Ginu king tuparan de ing kasunduan.
15: Masaya la ngan ding memalen na ning Juda uling gewa re iting kasunduan king mabilug dang pusu. Matutula la king pamanyamba ra king Ginu , at tinggap na no naman ning Ginu at dininan kapayapan king bansa da.
16: Leko neng Aring Asa i apu nang i Maaca bilang reynang indu, uling ginawa yang makasumaming idolo na ning diosang i Asera. Digsa neng Asa iting idolo; penadtad neng mangalati at silaban king Kapatagan ning Kidron.
17: Agyang e na la ngan lesak Asa ding sablang lugal a pisasamban da ring dayuan king bansa, menatili yang tapat king Ginu king kekaban ning bie na.
18: Dela na la ngan king Templo ning Dios ding sablang kagamitan a telaga nang Abiya a tata na para king Dios. Inabe na la ding kasangkapan a gintu at pilak a ya mismu ing mitalaga.
19: E na bitasa pang mika gera nune mu inyang katlung pulu't limang banua na ning pamag-ari na.