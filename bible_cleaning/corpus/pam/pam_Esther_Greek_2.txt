1: Kaybat na nita, milako ne mua ing ari. Makanyan man, parati nang agaganaka itang depat nang Vasti at itang utus a gewa na laban king reyna.
2: Uli na niti, migmungkahi la king ari ding tagapayu na. Ngara, Baket e kayu pu papaintun mapilan a mangalagu at mayap a dalaga para kekayu?
3: Mamili kayu pung opisyal king balang probinsia na ning kayarian at idala da la reting malagu at mayap a dalaga king kekayung harem keti king Susa, ing sentru ning kayarian yu. Ipagkatiwala yu la kang Hegai, ing kapun a mamahala karing babai yu, at ibie ing sablang kailangan da ban lalung lunto ing lagu da.
4: Itang aburi yu kareting dalaga ya ing pilinan yung kayalili nang Reyna Vasti.
: Metula ya ing ari kaniting munikala, inya mebisa ya.
5: Kanitang panaun a ita, ating Judio a manuknangan king siudad ning Susa. Mordecai ing lagyu na; anak neng Jair at apu neng Simei at apu na ne man king tud Cis king tribu nang Benjamin.
6: Metung ya karing abihag nang Aring Nebucadenesar, at ibat Jerusalem dela ne Babilonia.
7: I Mordecai ya ing menese kang Ester a anak nang bapa nang Aminadab. Ulila neng lubus i Ester. Tune yang malagung babai i Ester.
8: Metung ya i Ester karing dakal a dalagang midala king siudad ning Susa inyang mipatupad ya ing utus ning ari. Miyabe ya karetang mipagkatiwala kang Hegai a mamahala king harem ning ari.
9: Meging malapit ya lub i Hegai kang Ester. Inya depat na ing sablang agyu na ban lalung lunto ing lagu nang Ester. Dininan neng makapasubaling pamangan ampon gamit pampalagu, at memili yang pitung babai king palasyu ning ari ban magasikasu keya. E mu ita, dininan neng masanting a lugal king harem na ning ari.
10: E na pepabalu nung nanung lahi ing penibatan na o nung ninu ding kamaganak na, uling iti ing panabilin a binie nang Mordecai kang Ester.
11: Labas-labas ya aldo-aldo i Mordecai king patyu ning harem ban lawan na nung nanu ing mapapalyari kang Ester.
12: Pabanua ing reglamentu king pamipalagu karing dalaga: anam a bulan ing masahian lang larung mira, at anam a bulan ing king pabanglung pampalagu.
13: Kaybat na nita, liwas-liwas da lang iyarap king Aring Asueru ding dalaga. Kaybat na nita, miyabie ya ing balang metung karela king mamahala king harem ning ari at king palasyu.
14: Munta ya king ari itang bengi at idala re pangayabak king aliwang harem at ipagkatiwala kang Hegai, ing metung a lalaking kapun a mamahala karing babai na ning ari. E ya malyaring makapagbalik king ari ing ninumang babai, nung e ya metula at nung e ne pakiduang a lagyu.
15: Miras ing oras ban makikit ya i Ester king ari. I Ester, ing anak nang Aminadab a bapa nang Mordecai a menampun, ala yang inawad nanumang isulud na. Bukud nang tikian ing sinabi nang Hegai, ing lalaking kapun a mamahala king harem ning ari. Kelaguan la ngan at nayun ding sablang menakit kang Ester.
16: Bulan ning Adar kanita, ing kalabing aduang bulan na ning kapitung banua ning pamag-ari nang Asueru, inyang idala re i Ester king palasyu ning ari.
17: Milsinta ya ing ari kang Ester at meyama ya kesa karing aliwang babai. Inya kang Ester ne pinutung ing korona.
18: Minie yang maragul a bangketi ing ari kilub ding pitung aldo para karing opisyal na at talapamahala ban pagselebran ing kasal na kang Ester. Beba na naman alaga ing pamamayad king buis king mabilug a kayarian.
19: Samantala, mitulduan ya i Mordecai bilang metung a matas a talapangasiwa king palasyu.
20: E na pa kanita bilalag Ester ing lahing penibatan na o ding kamaganak na antimo ing penabilin nang Mordecai, antimo ing pamamintu na inyang malati ya pa mu lalam ning lingap na oneng sukat neng pitakutan at galangan ing Dios at pamintuan ing kautusan.
21: Mimua la ding aduang kapun a opisyal ding guardia inyang ing ari tinas ne katungkulan i Mordecai. Uli na niti, buri deng paten ing ari.
22: Abalu nang Mordecai iti at belita na iti kang Reyna Ester, at sinabi na namang Ester iti king ari.
23: Pepasiasat na la ning ari deting aduang opisyal at pepabite na la, at inutus na ning ari king isulat king talaan ning palasyu ing depat nang kasuyuan Mordecai bilang parangal keya.