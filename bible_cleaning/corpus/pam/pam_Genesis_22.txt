1: Kaybat dang milyari deting bage, sibukan ne ning Dios i Abraham. Abraham, ngana. Nanu pu? nganang mekibat.
2: Kanita sinabi na ning Dios, Abraham, ituki me i Isaac, ing anak mung kabubugtungan a pakamalan mu, at munta kayu king sakup ning Moria. Iyain me kanaku bilang ain-a-durulukan karin king bunduk a ituru ku keka.
3: Maranun yang mibangun i Abraham; sekyan ne ing asno na, kayabe ne i Isaac at ding adua karing ipus nang lalaki. Migdala ya namang dutung para panangab king ain-a-durulukan a inutus na ning Dios a idala na.
4: Kalabas da ring atlung aldo ikit neng Abraham ing lugal king marayu.
5: Kanita sinabi na karing ipus na, Malakuan kayu keni ikayung adua, at banten ye ing asno kabang ing anak at aku munta kami karin. Samba kami at kaybat balikan da kayu.
6: Kanita kinua nang Abraham ing dutung para king ain at pepapusan na kang Isaac at ya naman ing migdala king api at king pataram. Miglakad na la kanita ding mitata.
7: Oneng nganang Isaac kang tata na, Tatang!
: Nanu ita, anak ku? nganang mekibat.
: Ating api at dutung a panangab, nukarin ya ing tupang paten? nganang mengutang Isaac.
8: Anak ku, ing Dios ya ing balang munie king tupang paten ta! nganang mekibat Abraham. At sindu da ring mitata ing pamaglakad da.
9: Karas da king lugal a tiru na ning Dios, mitalakad yang altar i Abraham at selansan na ing dutung a panangab babo na niti. Kaybat ginapus ne ing anak nang i Isaac at binili ne babo na ning dutung a panangab king altar.
10: Kaybat dimput ne ing pataram ban saksakan ne ing anak na.
11: Oneng inaus ne ning anghel ning Ginu . Ngana, Abraham, Abraham!
: Nanu pu? nganang mekibat.
12: E me papaten o nananan balang ing anak, ngana ning anghel. Balu ku na ngeni king tapat ka pin king Dios uli na ning e me pigkaymut ing anak mung pakamalan.
13: Tinalanga ya i Abraham at miglalawe. Ikit ne ing metung a tupang lalaki a mikulaput a sagu king masuksuk. Pintalan ne at dekap ban iyain bilang kalibe na ning anak na.
14: Inaus neng Ing Ginu ya ing Babie ing lugal a ita. Makanyan deng ausan ngeni ding tau: King Bunduk ning Ginu Babie ya.
15: Manibat banua inaus neng pasibayu ning anghel na ning Ginu i Abraham.
16: Ngana, Susumpa ku king sarili kung amanu, ing Ginu ya ing magsalita, anti na ning e me pigkait kanaku ing anak mung pakamalan,
17: pangaku kung bendisyunan da kang e makanyan-kanyan at parakalan ku la ding lahi mu. Maging kasing dakal da la ring batuin na ning banua at balas king pampang ning dagat. Sakupan da la ring siudad da ring karelang kalaban.
18: Mibendisyunan la karing lahi mu ding heganaganang bansa keti king yatu. Matupad iti uli na ning pemintuan mu ku.
19: Belikan na lang Abraham ding ipus na at miyabe-abe lang minuli Beerseba nung nu ya migdatun i Abraham.
20: Kaybat nang milyari nita, mibalita kang Abraham king mikayanak yang lalaki i Milka king kapatad nang i Nahor.
21: Uz ya lagyu ing pangane at Buz ya lagyu ing wali na. Sinalisi ya i Kemuel a tata nang Aram,
22: i Kesed, Haso, Pildas, Jidlap, at Betuel.
23: I Betuel ya ing tata nang Rebeca. Walu la ding ayanak nang Milka kang Nahor a kapatad nang Abraham.
24: Oreni naman ding ayanak na king kasese babai nang i Reuma: di Teba, Gaham, Tahas, at i Maaca.