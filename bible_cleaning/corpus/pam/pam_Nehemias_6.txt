1: Abalitan da ri Sanbalat, Tobia, Gesem, at ding aliwa pang kalaban king ayari mi neng gagawan ing pader at ala nang pilatan a mitagan, agyang e mi la pa akabit ding pasbul nang dalan.
2: Inya inagkat da ku ri Sanbalat at Gesem a makipagsalita karela king metung karing baryu ning Kapatagan ning Ono. Metung ya iting paralan ban panasakitan da ku.
3: Mitubud kung mapilan a tau ban sabian karela king ating kung maulagang pagobran a e ku malyaring lakuan; inya e ku malyaring makipagsalita karela. E ku apaintulutan tuknang ing obra ba ku mung munta at makipagsalita karela.
4: Apat a besis da kung inagkat at apat a besis ku munamang sinabi king e ku malyaring makipagsalita karela.
5: King kalimang besis mitubud ne namang tau kanaku i Sanbalat a magdalang sulat a e makasara.
6: Ngana ning sulat
: Mikakalat ing balita karing siping-siping a bansa king ika ampon ding kalupa mung Judio magbalak kayung mag-rebeldi, inya tatalakad yeng pasibayu ing pader. Patutuan nang Gesem iting balitang miras kanaku. Sasabian na naman king bisa ka kanung maging ari.
7: Tinuldu na ka namang kanung propeta ban sabian king Jerusalem king atin nang ari king Juda. Pihung miras iting balita king Ari. Inya masanting ing mikit kata at pisabian iting bage.
8: Iti ya ing peparala kung pakibat kang Sanbalat: Alang bitasang katutuan ing sinabi mu. Ika mu ing makigawa king balitang yan.
9: Buri da ing pamatakutan da kami ban tuknang kaming magobra. Ngakung menalangin, O Dios ku, pasiknangan mu ku sana ngeni.
10: Kaybat na nita, dinalo ke i Semaia, ing anak nang Delaia at apu nang Mehetabel, uling e ya malyaring lumual king bale na. Ngana kanaku, Ika ampon aku kailangan ing salikut kata king Banal nang Lugal ning Templo at isara ta la ring pasbul. Datang la ngening bengi ban paten da ka.
11: Sinabi ku, Kailangan waring mamulayi ya ing taung anti kanaku at salikut king Templo ban iligtas ne ing bie na? E ku daptan ing anti kanita.
12: Api-isip-isip ku king e ne tinubud ning Dios i Semaia, nune inupahan de ri Sanbalat at Tobia ban sabian na iti kanaku.
13: Inupahan de ban pamatakutan na ku at inabu king pamikasala, at ban masira ku dangalan. Kanita mika matulid lang siran da ing pangatau ku at insultuan da ku.
14: Ngakung menalangin, O Dios ku, e mu la sana kakalinguan di Tobia at Sanbalat. Parusan mu la uli na ning depat da. Makanyan munaman ing daptan mu king babaing propetang i Noadia at ding aliwa pang propetang bisang mamatakut kanaku.
15: Meyari ya ing pader kalabas na ning limang pulu't aduang aldo pamagobra. Kaduang pulu't limang aldo ne kanita ning bulan na ning Elul.
16: Mengapamulala la at mengapakarine ding siping-siping a bansa inyang abalitan da iti ding kalaban. Ikit da king meyari ing obra uli na ning saup ning Dios.
17: King panaun a ita susulatanan de ring manimuna da ring Judio i Tobia.
18: Dakal la ding makapanig kang Tobia uling Judio ya ing katuangan nang lalaki, i Secania a anak nang Ara. Subali pa kaniti, ayasawa ne ning anak nang i Jeohanan, ing anak nang Mesullam a anak nang Berekias.
19: Pupurian de ring tau i Tobia king arapan ku uli na ning mangayap nang dapat, at babalita ra ing sablang sasabian ku. E ya pepatugut paralang sulat kanaku i Tobia ban pamatakutan na ku.