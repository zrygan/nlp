1: Sinabi na kanaku ning Ginu king munta ku king palasyu na ning ari ning Juda a lahi nang David.
2: Karin sabian ku king ari at karing pamuntuk na ampon karing memalen na ning Jerusalem king makiramdam la king pasabi na ning Ginu .
3: Ngana, Aku, ing Ginu , yuyutus ku kekayu king daptan yu ing matulid at ing alang pamangabiran. Idipensa ye ing taung pipiraitnan na ning manalipit. E yu la alipitan, nune pakiutusan yu lang mayap ding dayuan, ding ulila, at ding mebalung babai. E yu la papaten keting banal a lugal a iti ding taung alang kasalanan.
4: Nung tune yung tuparan itang inutus ku kekayu, kanita manatili lang maging ari ding lahi nang David. At deti, kayabe da ring karelang pamuntuk at ding memalen, manatili lang lual-lungub karing pasbul dalan na niting palasyu a pakasake karing karelang karwahe at kabayu.
5: Nung e yu la pamintuan ding utus ku, sasabian kung matni kekayu king malaso ya iting palasyu. Aku, ing Ginu , ing migsalita.
6: Para kanaku, ing marangal nang palasyu ning Juda kasing lagu ne ning lugal ning Gilead at ding Bunduk ning Lebanon; oneng gawan keng disyerto, metung a lugal a alang bitasang manuknangan.
7: Mitutubud kung tau ba reng siran. Idala da la ngan ding palakul da; kuturan da la ring malagu nang asias a sedro at silaban da la.
8: Kaybat na nita, dumalan la karin ding dakal a dayuan at ikutang da king metung at metung Ginu , baket depat mu ing makanyan a bage keting marangal a siudad?
9: Kanita ipakibat da king iti mepalyari uli na ning ginulut kayu king kasunduan yu kanaku, ing kekayung Dios, at sinamba kayu at sinuyu karing aliwang dios.
10: Memalen ning Juda, e kayu sa manangis para king Aring Josias;
: e yu sa pagkalungkutan ing pangamate na.
: Oneng manangis kayu para kang Joahaz a anak na;
: idala re king marayu.
: E ne makapagbalik kapilan man,
: at e na ne malyaring akit pa ing balen nang tibuan.
11: Ngana ning Ginu tungkul kang Joahaz a anak nang Josias a sinalisi kang tata na bilang ari na ning Juda, Meko ne keti at e ne makapagbalik kapilan man.
12: Mate ya king bansa nung nu re dela at e na ne akit kapilan man iting bansa na.
13: Makasumpa ya ing taung manalakad
: king bale na king kapamilatan ning alang hustisia,
: at daragul ne king kapamilatan ning keyalan katapatan,
: at papagobran na lang kalupa nang tau,
: oneng e no dirinan sueldu.
14: Makasumpa ya ing taung sasabing,
: Gawa kung bale maragul
: a ating malualas a kuartu babo.
: Inya dininan neng awang ing bale na,
: pinartisyunan ne karing dutung a sedro,
: at pininturan neng malutu.
15: Maging maygit ka waring ari
: ngening ing bale mu megawa ya karing dutung a sedro,
: at mas malagu ya kesa karing bale da ring aliwang tao?
: I tata mu meligaya yang mitmung tula king bie na.
: Menatili yang matulid at parehu lawe karing tau,
: at mipala ya king sablang depat na.
16: Binie na karing kalulu ing katuliran da king husgadu,
: at ing sabla linto masalese para karela.
: Iti ya ing kabaldugan na ning balu me ing Ginu .
17: Oneng ika ala kang aliwang akakit nune mu ing sarili mung kapakanan;
: pamaten mu lang taung alang kasalanan
: at alipitan ampon tatampalasan ding kekang memalen.
: Ing Ginu ya ing migsalita.
18: Inya iti ya ing sasabian na ning Ginu tungkul kang Jeoiakim a anak nang Josias, ing ari ning Juda,
: Ala metung mang manangis king pangamate na o sumabing,
: Ay kasaket, kapatad, ay kasaket!
: Ala metung mang managulele o kumiak para king ari ning Juda
: O ginu ku! O kakung ari!
19: Potang ikutkut de, anti kang mengutkut asnong mete;
: iguyud de at iyugse
: lual ding pasbul dalan ning siudad ning Jerusalem.
20: Memalen ning Jerusalem, mukiat na kayu
: king Bunduk ning Lebanon, at manangis karin;
: munta na kayu king bansa ning Bashan at manangis kayu;
: manangis kayu manibat karing bunduk ning Abarim,
: uling mesambut na la ding sablang kekong kakampi.
21: Ing migsalita kekayu ya ing Ginu kanitang manawa kayu pa pamibiebie,
: oneng e ye pekiramdaman.
: Iti ing maralas yung daraptan king kekaban ning bie yu;
: kanita pa e ye buring pamintuan ing Ginu .
22: Ipaid na lang marayu ning angin ding kekong pamuntuk,
: mabihag la ding kekong kakampi king labanan,
: milako ya dangalan ing kekong siudad, at mibili ya king kamarinayan,
: uli ning sablang depat yung e mayap.
23: Panatag kayu bili karing pibalebale yung
: megawa karing dutung a sedrong ibat king Lebanon,
: oneng potang datangan na kayu ning sakit, makalunus ing maging kararasan yu,
: sakit a kalupa ning babai king oras ning pamanganak na.
24: Ngana ning Ginu kang Aring Jeoiakin a anak nang Aring Jeoiakim ning Juda, Kabang aku ing mabie Dios, agyang ika pa ing singsing a panatak a susulud ku king wanan kung gamat, makanyan man ilukas da ka
25: at ibie da ka karing taung katakutan mu, ding taung bisang makamate keka. Ibie da ka kang Aring Nebucadenesar ning Babilonia at karing sundalus na.
26: Iyugse da ka at i ima mu king aliwang bansa a e yu parehung kebaitan at parehu kayung mate karin.
27: Pagnasan meng akit pasibayu iting bansa, oneng e na ka makapagbalik kapilan man.
28: Sinabi ku, Meging anti ne wari king bangang mebalbal i Aring Jeoiakin a miyugse at ala nang makibure? Ba't ya at ding anak na mebihag la at miyugse king bansang e ra bitasang balu?
29: O bansa, bansa, bansa!
: Pakiramdaman mu ing sinabi ning Ginu
30: Mitakda king taung iti ing e ya mikayanak,
: at e magtamgumpe kapilan man.
: E ya mikayanak
: a mag-ari king Juda,
: at lukluk bilang kayalili nang Aring David.
: Aku, ing Ginu , ing migsalita.