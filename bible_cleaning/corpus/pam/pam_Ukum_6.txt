1: Pasibayu no namang mikasala king akakit na ning Ginu ding memalen na ning Israel. Inya peintulut na ning Ginu ing manabu la king gamat da ring tau Midian kilub ding pitung banua.
2: Uling mas masikan la ding tau Midian kesa karing tau Israel, sinalikut la ding memalen na ning Israel karing lukib, karing kueba da ring bunduk, at karing aliwang ligtas a lugal.
3: Kabud meyari lang tinanam ding Israelita kanita no man datang ding Midianita, ding Amalekita, at ding libut-libut a tribu ning aslagan at lusuban da la.
4: Magkampu la king lugal da at sisiran da ing sablang makatanam angga na king makapadurut a kayarian na ning Gaza. Ala lang tatagan a pagkabie, maging tupa o baka o asno.
5: Daratang lang kayabe da ring karelang baka at tolda. Anti la mong makapal a durun neng daratang la; at e mu la abilang-bilang ding kamelyu ra. Mesalanta ing sabla-sabla king gabun king paniatang da.
6: Misakitan yang alang kalupa ing Israel, inya sinaingsing yang meniawad saup king Ginu .
7: Inyang sinaingsing la ding memalen na ning Israel king Ginu uli da ring Midianita,
8: tinubud ne ning Ginu ing metung a propeta. At king kapamilatan na iti ing sinabi na karela ning Ginu , ing Dios ning Israel, Aku ing milual kekayu king panga-ipus yu king Ehipto.
9: Linigtas da kayu karing tau Ehipto at karing taung linaban kekayu king kayarian a iti. Tinabi ku la king kekayung paniulung at binie ke kekayu ing gabun da.
10: Sinabi ku kekayu king aku ing Ginu , ing kekayung Dios, at king e yu la sasamban ding kikilalanan dang dios da ring Amoreo a ing gabun da ya ngeni ing tuknangan yu. Oneng e kayu mekiramdam kanaku.
11: Dinatang ya kanita ing anghel ning Ginu karin Ofra, at linukluk ya lalam ning metung a tanaman a ensina a bandi nang Joas, ing Abiezarita. Kanitang penandit a ita i Gideon a anak na makasalikut yang babalasbas trigu king pipamaslan ubas ban e ra akit ding Midianita.
12: Karin ya pepakit ing anghel ning Ginu at ngana kang Gideon, Ing Ginu kayabe me, O lalaking masikan at matapang.
13: Kitang nang Gideon, Nung paintulut yu, ginu, buri kung abalu obat milyari ing sablang iti kekami, nung ing Ginu kayabe mi ya? Agpang king kwentu da ring makatua mi, dinapat yang bage pagmumulalan inyang liwal na la king Ehipto. Obat pepaburen na kami ngeni ning Ginu at pepaburen karing gamat da ring tau Midian?
14: Kanita nganang minutus ning Ginu , Mako na ka at iligtas me ing Israel king gamat da ring Midianita king kapamilatan ning sikanan a atyu keka. Aku ing mitutubud keka.
15: Nganang mekibat Gideon, Oneng, Ginu, makananu keng iligtas ing Israel? Ing pamilya ku ya ing mainang dili king tribu nang Manase, at aku naman ing mainang dili king pamilya mi.
16: Nganang mekibat ning Ginu , Arapat mu uling saupan da ka at mayan mu lang sambutan uling anti lang metung mung tau.
17: Mekibat ya i Gideon, Nung metula kayu kanaku, dinan yu kung palatandanan king ikayu pin ing Ginu a kasabi ku.
18: Ipakisabi kung mayap king e kayu pa mamako anggang e ku makapagbalik ban makapagsadiang pamangan kekayu.
: Nganang mekibat ning Ginu , E ku mako anggang e ka mekapagbalik.
19: Inya linub ya bale i Gideon at linutu ne ing metung a biserung kambing, at ginawa yang tinape alang lebadura king metung a takal a arina; lilan na ing karni king basket at ing sabo king balanga, at dela na la lalam na ning tanaman a ensina at inapag na king anghel.
20: Ngana ning anghel ning Ginu , Gideon, ibili mu kening batu ing karni at ing tinape alang lebadura, at itugtug mu ing sabo babo ra. At memintu ya i Gideon.
21: Tigkilan na king punta ning tukud a tatalnan na ning anghel ning Ginu ing karni at ing tinape alang lebadura at kaybat biglang siniklab ing api manibat king batu, at gisan ning api ing karni at ding tinape, at mewala ya king akakit na ing anghel ning Ginu .
22: Kanita na penamdaman Gideon king ing ikit na ya ing anghel ning Ginu at ngana king takut na, O Ginung Dios , ikit ke ing anghel yu lupa't lupa!
23: Ngana ning Ginu , Gideon, magpayapa ka; e ka tatakut, e ka mate.
24: Inya mitalakad yang altar i Gideon karin para king Ginu at inaus ne iting Kapayapan ya ing Ginu . Atyu ya pa angga ngeni iting altar king Ofra a bandi da ring pamilya nang Abiezer.
25: Itang benging ita ngana ning Ginu kang Gideon, Kuanan me ing toro nang tata mu at itang pitung banua na tua. Kaybat, lasakan me ing altar nang Baal a bandi nang tata mu at idagsa ing kikilalanan dang dios a i Asera a atyu siping na.
26: Kaybat gawa kang metung a matibe altar para king Ginung kekang Dios king babo na niting burul. Kaybat kuanan me itang toro a pitung banua na tua at iyain me bilang ain-a-durulukan. Gamitan mung panangab ing dutung ning Asera a digsa mu.
27: Inya kinangwa yang apulu karing ipus na i Gideon at gewa re ing pagawa na ning Ginu . Bengi inyang gewa re, uling maragul ing takut na karing pamilya na at karing kabalen na.
28: Itang kabukasan, inyang mibangun na la ding memalen, ikit da king ing melasak ya ing altar nang Baal at ing Asera siping na at miyain ya ing pitung banuang toro king altar a bayung gawa.
29: Ngara king metung at metung, Ninu ing makigawa kaniti? Ginawa lang pamaniasat, at abalu ra king i Gideon a anak nang Joas ya ing makirapat.
30: Inya ngara kang Joas, Ilual me keni ing anak mu ba mi yang paten! Lesak ne ing altar nang Baal at kinutud ne ing Asera siping na.
31: Nganang Joas karing mekikit a kalaban na, Idipensa ye i Baal? Idipensa yu ing kasu na? Ninuman ing mag-dipensa sukat yang paten pangayabak. Nung metung yang dios i Baal paburen yeng idipensa na ing sarili na uling altar ne ing melasak!
32: Manibat na kanita pemalagyuan deng Jerubaal i Gideon, uling sinabi nang Joas, Paburen yeng idipensa nang Baal ing sarili na, uling altar ne ing melasak.
33: Kanita mitipun la ding sablang Midianita, ding Amalekita, at ding tribu ning disyerto, lipatan de ing Ilug ning Jordan at migkampu la king Kapatagan ning Jezreel.
34: Kitmuan ne ning upaya ning Ginu i Gideon, inya tiniupan ne ing trumpeta ban ausan na la ding lalaki na ning pamilya nang Abiezer ban tuki.
35: Peparala ya namang tubud karing adua nang dake ning sakup ning Manase ban ausan na lang tuki. Peparala ya namang tubud karing tribu nang Aser, Zebulun, at Neftali, at dinatang la naman ban makiabe.
36: Kaybat nganang Gideon king Dios, Sasabian yu ing inari yu na king lub yu ing gamitan yu ku ba yeng iligtas ing Israel.
37: Nung makanyan mibili kung bulbul tupa king pidadaran trigu. Nung karas ning abak mebasa ya king ambun ing bulbul tupa at malangi ing gabun, kanita ku abalu ing gamitan yu ku king pangaligtas ning Israel.
38: Mibangun ya itang kabukasan abak a maranun i Gideon at pelipit na ing bulbul tupa at mekasalud yang metung a silyo danum.
39: Kaybat nganang Gideon king Dios, E kayu sa mimimua kanaku; paburen yung magsalita ku misan pa. Ipaintulut yu sana ing gawa ku pang metung a pamagsubuk king bulbul tupa. Ngeni naman sana langi ing bulbul tupa at mabasa king ambun ing gabun.
40: At ita ya ing depat na ning Dios ketang benging ita. Kabukasan abak malangi ya ing bulbul tupa at mabasa ya ing gabun king ambun.