1: Keka, O Ginu , bukud mung keka,
: at e kekami mangaintulid ing dangalan at ligaya,
: uling alang kupas ing lugud mu at katapatan.
2: Oneng ding bansa kukutang da kekatamu
: Nu ya karin ing Dios yu?
3: Ing kekaming Dios atyu karin banua;
: daraptan na itang buri nang daptan.
4: Kabang ding dios da gintu la mu at pilak;
: gewa da la ring karelang gamat.
5: Atin lang asbuk, oneng e no man makapagsalita;
: atin lang mata, oneng e no man manakit;
6: atin lang balugbug, oneng e no man makaramdam,
: atin lang arung, oneng e no man makabau.
7: Atin lang gamat, oneng e no man makatagkil,
: atin lang bitis, oneng e no man makalakad,
: katiting mang siwala e la makagawa.
8: Deta sanang ginawa karela maging kalupa da la,
: at pati na detang manalig karela.
9: O balen Israel, ing Ginu ya ing kekang panaligan.
: Ya ing keka babie kasaupan at kambilan.
10: Ikayung pari a lahi nang Aaron, ing Ginu ya ing kekong panaligan,
: uling ya ing kekayu babie kasaupan at kalasag.
11: Ikong gagalang king Ginu , ya ing kekong panaligan.
: Ya ing kekayu babie kasaupan at kalasag.
12: Ing Ginu e na katamu malyaring kalinguan;
: bendisyunan na katamu ngan,
: ding memalen ning Israel bendisyunan na la,
: at pati na ding pari a lahi nang Aaron.
13: Bendisyunan na la ning Ginu ding ating takut gawang pamikasala,
: malati la man o maragul.
14: Parakalan na ko sana ning Ginu
: pati na ding maging anak da ring anak yu.
15: Bendisyunan na kayu sana ning Ginu ,
: ing linalang king banua at yatu!
16: Ing banuang maleparan king Ginu ya mu,
: oneng karing tau binie ne ing yatu.
17: Ding mete e re malyaring apurian,
: detang miras na king marimlang kutkutan.
18: Oneng itamung mabie ing Ginu kekatamu yang purian
: ngeni at king kapilan pa man.
: Purian ya ing Ginu !