1: Pupurian da ka, O Dios;
: pakibatan mung panalangin ku.
2: Uling ding taung e mayap, at malaram aku ing karelang pakisiran;
: laban kaku magsalita lang kapanyiran.
3: Pilit da kung pakisiran,
: at lulusuban alang kasangkanan.
4: Pamagbintang ing ablas da king lugud ku't panalangin para karela ngan.
5: King mayap a kakung depat ing ablas da e mayap,
: at king lugud, kamua ing karelang ablas.
6: Iyarap mu taung e mayap a kalupa na,
: bustan mung ing mandalum metung yang kalaban na;
7: potang miyarap king ukuman lunto ya sanang makasalanan;
: lawan mung kasalanan pati keyang panalangin!
8: Ing bie na kuyaran mu sa;
: bustan ing pibandian na miras karing aliwa.
9: Bustan mung ding anak na maulila la,
: at mabalu ing asawa na!
10: Bustan mung ding anak na maglipo-lipo la at mamulubi;
: king lasak dang bale bustan mung mitabi la.
11: Bustan ing pibandian na samsaman da ring pikautangan na;
: bustan ding aliwang tau ilang numabang king pipagalan na.
12: Metung man ala sang malunus,
: at karing anak nang meyalang tata.
13: Bustan mung ding anak na't lahi mate la,
: kanita mabura pati ing lagyu na.
14: Ing kasalanan ding makatua na ing Ginu e no sa kalinguan;
: at ing pamikasala nang ima na e sa makalinguan kapilan man!
15: Mananu na sanang ing Ginu karelang kasalanan e na kakalinguan,
: oneng ila naman lubus la sanang makalinguan.
16: Uling e ya pepakit ganaka king kalupa nang tau;
: pepasakitan na la ding pakakalulu, gipit, at alang akarapat.
17: Kapad na ing maniumpa, inya misumpa ya sa;
: e no buring mipala ding aliwa, inya e ya sa mipala.
18: Anting imalan a susulud na ing pamaniumpa;
: bustan mung mibabad ya ing katawan na king sumpa na;
: managlus sanang anting laru angga karing butul na.
19: Paburen mung mangaring imalan a makabalut king katawan na,
: at sinturun a makabatabat king awakan na.
20: Makanyan na la sanang parusan ning Ginu ding kakung kalaban,
: ding sablang kaku magsalitang kapanyiran.
21: Oneng, O Dios , a kakung Ginu, saupan mu ku anti ing pengaku mu;
: iligtas mu ku uling mayap ka at malugud.
22: Uling pakakalulu ku at atyu king pamangailangan;
: tutu kung panamdaman ing kakung kasakitan.
23: Mawawala ku antimo ing anino ning kabengian;
: mananakbag kung anti ing durun neng ugunan de ing tanaman.
24: Mangaina lang tud ku uli ning danup;
: butul-balat ing kelualan ku.
25: Kaylian da ku ding kapate ku a manakit kaku;
: pipiling-piling da lang buntuk da.
26: Saupan mu ku, O Ginu ku at Dios ko;
: sagipan mu ku alang-alang king alang kupas a lugud mu.
27: Pakilala mu karing kapate ku king ika ing magligtas kaku.
28: Isumpa da ku man, oneng bendisyunan mu na ku man;
: pamakarine mu lang kakung kapate;
: bustan mung tumula na ku man.
29: Mananu na sanang mipaimalanan la king alang dangalan;
: king dine la sa mibalabalan.
30: King siwalang masikan pasalamat ku king Ginu ;
: king kapulungan da ring tau kaku yang purian.
31: Uling kakampian ne ing taung 'tyu king kakaluluan,
: at liligtas ne karetang bisang makamate.