1: Mete ya i Jeosafat at mikutkut ya king kutkutan da ring ari karin king Siudad nang David. Ing anak nang i Jehoram ya ing menalili bilang ari.
2: Atin yang anam a kapatad a lalaki i Jehoram a anak nang Jeosafat. Ila deti: i Azaria, Jehiel, Zacarias, Azariahu, Mikael, at i Sefatia.
3: Pepamanan na lang dakal a gintu, pilak, at aliwa pang maulagang pibandian tata ra, at pinuestu ne ing metung at metung karela karing pakakutang siudad ning Juda. Uling i Jehoram ya ing pangane, ya ing tilduan nang maging kayalili na bilang ari.
4: Inyang meging matatag na ing pamamahala nang Jehoram king kayarian nang tata na, pepapate na la ding kapatad na at ding mapilan karing opisyal ning Israel.
5: Atlu yang pulu't aduang banua inyang meging ari ya, at mig-ari ya king Jerusalem kilub ding walung banua.
6: Tikian na ing e mayap dang dapat ding meging ari ning Israel antimo i Aring Ahab uling ayasawa neng Jehoram ing metung nang anak a dalagang Ahab. Mikasala ya king Ginu .
7: Makanyan man, uli na ning kasunduan a gewa na ning Ginu kang David e ne buring siran ing pamilya nang David. Pengaku na naman ning Ginu ing papanatilian neng makaslag ing sulu na at ing pamilya na king kapilan pa man.
8: King panaun nang Aring Jehoram mig-rebeldi ya ing Edom laban king Juda at mibili yang sarili nang ari.
9: Inya minta ya karin i Jehoram, kayabe na la ding opisyal at ding heganaganang karung panggera na ban lusuban ya ing Edom. Ding sundalus Edomita peligiran da la, oneng mekatakas la inyang miras na ing bengi.
10: Manibat na kanita at angga ngeni mag-rebeldi ya ing Edom laban king Juda. Mig-rebeldi ya naman king panaun a ita ing Libna uling likuan neng Jehoram ing Ginu , ing Dios da ring makatua na.
11: Pepagawa ya pang pisasamban da ring paganu karing bulubundukan ning Juda, at penimunan na la ding memalen na ning Juda at ning Jerusalem king pamikasala laban king Ginu .
12: Kanita tinanggap yang sulat i Jehoram a ibat kang propeta Elias. Ngana ning sulat, Oyni ing sasabian na ning Ginu , ing Dios nang David a makatua mu: E ka linakad king dalan nang tata mung i Jeosafat o i ingkung mung i Asa a ari ning Juda;
13: ing tikian mu ya ing alimbawa da ring ari na ning Israel at tinake mo pa ring memalen na ning Juda at ning Jerusalem king alang katapatan king Ginu a antimo ing depat nang Ahab at ding sinalisi pa. Pepapate mu la pa ding kapatad mung lalaki a mas mayap kesa keka.
14: Inya ipagpa na keka ning Ginu ing alang kalupang parusa karing memalen mu, karing anak mu, karing asawa mu, at mawala ngan ing pibandian mu.
15: Ika mismu mika sakit kang mabayat king bituka a maging grabi aldo-aldo.
16: Kesangkapanan na la ning Ginu ding Filisteo at Arabo a manuknangan siping da ring tau Etiopia ban makigera laban kang Jehoram.
17: Lisuban de ing Juda at kinua ra ing sablang bage a ikit da king palasyu ning Aring Jehoram, at dela da lang bihag ding sablang asawa na at anak a lalaki subali mu i Ahazia, ing bungsu na.
18: Kaybat ing Ginu dininan neng sakit karing bituka na ing ari.
19: Kilub ding aduang banua meging grabi ing sakit na angga king mete ya king mabayat nang panamdaman. E re peparangalan dapug ding memalen a sakup na antimo ing dapug a depat da karing makatua na.
20: Meging ari ya i Jehoram inyang atlu yang pulu't aduang banua, at mig-ari ya king Jerusalem kilub ding walung banua. E la melungkut ding tau king pangamate na. Kitkut de king Siudad nang David, oneng e karing kutkutan da ring ari.