1: Nganang pasibayung migsalitang Job
2: Anggang mabie ya ing Dios a milako king katuliran ku,
: at ing Mayupaya a minie kalungkutan king bie ku,
3: anggang dirinan na kung inawa
4: e la magsalitang nanumang e mayap dening labi ku,
: e ya magsalitang kalaraman ining dila ku.
5: Marayung-marayu kaku ing sabian ku ing ustu kayu;
: ipilit ku pin anggang mabie ku king aku ala kung kasalanan.
6: Kapilan man e ke gulutan ing pamanalakaran ku king atyu ku king matulid;
: malinis ya ing konsiensia ku.
7: Sana ding heganaganang sasalangsang at lalaban kaku
: miparusan lang anting e mayap at taung e makatuliran.
8: Nanu mo ing kapanayan da detang taung alang Dios a katawan
: king oras a ing Dios kuanan na ing bie ra?
9: Pakiramdaman na kaya ning Dios ing saingsing da potang datang na ing kaligaligan karela?
10: Pignasan da sana itang tulang babie na;
: menatili la sana king pamanalangin.
11: Paburen yung ituru ku kekayu ing degulan ning upaya ning Dios,
: at ikwentu ku kekayu nung nanu ing binalak ning Dios a Mayupaya.
12: Oneng e na kailangan pa uling king sarili yu ikit yu na;
: obat magsalita kayu pang ala king matulid?
13: Makanyan na lang paparusan ning Dios a Mayupaya
: ding taung e mayap, ding taung tampalasan.
14: Dakal la man ding anak da,
: oneng mate la ngan king gera;
: kulang mung kulang ing pamangan a pagkabie ra.
15: Mate no man king sakit ding mitagan,
: at ding mebalu ra e ra man tangisan ing kamatayan da.
16: Mika pilak ya mang anting balas a tatambak da,
: at imalan a bubuntun da anting gabun;
17: oneng ating mayap a taung misulud king imalan,
: at ating tapat a taung kuma king pilak.
18: Ing tatalakad nang bale anti ya king bale babagua
: o kalupa ning kubu ning ipus a magbante king marangle.
19: King misan a panaun matudtud ya ing mabandi,
: oneng kabuklat ding mata na bandi na ala na.
20: Anting biglang albug datang ing takut;
: king kabengian itange na lang marayu ning angin;
21: palisan na la manibat karing karelang tuknangan ning angin a ibat king aslagan;
22: alang lunus yang dugpa karela
: kabang gagawan da ing agyu ra ban miligtas la.
23: Bibiung yang dagpa karela ing angin kabang pupulayi la,
: pamatakutan na la ketang mapanyira nang upaya.