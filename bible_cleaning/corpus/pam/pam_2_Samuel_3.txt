1: Mekabang panaun ing pamipate't pamipatayan da ring taung makapanig king pamilya nang Saul at ding makapanig kang David. Kabang sisikan ing puersa nang David, mimina no man ding kalaban na.
2: Mikayanak yang lalaki i David inyang menuknangan ya king Hebron. Anam la; at iti ing pamidalan-dalan da: Amnon, ing anak na kang Ahinoam ning Jezreel;
3: Kileab, ing anak nang Abigail a mebalu nang Nabal ning Carmel; i Absalom a anak nang Maacang anak nang Aring Talmai ning Gesur;
4: i Adoniya a anak nang Hagit; i Sefatia a anak nang Abital;
5: i Itream a anak nang Egla. Mibait la ngan deti king Hebron.
6: Kabang milalaban la ring tauan nang David at ding taung makapanig king pamilya nang Saul, lalu yang meging mayupaya i Abner karing talatuki nang Saul.
7: Atin yang babaing kesese i Saul; Rizpa ya lagyu, anak neng Aiya. Misan a aldo sinuatan neng Isboset i Abner. Ngana, Obat sipingnan me i Rizpa, ing babaing meging kasese nang tata ku?
8: Mimua ya i Abner at nganang mekibat kang Isboset, Nanu ing palage mu kanaku, metung kung taksil? Isipan mu galang king ing susuyuan ku ya ing Juda? Kapilan man e ku meging taksil kang tata mung i Saul, king pamilya na, karing kapatad na, at karing kakaluguran na. At e ku peintulut ing masambut ka kang David. Obat sasangkanan mu kung sipingnan ke ing babaing ita?
9: Paten na ku ning Dios nung e ku maging kasangkapan king pangatuparan ning pengaku na kang David a
10: ilipat ne kang David ing kayarian nang Saul at gawan neng ari king Israel at king Juda, magumpisa king Dan angga Beerseba.
11: E ya bitasang mekabulad i Isboset king sinabi nang Abner uling tatakut ya kang Abner.
12: Kaybat na nita, peparala na lang Abner ding tubud na kang David a atyu kanita king Hebron. Ngara ding mituburan kang David, Kaninu ya mangaintulid ing kayarian? Makipagkasundu ka kanaku, at saupan da kang miyabie ya keka ing mabilug a Israel.
13: Nganang David, Masanting a balita yan! Makipagkasundu ku keka, nung idala me kanaku i Mikal, ing babaing anak nang Saul, potang datang ka ban makikit kanaku.
14: Peparala ya namang tubud i David kang Isboset ban sabian ing anti kaniti: Ibie me kanaku ing asawa kung i Mikal, ing babaing pekasalan ku king alagang dinalan a sepu ding balat ding Filisteong mesirkunsisyun.
15: Inya kewani neng Isboset i Mikal king asawa nang i Paltiel a anak nang Lais.
16: Tikian neng Paltiel i Mikal angga king balen ning Bahurim; kikiak ya kabang dalan. Kanita nganang Abner, Paltiel, muli na ka. At minuli ya.
17: Pintalan na lang Abner ding manimuna na ning Israel at sinabi na karela, Maluat yu neng buring maging ari yu i David.
18: Matupad na ngeni ing kekong kapagnasan, uling king misan a panaun sinabi na ning Ginu , King kapamilatan nang David iligtas ke ing bansang Israel karing gamat ding Filisteo at karing aliwa na pang kalaban.
19: Pekisabian na lang Abner ding taung miembru king tribu nang Benjamin, at kaybat minta ya king Hebron ban sabian kang David ing pikayari dang daptan ding tau ning Benjamin at ning Israel.
20: Migtau yang maragul i David karin Hebron inyang datang ya i Abner at ding aduang pulung lalaking kayabe na.
21: Nganang Abner kang David, Lumakad na ku ngeni ban tipunan ke ing mabilug a Israel para king ginung kanakung Ari. Makipagkasundu la ding tau kekayu, at kaybat na nita, pamahalan yu la bilang ari agpang king kekayung kaburian. At peintulut nang David ing mako ne i Abner kambe ing kapayapan a e ya numanu balang king paglakad na.
22: Dinatang ya i Joab at ding aliwa pang opisyal nang David. Ibat la king pamaglusub at magdala lang dakal a pibandian a ikua ra king pamaglusub. Ala ne kanita i Abner king arap nang David karin Hebron uling pepalakuan na neng kambe ing kapayapan a e ya numanu balang king paglakad na.
23: Inyang datang ne i Joab at ding tauan na, mibalita king pekikitan neng Abner i Aring David at king pepalakuan neng magdalang kapayapan a e ya numanu balang king paglakad na.
24: Inya pintalan neng Joab ing ari at ngana, Dinatang ya pala i Abner, at kaybat pepalakuan ye. Obat depat yu ing makanyan?
25: E yu wari balu king dinatang ya keti ban na kayu mung linlangan at ban ispian ing nanumang gagawan yu.
26: Inyang meko ne i Joab king arap ning ari, mitubud yang tau i Joab ban tagalan de i Abner. Atagal de iti king Talaga ning Sira, at dela re kang Joab. Oneng ala yang kamalayan i David kaniti.
27: Inyang adala da ne i Abner king Hebron, tiki neng Joab ketang lele ning pasbul dalan at kunwari neng lihim pakisabian. At siksak ne atian king pataram bilang pamanablas king pamakamate a depat nang Abner kang Asael a kapatad nang Joab. Mete ya i Abner.
28: Nganang David inyang abalitan na iti, Aku at ing kayarian ku ala yang pakibatan king Ginu king pangamate nang Abner.
29: Dugpa sana ing parusa kang Joab at king pamilya na! E milako karing lahi nang lalaki ing sakit a gonorrea o lepra o ing makapagobra mu king obrang babai o ing kamatayan king labanan o danup!
30: Pete neng Joab at Abisai a kapatad na i Abner uling pete neng Abner ing kapatad dang i Asael king labanan king Gibeon.
31: Inutus nang David kang Joab at karing sablang kayabe na ing pangabakan da ing imalan a susulud da at misulud lang imalan saku bilang pamagmalun king pangamate nang Abner. Mekipaglibing ya naman i Aring David.
32: Kitkut de i Abner king Hebron. Menangis yang masikan i Aring David king kutkutan nang Abner. Menangis la naman ding tau.
33: Nganang menaguleleng Aring David
: Ba't mete yang anting mangmang i Abner?
34: E la makagapus ding gamat na
: ni ding bitis na;
: mete yang kalupa ra ding pete ra ding kriminal!
: At pasibayu lang menangis ding mekipaglibing.
35: King aldong ita pinilit de ring tau i David ban mangan, oneng nganang taimtim migsalita, Sinumpa ku king e ku mangan nanuman anggang e ya lumbug ing aldo.
36: Apansinan da iti ring tau at metula la. Tune lang matutula king nanumang daraptan nang Aring David.
37: Balu da ring tauan ning ari at ning mabilug a Israel king ala yang kasalanan king pangamate nang Abner a anak nang Ner.
38: Nganang Aring David karing opisyal na, E yu wari balu king ngening aldong iti mete ya ing metung a maragul a manimuna na ning Israel?
39: Atin kung keinan agyang pang aku ing aring pinili ning Dios. Tampalasan la reting anak nang lalaking Zeruia. Parusan na la sana ning Ginu king depat dang krimen.