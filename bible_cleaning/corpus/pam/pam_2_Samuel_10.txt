1: E melambat mete ya ing ari da ring Ammonita, at ing menalili ya ing anak nang i Hanun.
2: Nganang David, Makipagkaluguran kung tapatan kang Hanun antimo nung makananu yang mekipagkaluguran i tata nang i Nahas kanaku. Inya mitubud yang pekakatawan na ban makirame king kamatayan nang tata nang Hanun.
: Inyang miras la ding tubud king sakup ning Ammon,
3: ding manimuna da ring Ammonita sinabi ra king Aring Hanun, Pota isipan yu ing tinubud na lang Aring David deting pekakatawan na ban makirame kekayu at parangalan ing meyangu-bie tata yo? Ali, tinubud na la den ban mag-ispia at pagaralan nung makananu deng ibagsak ing kayarian yu.
4: Inya peparakap na lang Hanun ding tubud nang David; lebahas da la ring balbas da king kapitna rang lupa, ginupit da ing imalan da angga king papaluan. Kaybat na nita, pepaulian da na la,
5: oneng marine lang muli. Inyang abalitan nang David ing milyari, pepasabi na karela ing manatili no pa king Jerico anggang e tumubu ing balbas da. Muli la potang tinubu na.
6: Abalitan da ring Ammonita ing tune yang mimua i David, inya menupa lang aduang pulung libung sundalung Arameo king Betrehob at Soba. Menupa la namang aliwa pang libu katau lalam nang pamanimuna ning ari ning Maaca at labing aduang libu karing tau ning Tob.
7: Abalu nang David iti inya inutusan ne i Joab at ding sablang sundalus na ban labanan da la.
8: Linual la ding Ammonita at migpuestu la ketang piluluban king siudad samantalang makapuestu no man king marangle ding sundalung Arameo ning Soba at Tob ampon Maaca.
9: Ikit nang Joab king ating makapuestung kalaban king arapan na at king kagulutan na. Inya pinili na la ding mayap diling sundalus ning Israel ban ila ding makiarap karing sundalus ning Siria.
10: Penibala na la ding aliwang sundalus king pamanimuna nang Abisai a kapatad na at ila ding sagupa karing Ammonita.
11: Nganang Joab kang Abisai, Nung akit mung maygit la sikanan kesa kekami ding Amoreo, saupan yu kami, at nung ikayu naman ing masasambut, ikami naman ing sumaup kekayu.
12: Magpakatatag kayu; e yu painan ing lub yu. Labanan ta la alang-alang karing kekatamung kabalen at karing siudad ning Dios. Mananu na sanang daptan ning Ginu ing kaburian nang mayap!
13: Sinugud ya i Joab at ding sundalus na laban karing sundalus ning Siria, at tinakas la ring sundalus ning Siria.
14: Inyang ikit da iti ding Ammonita, tinakas na la naman kang Abisai at linub la king siudad. E na na tiglus Joab ing pamanagal karing Ammonita at mibalik ya Jerusalem.
15: Inyang ikit da ring tau Siria king mesambut la karing Israelita, pasibayu da lang tinipun ding sundalus da.
16: Pepayaus na lang Hadadezer ding sundalus ning Siria a atyu king dane aslagan ning Ilug ning Eufrates, at minta la king Helam lalam nang pamanimunang Sobak.
17: Inyang abalitan nang David iti, tinipun na la ring sablang sundalus ning Israel, at lipatan de ing Ilug ning Jordan at tinaglus la king Helam. Migsadia la ring sundalus ning Siria ban labanan la ring sundalus nang David, at megumpisa ing labanan.
18: Oneng mesambut la at tinakas ding sundalus ning Siria karing sundalus ning Israel. Apate na lang David at ding sundalus na ring pitung dalan a pakasake karung panggera at ding apat apulung libung pakasake kabayu. Apate ria naman i Sobak, ing pekapun da.
19: Inyang abalitan da ring aring sakup nang Hadadezer king mesambut la karing sundalus ning Israel, mekipagpayapa la king Israel at pepasakup la karela. Manibat na kanita mitakutan na lang sumaup ding tau Siria karing Ammonita.