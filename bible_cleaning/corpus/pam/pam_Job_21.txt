1: Nganang Job
2: Pakiramdaman yu ing kakung sasabian;
: iti ya ing pakisabi kung mayap kekayu.
3: Dinan yu ku mung panaun makapagsalita;
: kayari ku, isundu yu ing kekong pamanyunu.
4: Ing kakung pakilaban e naman tungkul karing kalupang tau;
: atin kung matulid milako kapibabatan.
5: Lawan yu kung masalese,
: king kekong pangasindak e na kayu makabulad.
6: Potang apibulebule ku ing milyari kaku,
: mangasdan ku at mangalgal mabilug kung katawan.
7: Baket kaya ing Dios paintulut na lang mabibie ding e mayap?
: Baket akakua dang tutua at maging mayupaya?
8: Maging matatag la kabilian ding anak na king arap na,
: pati na ding anak da ring anak na.
9: E na la didinan kaligaligan ning Dios king pibalebale ra;
: nanumang takut ala karela.
10: Ding karelang toro alang sala mikaka lahi la;
: manganak lang baka ra at darakal la.
11: Anting tupa king kawan anak da masaya lang mitatagalan at mamialungan.
12: Magkanta la at teterak
: kabang babagayan da lang plauta ampon alpa.
13: Mabibie la king kanawan,
: at king katahimikan
: muli la king karelang kutkutan.
14: Sasabian ding e mayap king Dios king lakuan na lang magdili-dili;
: e da na nasa pang abalu ing kaburian na king bie ra.
15: Paniwalan da king e na kailangan pa ing Dios pagsilbian ya,
: at king Dios ala naman pakinabang ing manalangin la.
16: Sabian da king ing tagumpe ra ibat king sikanan da,
: oneng ing anti kaniting kaisipan e ku malyaring tanggapan.
17: Kapilan ne mo mitda ing sulu ning e mayap?
: Atin na karelang tinakman king kapahamakan?
: Perusan na no ning Dios king kamua na deting e mayap
18: at pesulagpuan nang anting are
: o anting sepu a silapo ning bagyu?
19: Sasabian yu king parusan ne ning Dios ing anak uli ding kasalanan ding pengari na.
: Ali! Paburen mung parusan ne ning Dios ing mikasala;
: paburen mung ipakit na king ita gewa na uli ding kasalanan da.
20: Paburen lang magdusa ding mikasala king parusang digpa karela;
: paburen lang panamdaman da ing mua ning Dios a Mayupaya.
21: Kapupus ning bie ning tau,
: atin ya pa kayang apakialaman king pamilyang likuan na?
22: Malyari ne kayang ituru ning tau ing Dios a mamatul agyang karetang atyu king matas?
23: Atin taung mamamate king kasusukdulan ning sikanan na,
: ganap ya king karatunan at kapanatagan,
24: katawan na mabilug king taba na,
: utak ning butul na mabasa pa.
25: Atin namang mamate a ala yang tikman a tula nanuman;
: mebie ya at mete ya, pusu na mitmu yang mapait.
26: Parehu lang mate deta at king alikabuk muli;
: karing ulad mapangan la.
27: E makalingad kaku ing isipan yu,
: at ing paralan ban ipahamak yu ku.
28: Ngayung kukutang, Nu ya karin ngeni ing bale ning taung mayupaya,
: itang taung dinapat king e mayap?
29: E kayu mangutang kareng taung maglakbe?
: E yo wari balu ding balita a darala da king pamagbalik da?
30: King aldo a mimua ya ing Dios at mamarusa ya,
: e wari ing taung e mayap ya ing mililigtas?
31: Alang taung manalakaran laban king taung e mayap
: o manyingil king gewa nang kasalanan.
32: Potang yatad da ne king kutkutan na
: atin karin manatiling makabante.
33: E la mabilang ding mantabe king pangakutkut na,
: maging ing gabun banayad yang makatambun.
34: Oneng ikayu, pakikuanan yu kung pamatulan karing amanu yung ala namang kabaldugan.
: Balang kekong sasabian pawa mung kalaraman.