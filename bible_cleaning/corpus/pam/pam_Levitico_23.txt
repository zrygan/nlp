1: Ngana ning Ginu kang Moises,
2: Sabian mu karing memalen na ning Israel king ding piestang karelang pagselebran bilang pamitipun king pamanyamba kanaku, ing Ginu , ila reti
3: Atin kayung anam a aldo ban gawan ing obra yu, oneng ing kapitung aldo, ing Aldo ning Sabbath, ya ing aldo ning pamagpaynawa. E kayu magobra king aldong iti; mitipun kayu ban samba nu kayu man karin. Kanaku ya ing Aldo ning Sabbath; aku ing Ginu .
4: Ila deti ring piestang tikda ku a kekayung pagselebran.
5: Ing Piesta ning Pamaglagpus a magumpisa king sisilim ning kalabing apat a aldo na ning mumunang bulan.
6: Ing Piesta ning Tinape Alang Lebadura magumpisa ya king kabukasan, king kalabing limang aldo. E kayu mamangan nanumang tinape ating lebadura kilub ding pitung aldo.
7: Mitipun kayu king mumunang aldo ban samba, at e kayu bitasang magobra.
8: Iyain yu la ding ain-a-durulukan kilub da reting pitung aldo. King kapitung aldo mitipun kayung pasibayu ban samba; e kayu bitasang magobra.
9: Ngana pa ning Ginu kang Moises,
10: Sabian mu munaman karing memalen na ning Israel king potang manuknangan na la king gabun a babie ku karela ing ibie ra sa king pari balang mupul la ya ing mumunang kaptas a binutil na ning pupul da.
11: Iyain ne iti ning pari bilang ain-a-makapasubali ban maging katanggap-tanggap kayu kanaku. At iyain ne ning pari kabukasan ning Aldo ning Sabbath.
12: King aldo iyain ya iting binutil, magdala kayu namang metung a lalaking tupa a pabanua tua at alang dipektu bilang ain-a-durulukan.
13: Iyabe yu kaniti ing apat a litrung arina a semutanan larung olibo bilang ain-a-pamangan. Babie tula kanaku, ing Ginu , ing bau na niting ain. Magdala kayu namang metung a litrung alak bilang ain-a-inuman.
14: E kayu mamangan tinape o binutil, maging iti sagiwa o sinangle anggang e yu ayaring agampanan iting pamanain. Sukat deng tuparan ding sabla yung lahi iting tuntunan king kapilan pa man.
15: Mamilang kayung pitung paruminggu manibat king aldo kabukasan na ning Aldo ning Sabbath nung kapilan ye dela ing kaptas yung binutil para iyain kanaku.
16: King kalimang pulung aldo, ing aldo kabukasan ning kapitung Aldo ning Sabbath, iyampang ye kanaku ing metung pang ain-a-binutil.
17: Ing balang pamilya sukat yang magdalang aduang tinape a megawa king apat at kapitnang litrung arina a linutung maki lebadura. Iyain iti bilang ain tungkul king mumuna yung pupul.
18: Kayabe ning tinape magdala kayu namang pitung biserung tupa a pabanua tua, metung a toro, at aduang kambing. Sukat lang alang dipektu reti. Iyain la reti bilang ain-a-durulukan a kayabe ning ain-a-binutil at alak. Babie tula kanaku, ing Ginu , ing bau na niti.
19: Magdala kayu namang metung a kambing a lalaki bilang ain-a-kapamayaran-king-kasalanan, at aduang biserung tupa a pabanua tua bilang ain-ning-pamisulusulu.
20: Iyain ne ning pari ing tinape a kayabe ding aduang biserung tupa bilang ain-a-makapasubali kanaku para karing pari. Sagradu la deting ain.
21: E kayu bitasang magobra king aldong ita, nune mitipun kayu ban samba. Tuparan ye iting tuntunan king kapilan pa man at nu man karin kayu manuknangan.
22: Potang palutan yu na ing tenam yu, e yu pakipalut ing binutil karing angganan na ning asikan yu, at e yu na babalikan pa itang melakuan a makibunga. Paburen yu na ita para karing taung pakakalulu at dayuan. Aku ing Ginung kekayung Dios.
23: Ngana pang sinabi ning Ginu kang Moises,
24: Sabian mu karing memalen na ning Israel king pagselebran de ing mumuna nang aldo ning kapitung bulan bilang aldo na ning pamagpaynawa, at mitipun la para samba kabud tumiup ya ing trumpeta.
25: E kayu bitasang magobra king aldong ita, nune magdala kayung ain-a-durulukan para kanaku, ing Ginu .
26: Ngana ning Ginu kang Moises,
27: Ing kapulung aldo na ning kapitung bulan aldo ne ning pamanisi at pangapatawaran ning kasalanan. E kayu bitasang mamangan nanuman king aldong ita; mitipun kayu para samba at miyain ain-a-pamangan kanaku, ing Ginu .
28: E kayu bitasang magobra king aldong ita, uling aldo ya para daptan ing seremonia ning pangapatawaran arapan ku, ing Ginung kekayung Dios.
29: Mitiwalag ya ing ninumang mangan nanuman king aldong ita.
30: At paten ke ing ninumang magobra king aldong ita.
31: Inya e kayu magobra king aldong ita. Sukat yang ipatupad iting tuntunan karing sabla yung lahi king sablang panaun at nu la man karin.
32: Magumpisa king pamitakup na ning silim ning kasiam a aldo ning bulan angga na itang kabukasan a mitakup ing silim, pagselebran ye iti bilang makabukud a aldo ban magpaynawa king obra. E kayu mamangan nanuman king aldong ita.
33: Ngana pang sinabi ning Ginu kang Moises,
34: Sabian mu karing memalen na ning Israel king ing Piesta da ring Dalungdung magumpisa ya king kalabing limang aldo na ning kapitung bulan, at pagselebran ya kilub ding pitung aldo.
35: Mitipun kayu ban samba king mumunang aldo da reting aldo; e kayu bitasang magobra king aldong ita.
36: Pitung aldo kayung miyayain ain-a-pamangan. Mitipun kayung pasibayu king kawalung aldo ban samba at miyain ain-a-pamangan. Uling aldo yang pamanyamba, e kayu bitasang magobra king aldong ita.
37: Ila deti ring piestang tikda ku; aldo lang banal ban mitipun kayu at samba, miyain ain-a-pamangan, ain-a-durulukan, ain-a-binutil, ain-sakripisyu ampon ain-a-inuman, ing balang metung king makatakda nang aldo.
38: Makayaliwa la deting aldo karing karaniwan a Aldo ning Sabbath at makayaliwa la ring ain karetang karaniwan yung ain, karing ain a pamanupad yu karing kekayung panata at karing ain a kusa yung babie kanaku, ing Ginu .
39: Potang meyari na ing kekayung pamamalut king kekayung tenam, gampanan ye iting piesta kilub ding pitung aldo. Pagumpisan ye king kalabing lima nang aldo ning kapitung bulan. Magpaynawa kayu king mumuna ampon king kawalung aldo.
40: King mumunang aldo kuma kayu karing pekamasanting a bunga da ring kekayung tanaman, sangang palma, at sanga karing mangalabung a tanaman ampon timbu karing sapa. Kaybat na nita, pagumpisan yu na ing sagradung selebrasyun kilub ding pitung aldo bilang parangal kanaku, ing Ginung kekayung Dios.
41: Pagselebran ye iting mesabing piesta kilub ding pitung aldo ning kapitung bulan balang banua. Ikayu ampon ding maging lahi yu sukat yeng tuparan iting tuntunan king kapilan pa man.
42: Karing dalungdung la manuknangan ding sablang memalen na ning Israel kilub ding pitung aldo king kekaban na niting pamagpiesta,
43: ban kanita abalu da ring anak yu king menuknangan la ding Israelita karing tolda inyang liwal ku la ibat Ehipto. Aku ing Ginu , ing kekayung Dios.
44: Makanyan na lang sinabing Moises karing memalen na ning Israel ding piesta na ning pamiparangal king Ginu .