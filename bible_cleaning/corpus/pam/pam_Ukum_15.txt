1: E melambat delawan neng Samson ing asawa na king panaun na ning pamamupul trigu; pigdala neng biserung kambing. Ngana king tata na ning babai, Lungub ku king kuartu ning asawa ku. Oneng e ne buring lungub ning tata.
2: Ngana kang Samson, Sablang isip ku ing kasaman me, inya binie ke king kakaluguran mu. E wari mas malagu ne man ing wali na? Ya na ing kuanan mu king lugal nang atsi na.
3: Pekibat nang Samson, Ngeni aliwa na aku ing maki pakibatan king gawan kung kasiran karing Filisteo!
4: Inya meko ya at dinakap yang atlung dalan a asung-gubat. Tidua-tidua na lang pitaidtaid a iki at mibili yang sulu karing balang buknul da. Tidua-tidua na lang pitaidtaid a iki at mibili yang sulu karing balang buknul da.15:4
5: Sinindian na la ding sulu at saka na la binulus karing marangle pakatanam trigu da ring Filisteo. King makanyan a paralan nang silaban pati na itang mepalut na ampon ing makatalaksan. Mesilab la naman ding mulahan dang olibo.
6: Inyang ikutang da ring Filisteo nung ninu ing makirapat kaniti, abalu ra king i Samson ing makirapat uling ing katuangan nang tau Timna binie ne ing asawa nang Samson king kakaluguran na. Inya pintalan de ring Filisteo at silaban de ing babai at i tata na.
7: Nganang Samson karela, Ah, makanyan pala ing daraptan yu! Susumpa ku ing e ku patugut anggang e ku mekayablas kekayu!
8: At king mitmung bigsikan lisuban na la at dakal ya apate karela. Kaybat na nita, minta ya king metung nang kueba ning matarik a bunduk karin Etam.
9: Dinatang la ring Filisteo at migkampu la Juda, at lisuban de ing balen ning Lehi.
10: Kitang da ring memalen ning Juda karela, Obat lisuban yu kami?
: Pekibat da, Dinatang kami ba mi yang dakpan i Samson at daptan ing depat na kekami.
11: Inya minta la deting atlung libung lalaki ning Juda king kueba king bunduk ning Etam at ngara kang Samson, E mu wari balu king makapailalam tamu king upaya da ring Filisteo? Nanu iting gewa mu kekami?
: Nganang mekibat, Nung nanu ing depat da kanaku ya naman ing depat ku karela.
12: Ngara, Samson, dinatang kami keti ban igapus da ka at ibie karing Filisteo.
: Nganang Samson, Ipangaku yu kanaku ing e yu ku mu sana papaten.
13: Ngara, E ra ka paten; igapus da ka mu at ibie karela. Inya tinali re karing aduang bayung lubid at inuli reng ibat king matarik a bunduk.
14: Karas na Lehi, kukulisak lang sinalubung ding Filisteo. Bigla neng pepasikan ning upaya na ning Ginu i Samson at petad na la ding lubid a makatali karing takde na at gamat; anti la mung sinulad a pitlud na.
15: Kaybat na nita, ikit ne ing sikang na ning metung a bayu pa mung mete asno. Dinuku ya at dimput ne at iti ya ing ginamit nang pemakamate karing libu katau.
16: At nganang migkantang Samson,
: King sikang ning asno
: pete ku la ding libung tau;
: king sikang ning asno
: timbak ku la reting tau.
17: Kaybat na nita, inugse ne ing sikang. Inaus deng Ramat Lehi ing lugal nung nu milyari iti.
18: Dinatang kanita ing maragul a kau kang Samson, inya minaus ya king Ginu . Ngana, Binie me kanaku ing maragul a tagumpe; mamate na ku ngeni king kau at mabaldug na ku king gamat da reting paganung Filisteo?
19: Kanita biklat ne ning Dios ing metung a makakulkul a lugal king gabun at linual ing danum karin. Inya inaus deng Hakore ing sibul; at angga man ngeni atyu karin king Lehi.
20: Penimunan neng Samson ing Israel kilub ding aduang pulung banua kabang makapailalam la king upaya da ring Filisteo.