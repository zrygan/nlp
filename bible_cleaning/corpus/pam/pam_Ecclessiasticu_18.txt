1: Ing linalang king meto sikluban ya ing Ginu a mabie kapilan man,
2: at ya mung bukud ing makatuliran.
4: Ala metung man a dininan nang sapat a kayupayan ban ilarawan na ing depat na. Alang makataruk king makapagmulala nang dapat.
5: Ninu ing malyaring makasukad king makamal nang upaya? Ninu ing malyaring magsalita king sablang lunus na?
6: Alang makadagdag o makabawas kareti. Tune masakit lang tarukan ding makapagmulalang dapat ning Ginu.
7: Neng mayayari ne ing istoria ning tau, e ta pa man mekapagumpisa, at potang yari ne malilitu ya pa mu rin.
8: Nanu ya ing tau? Nanu ing kasilbian na? Nanu ing kabaldugan na ning daraptan nang mayap at e mayap?
9: E na karaniwan nung ing metung a tau miras yang dinalan a banua,
10: oneng nung ilimpi la deti king panaun a alang angga anti lang kapatak a danum king dagat o metung a binutil ning balas king pasigan.
11: Iti ing sangkan nung inya panupaya na la ning Ginu at tune malunusan ya karela.
12: Akakit na at balu na ing mapait a kawakasan da, inya parati yang makasadiang munie kapatawaran karela.
13: Ing lunus ning tau para mu karetang kakilala na, oneng ing king Ginu para karing sablang tau. Babarugan ne ing tau ba yang mipakayap; iyanad ne at tuturuanan, at anti ing pastul panintunan ne neng malilili ya.
14: Lulunusan na la detang tatanggap king tuturu na at matulang mamintu karing utus na.
15: Anak ku, e mu ne paniabianan ing taung daraptanan mung mayap. Ala na kang sasabian a makapanasakit kapanamdaman ban ing pamaniaup mu e mawalang kabaldugan.
16: Parimlan na ning ambun ing pali ning aldo. Inya ing amanu mu atin yang arapat a maygit king saup a babie mu.
17: Ing maganakang pamagsalita maygit yang matimbang kesa karing peka mal a lamak. Nung talagang maganaka ka parehu mu lang ibie.
18: Kamangmangan ing maimut at ing mapanyumbat. Alang matula king binie nung ing minie masakit ya lub.
19: Kailangan ing balu mu ing sabian mu bayu ka magsalita, at kailangan ing ingatan me ing katawan mu bayu ka sakit.
20: Siasatan me ing sarili mu bayu datang ing pamanukum. At potang datang na, tanggap kang kapatawaran.
21: Magpakumbaba ka bayu datang ing sakit a parusa. Neng mekarapat kang pamikasala, pakit mu king sisisian mu.
22: Nung mengaku ka king Ginu, daptan mu ing sablang agyu mu ban atuparan mu; e potang malapit na kang mate.
23: Oneng bayu ka mangaku, pakapagaralan me pa mu. E mu sa susubukan ing kapibabatan ning Ginu.
24: Misip ka sa! Buri meng mimua keka ing Ginu king oras ning kamatayan mo? Potang marap ka king piukuman na, buri mu ing gulutan na ka?
25: E mu sa kakalinguan ing danup neng atyu keka ing sablang pamangan. E mu kakalinguan ing kakaluluan neng atin kang dakal a pibandian.
26: Dakal ing malilyaring bage kilub ning patingapun; malagua ing pamagbayu potang buri na ning Ginu.
27: Maingat ya ing taung biasa king sablang daraptan na. Lalu yang maingat king tuksung makapadurut ban e ya manabu.
28: Agad nang akilala ning taung biasa ing kabiasnan at galangan ne ing ninumang atin kaniti.
29: Nung dukuan mu ing kabiasnan kabud damdaman mu iti, maging biasa ka naman at asaupan mu la ding aliwa king kekang sasabian a kabiasnan.
30: E ka pailalam king pita ning laman; aguantan mu ing sarili mu king e ustung kapagnasan.
31: Nung panusigan mu ing sabla mung kapagnasan maging pikaylian ka karing kekang kalaban.
32: E ka sa maluhu king pamibiebie, kakaluluan ing malyaring ibunga na niti.
33: E ka magpiesta, nung ala ka mu ring salapi ban e ka mamulubi.