1: Inyang kaduang pulu't atlung banua na ning pamag-ari nang Joas a anak nang Ahazia king Juda, kanita ne man meging ari king Israel i Jeoahaz a anak nang Jehu, at mig-ari ya king Samaria kilub ding labing pitung banua.
2: E mayap ing gewa na king akakit na ning Ginu uling tikian na ing e mayap nang ugaling Aring Jeroboam a anak nang Nebat. Inya tiki ne king pamikasala ing Israel. E ya kinawani king e mayap a dapat.
3: Inya mibua ing mua ning Ginu laban king Israel, at pepailalam na la kilub ning makabang panaun king upaya nang Aring Hazael ning Siria at kang Benhadad a anak na.
4: Menalangin ya i Jeoahaz king Ginu at pekiramdaman ne ning Ginu uling ikit na ing labis a pamanalipustang gagawan na ning ari ning Siria.
5: Mitubud yang metung a manimuna ing Ginu at mikabus la king bigsikan ning Siria. Inya antimo ing sadia pasibayu lang mibiebie king kapayapan ding Israelita.
6: Oneng e la ginulut karing kasalanan nung nu na la tiki ning Aring Jeroboam. Sindu ra ing e ustung gagawan da at menatili ya king Samaria ing rebultu ning diosang i Asera.
7: Ala yang mitagan a sundalus i Jeoahaz subali mu karetang limang pulung sundalus a pakakabayu, apulung karung panggera, at apulung libung sundalus, uling lesak na la ning ari ning Siria at demusak anting alikabuk.
8: Makasulat king Istoria da ring Ari ning Israel ing heganaganang gewa nang Jeoahaz at pati na ing katapangan na.
9: Mete ya at mikutkut king Samaria, at ing anak nang i Jeoas ya ing menalili bilang ari.
10: Inyang katlung pulu't pitung banua na ning pamag-ari nang Joas ning Juda, kanita ya meging ari king Israel i Jeoas a anak nang Jeoahaz, at mig-ari ya king Samaria kilub ding labing anam a banua.
11: E munaman mayap ing depat na king akakit ning Ginu . Tikian na ing e mayap nang alimbawang Jeroboam, ing aring menimuna king pangababad na king kasalanan ning Israel.
12: Makasulat king Istoria da ring Ari ning Israel ing heganaganang gewa nang Jeoas pati na ing katapangan a pepakit na king pamakilaban na kang Aring Amazia ning Juda.
13: Mete ya i Jeoas at mikutkut ya king kutkutan da ring ari ning Samaria, at ing anak nang i Jeroboam a Kadua ya ing menalili bilang ari.
14: King panaun a ita, mika sakit ya i propeta Eliseo at grabi ing kabilian na. Dinalo ne ning Aring Jeoas ning Israel. Tatang, tatang ko! nganang menangis ning ari. Ika ing mayupayang mimingat ning Israel!
15: Nganang Eliseo, Kuma kang pana at mapilan a paslu. Memintu ya ing Aring Jeoas.
16: Kaybat, nganang Eliseo, Talnan me ing pana. Memintu ya ing ari at timpak na lang Eliseo ding gamat na king gamat na ning ari.
17: Kanita nganang Eliseo, Ibuklat me ing awang bandang aslagan, king Siria. Memintu ya ing ari. Kaybat nganang Eliseo, Ibugnus me ing paslu. Memintu ya ing ari. Kanita nganang propeta Eliseo, Ita ing paslu ning tagumpe ning Ginu , ing paslu ning tagumpe laban king Siria. Lubus mu lang sambutan ding sundalus na ning Siria king Afek potang makilaban ka karela.
18: Kaybat, nganang Eliseo king ari, Kuanan mu la ring aliwang paslu at panan me ing gabun. Memintu ya ing ari; pinana neng atlung besis ing gabun at kaybat tinuknang ne.
19: Inya mimua ya i Eliseo at ngana king ari, Sukat lima o anam a besis mung pinana ing gabun ban lubus mu lang sambutan ding sundalus ning Siria, oneng ngeni atlung besis mu lang sambutan.
20: Mete ya i Eliseo at kitkut de.
: Balang banua grupu-grupu lang Moabita ding lulusub king bansa ning Israel.
21: Misan a aldo, kabang mangutkut lang mete ding Israelita, ikit deng lulusub ing metung karing grupu da ring Moabita. Inya inatsa da nia mu ing bangke king kutkutan nang Eliseo, at kaybat milayi na la. Mebie ya at tinalakad inyang digpa ya ing bangke karing butul nang Eliseo.
22: Pepasakitan neng Aring Hazael ning Siria ing Israel king kekaban na ning pamag-ari nang Jeoahaz.
23: Oneng meging malunusan ya at maganaka karela ing Ginu uli na ning kasunduan na kang Abraham, Isaac, at Jacob. E na peintulut ing magisan lang mate, inya sinaupan na la; e na la kelinguan angga ngeni.
24: Inyang mete ne i Aring Hazael ning Siria, ing anak nang i Benhadad ing menalili.
25: Mekilaban ya i Aring Jeoas ning Israel laban kang Benhadad at atlung besis neng simbut. Inya abawi na lang Jeoas ding siudad ning Israel a sekupan nang Hazael inyang panaun na ning pamag-ari nang Jeoahaz a tata nang Jeoas.