1: Kanitang aldong ita kinta de ri Debora at Barak a anak nang Abinoam iting kanta
2: Ding pamuntuk ning Israel menimuna la,
: at kusang lub ding memalen binie da ing sarili ra;
: purian ya ing Ginu !
3: Makiramdam kayu, ikong ari;
: pakiramdaman yu, ikong manungkulan!
: King Ginu kanta ku;
: metung yang kanta ing ikanta ku
: king Ginu , ing Dios ning Israel.
4: Ginu , inyang likuan me ing bunduk ning Seir,
: inyang lakuan me ing sakup ning Edom,
: ginalgal ya ing yatu at ing uran mibagsak manibat king banua.
: Wa, manibat karing biga menabu ing uran.
5: Ginalgal lang bunduk arap ning Ginu ning Sinai,
: arap ning Ginu , ing Dios ning Israel.
6: Kanitang panaun nang Samgar a anak nang Anat,
: kanitang panaun nang Jael,
: ding biaheru tinuknang lang lulub king bansa,
: at menaliwa lang dalan ding maglakbe.
7: Ing obra karing marangle ning Israel tinuknang,
: ing gabun melakuan makatiwangwang,
: O Debora, anggang e ka dinatang,
: at linto anting metung a ima king Israel.
8: Kanita mika gera king bansa
: inyang memili lang aliwang dios ding Israelita.
: Karing apat apulung libung tau ning Israel
: menakit kang metung mu mang ating kalasag o tandus?
9: Ing pusu ku atyu ya karing pekapun ning Israel,
: at karing taung kusang lub mekiabe.
: Purian ya ing Ginu .
10: Pamalita yu, ikong pakasake
: karing maputing asno,
: ikong karing sia pakalukluk,
: at ikong lalakad nukarin kayu man munta.
11: Pakiramdaman yu ing sunis ding manigtigan
: karing lugal ding pisasakluan danum,
: ulit-ulitan da lang gagale ding tagumpe ning Ginu ,
: ding tagumpe da ring memalen ning Israel.
: Manibat karing pasbul ding dalan
: linusub lang memalen ning Ginu .
12: Manimuna ka, manimuna ka, O Debora,
: manimuna ka, at magkanta ka.
: Talakad ka, Barak a anak nang Abinoam,
: at tairan mong kekang bihag.
13: Kanita ding bayani dinatang la karing karelang manimuna;
: ding memalen ning Ginu dinatang la, at makasadia lang makilaban.
14: Manibat Efraim dinatang la king kapatagan
: kagulutan ding tribu nang Benjamin at ding memalen na.
: Ding pekapun kinuldas la manibat Makir, at manibat Zebulun ding opisyal.
15: Ding manimuna ning Isacar dinatang lang kayabe nang Debora.
: Wa, i Isacar dinatang ya at i Barak antimu rin,
: at tikian de king kapatagan.
: Oneng karing pamilya nang Ruben
: mika maragul a alinlangan.
16: Ba't metigagal la karing kulungan da ring tupa?
: Ban pakiramdaman la ring pastul
: a mamaus karing tupa ra?
: Wa, karing pamilya nang Ruben
: mika maragul a alinlangan.
17: Ding tribu nang Gad menatili la dane aslagan na ning Jordan.
: Ba't ing tribu nang Dan e ne meko siping da ring barku?
: Ing tribu nang Aser naman menatili ya king lele ning dagat;
: menatili ya karing sadsaran na.
18: Oneng teya ding memalen ning Zebulun at Neftali
: ing bie ra king parang ning labanan.
19: Dinatang la ding ari at mekilaban la;
: lebanan da lang ari ning Canaan,
: karin king Taanak, siping ning danum
: ning Megido, oneng nanumang pilak ala lang simsam.
20: Maging ding batuin king banua
: linaban la kang Sisera
: king paglakad da king dalan a tutuntunan da.
21: King mabilis nang agus ning Ilug ning Kison mitange la;
: tiki na la ning mabilis nang agus ning Ilug ning Kison.
: Sumulung ku, lumakad ku king mitmung sikanan.
22: Kanita meramdam ing masikan dang kalantug
: ding patus ding kabayung kukurakul alang tuknang.
23: Isumpa me i Meroz, ngana ning anghel ning Ginu ,
: isumpa mu lang alang kalupa ding karin manuknangan,
: uling e la dinatang sinaup king Ginu ;
: e la sinaup king Ginu ban lumaban
: karing masikan a kalaban.
24: Ing pekamapalad karing sablang babai ya pin i Jael,
: ing asawa nang Heber a Keniteo;
: ya ing mapalad dili karing babaing manuknangan karing tolda.
25: Meniawad yang danum i Sisera, oneng gatas ing binie na;
: lilan na ing marayuput a gatas king malagung silyo.
26: Kinua ne ing tulus ning tolda king metung nang gamat,
: king wanan naman ing masu yang telan na;
: pikpuk ne kang Sisera at buntuk na melaso ya,
: ing tiglusan ning tulus ya ing malingmingan na.
27: Milugmuk ya, mibulang ya i Sisera;
: kabitisan nang Jael karin mikera ya;
: karing kabitisan na mibagsak ya,
: at karin mete neng digpa.
28: Karing siwang ning awang
: itang ima nang Sisera makabatio ne man.
: Nganang kinutang, Obat kaya karwahi na alayu pa?
: Obat kabagal da ring kabayu king panuli ra?
29: Ding pekamatalino karing babai mekibat la;
: pekibatan na ing sariling kutang na,
30: Manintun lang pibandian a karelang samsaman at pipartian-partian,
: metung o aduang dalaga para karing balang sundalus da;
: malagung imalan a kilayan para kang Sisera,
: burdadung imalan a kilayan
: king batal ning reyna.
31: Makanyan la sanang magisan ding kalaban mu, O Ginu ,
: oneng ding kakaluguran mu maging kawangis na la ning aldo king panaslag na.
: At mika kapayapan king bansa kilub ding apat apulung banua.