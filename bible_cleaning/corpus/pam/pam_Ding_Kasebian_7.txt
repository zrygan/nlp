1: Anak ko, tandanan mu ing kakung sasabian at pakamalan ing kakung mayap a sasabian.
2: Tupad ka king kakung sasabian at ing bie mu kumaba ya. Nung makananu mong ingatan ding kekang mata makanyan mung ingatan ing kakung sasabian.
3: Pakatandanan mu la; king kekang pusu idukit mu la.
4: Ituring meng anting atsi mu ing kabiasnan, at ing beluan anting matalik mung kakaluguran.
5: Parehu da kang ilaut karing asawa da ring maki asawa at karing managkat king pamagsalita ra.
6: Misan a aldo makatando ku king awang ning bale ku.
7: Ikit ku la ding dakal a baintaung alang sibukan, oneng meyaus ku pansin king metung a kayabe rang mangmang.
8: Lalakad yang papunta king dalan malapit king kantu nung nu ya manuknangan ing metung a babai.
9: Mabibengi na kanita at madalumdum.
10: Seganan ne niting babaing makapiblas king imalan ning babaing magtinda king katawan na at e ustu ing isipan na.
11: Masikan ya lub at alang kadinedine. Parati yang lilibut karing dalan.
12: Ugali na ing talatalakad karing kantu; neng misan king palengki at neng misan king dalan.
13: Tambing neng kinaul iting baintau; inuma ne at linawe neng maratna. Ngana,
14: Kaybat-ibat ku pa mung miyain ain ngening aldong iti at darala kung minuli ing karning ibat karing ain-sakripisyu.
15: Inya linual ku ban ika ing panintunan ku. Atyu na ka pala!
16: Geyak ke't tikpan ing kama ku karing ulas a linen a miyayaliwa kule a menibat Ehipto.
17: Pepabangluan keng mira, aloe, at kanela.
18: Tara, siping kata kabukas; miyabe kata king ligaya
19: uling ala yu ing asawa ku. Miglakbe yang marayu.
20: Migbakal yang dakal a salapi at magbalik ya pota pang kabilugan ning bulan.
21: King pamanagkat nang malambing ning babai mepilit ya ing lalaki.
22: Tinuki yang anti ing baka a tatairan king matadero ban pulkeruan; mengari ya king usa king bitag merakap,
23: angga king ing paslu tinasak ya king pusu na. Mengari ya king ayup a tinuklu king bitag; e na balu king makapanganib ing bie na.
24: Inya ngeni, kakung anak, makiramdam kayu kaku. Pakiramdaman yu sana ing kakung sasabian.
25: E ye paburen mabihag ing pusu yu king anti kaniting babai; tuknangan yu neng panintunan.
26: Dakal na lang lalaki ding sinira na; e mu na la abilang ding pamilyang lesak na.
27: Ing bale na papunta ya king kutkutan da ring mete; metung yang dalan ning kamatayan.