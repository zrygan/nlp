1: Migsalita ya kanaku ing Ginu .
2: Ngana, Anak ning tau, manuknangan ka ngeni libutad da ring taung mapag-rebeldi. Atin lang mata, oneng e la manakit; atin lang balugbug, oneng e la makaramdam uling lahi lang mapag-rebeldi.
3: Ngeni, anak ning tau, ibalut mu ing kekang kailangan antimo ing daraptan na ning taung magbakwit at lumakad na ka bayu mabengi. Paburen mung akit da ring tau ing paglako mu at ing pamamunta mu king aliwang lugal. Mekad apansingan da ka reting mig-rebeldi.
4: Kabang masala pa, ibalut mu ing kailangan mu para king pangayugse ban akit da ka at kaybat paburen mung pagumasdan da ing paglako mu king kabengian a balamu mo pupunta ka king pangayugse.
5: Kabang magumasid la, gawa kang busbus king pader ning bale mu at karin mu idalan ing balutan mu.
6: Paburen mung apagumasdan da ing pamibili mu karing pago mu king balutan mu at ing paglual mu busal ning karalumduman kabang makatakap la ding mata mu, ita sanang e mu akakit ing pupuntalan mu. Maging metung yang babala ing kekang gawan karing Israelita.
7: Tiparan ku ing sinabi na ning Ginu . King aldo mu ring ita migbalutan ku antimo ing taung magbakwit. At king benging ita, karing gamat ku ginawa kung busbus king pader at linual ku. Kabang makalawe ya ing balang metung, binili ke king pago ku ing balutan at saka na ku meko.
8: Itang kayabakan, migsalita ya kanaku ing Ginu .
9: Ngana, Anak ning tau, ngening kukutang da ring mapag-rebelding Israelita nung nanu ing daraptan mu,
10: sabian mu karela itang pasabi ku karela, aku ing Ginung Dios . Mangaintulid ya iting mensahi king prinsiping manibala king Jerusalem at karing sablang taung manuknangan karin.
11: Sabian mu karela king itang depat mu metung yang tanda ning mapalyari karela; maging bakwit la at bihag.
12: Ibili ne ning prinsipi a manimuna karela ing balutan na karing pago na busal ning kabengian, at tumakas ya't dumalan king busbus a gewa ra king pader para pidalanan na. Takpan na la ding mata na at e na akakit ing pupuntalan na.
13: Oneng iladlad ke ing kanakung lambat at marakap ya kaniti. Kaybat, idala ke king siudad ning Babilonia at mate ya karin a e ne bitasang ikit ing siudad.
14: Iyugse ku la king miyayaliwang lugal ding miembru na ning konsehu na, ding tagapayu ampon guardia, at panintunan da la reti ding tau ban paten da la.
15: Potang iyugse ku na la karing miyayaliwang bansa da ring dayuan, kanita da akilala king aku ing Ginu .
16: Paburen ku lang miligtas ding mapilan king gera, king danup, at king miyayaliwang sakit ban libutad ding bansa akilala ra ing makasumami dang ugali at kilalanan da king aku ing Ginu .
17: Migsalita ya pa kanaku ing Ginu .
18: Ngana, Anak ning tau, galgal ka potang mamangan ka at galgal king takut potang miminum ka.
19: Sabian mu king mabilug a bansa king iti ing mensahi na ning Ginung Dios para karing memalen na ning Jerusalem a manuknangan pa king karelang bansa: Galgal la potang mangan la at galgal la king takut potang minum la. Masalanta ya ing karelang bansa, uling ala yang kagalangan king kautusan ing metung at metung a manuknangan karin.
20: Malasak la ding siudad a ngeni mitmung tau at maging anti yang disyerto ing bansa. Kanita ra akilala king aku ing Ginu .
21: Migsalita ya kanaku ing Ginu .
22: Ngana, Anak ning tau, obat kaya augalian deng gagamitan ding memalen na ning Israel iting kasebian: Lalabas ing panaun at e la mipapaltutu ding ula?
23: Ngeni sabian mu karela, aku ing Ginung Dios , iti ing malyari kung asabi tungkul kaniti. Angganan ku ne iting kasebian. E ne maulit pa kapilan man king Israel. Sabian mu karela: Dinatang na ing panaun at mipapaltutu na la ding ula!
24: E na mika vision a e tutu o makabaligo ula libutad ding memalen na ning Israel.
25: Aku, ing Ginu , ing magsalita karela at itang sabian ku ya ing marapat. E na mika pangabala pa. King mismung panaun yu, ikayung sablang mapag-rebeldi, daptan ku itang bela kung daptan kekayu. Migsalita na ku, nganang sasabi ning Ginung Dios .
26: Pasibayu, ngana ning Ginu kanaku,
27: Anak ning tau, isipan da ring Israelita king mangaintulid la mu ding kekang vision at ula king panaun a malambat pang e datang.
28: Inya sabian mu karela king aku, ing Ginung Dios , sasabian ku: E na mika pangabala pa. Itang sinabi ku ya ing marapat. Aku, ing Ginung Dios , ing migsalita!