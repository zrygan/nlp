1: Tune yang maganaka ing Dios king taung matulid,
: karing sablang ating pusung malinis.
2: Oneng halus milako ku kapanaligan;
: kapaniwalan ku ala nang mitagan,
3: uling ding palalu kaku lang keririan
: at ding taung e mayap darakal la pibandian.
4: E la bitasang misasakitan;
: masikan la at masanting a pamikakatawan.
5: E la magkakasakit anti ding aliwa;
: ala lang kaligaligan kalupa ding aliwa.
6: Ing peka kwintas karing karelang batal ya ing ketasan,
: at ing karelang imalan ya ing pamanampalasan.
7: Ding pusu ra mitmu lang kasalanan;
: e mayap ing parati dang isipan.
8: Manyunu la at e mayap ing karelang pisasabian;
: ing pamagsamantala ya ing karelang parating isipan.
9: Pati na ing Dios karela yang lalapastanganan;
: balamu ninu na ila potang manutus la.
10: Iti ing sangkan nung inya pati na ing balen ning Dios
: tutuki ya karela, at maniwala king balang sabian da.
11: Ngara, Ing Dios ala yang kabaluan;
: ing Kakataskatasan e na rin atuklasan!
12: Pansinan mu: makanyan la ding palpikasala;
: mabandi na la at mibabandi la pa!
13: Balamu ing malinis a pusu alang kwenta,
: at ing pamaningat ban e makarapat pamikasala,
14: uling patingapun pasakitan mu ku, O Dios
: at neng abak aku ing kekang babarugan.
15: Nung makanyan ku pin migsalita,
: balamu e ku kabilang karing kekang memalen.
16: Migkapilit kung iti pakaintindian,
: oneng mabayat yang lutasan,
17: angga king mipalub ku king Templo ning Dios.
: Karin kaku tune meging malino
: ing maging kararasan da ring e mayap a tau.
18: Wa, idala mu la karing lugal a matalusad
: ban karin mu la ibagsak!
19: Kabud-abud na miras ing kasiran karela;
: makapangilabut ing kawakasan da.
20: Anti la mung paninap; matda la karas ning abak;
: potang migising ka, Ginu , mabating la.
21: Inyang masakit ya ing lub ku,
: angga na niang singkup yang kakung salu;
22: meging mangmang ku't alang aintindian;
: mengari kung animal king kekang arapan.
23: Makanyan man, keka e ku linaut,
: uling makatalan ka king kakung gamat.
24: Patnubayan mu ku kapamilatan ning kekang turu,
: at kaybat tanggapan mu kung ating dangalan.
25: Ninu mo ing asahan ku banua nung e mu ika?
: At keti king yatu neng kayabe da ka ala na kung aliwang panintunan pa.
26: Mina ya mang kakung katawan at kaisipan
: ing Dios mu rin ya ing kakung sikanan;
: ya mung bukud ing kakung kailangan king kapilan pa man.
27: Ding sablang gumulut keka mangamate la;
: gisanan mu la ding magtaksil keka.
28: Para kaku alang kalupang kayapan ing maging malapit king Dios,
: ing maging salilungan ke ing Ginung Dios ;
: ding makapagmulala nang dapat ipamalita ku la ngan.