1: Kaybat na nita, miglakbe tamu king dane norti papunta king Bashan, oneng i Og a ari ning Bashan at ding tauan na linage la ban labanan da katamu karin king Edrei.
2: Kang Og, uling ibie ke keka i Og, ding tauan na at ing gabun da. Daptan mu kang Og itang depat mu kang Sihon a ari da ring Amoreo at mig-ari king Hesbon.
3: Inya sinaupan na katamu ning Ginung Dios at menabu ya karing gamat tamu i Aring Og at ding tauan na at ala tamung tigan mabie metung man karela.
4: Abihag ta la ding anam apulung siudad da manibat king Argob, ing kayarian nang Og king Bashan. Alang siudad a e tamu abihag.
5: Pakabakud lang matas a pader deting siudad at atin lang mangaragul a pasbul dalan a pakakandarung bakal. Atin munamang mapilan a balen a e pakabakud pader.
6: Kalupa na ning depat tamu kang Aring Sihon ning Hesbon, pete ta la pati na ding anak.
7: Kinua ta la ding sese rang animal at ing aliwa pang pibandian da ring siudad.
8: Kanitang panaun a ita, ikua tamu ing gabun da ring aduang aring Amoreo, ing gabun a atyu lipat ning Ilug ning Jordan, manibat king Ilug ning Arnon angga king Bunduk ning Hermon.
9: Sirion ing aus da ring tau Sidon king Bunduk ning Hermon at Senir naman ing lagyu na karing Amoreo.
10: Sekupan ta la ding siudad king makatas a kapatagan, ing kabilugan a Gilead, ing Bashan, at angga na king Saleca at Edrei, ding siudad ning kayarian nang Og karin Bashan. Ila deti ring bibilug king kayarian nang Og ning Bashan.
11: Ing Aring Og ya namu ing mitagan karing tau Refaim. Batu ya ing kabaung na at labi yang apat a talampakan king kaba at anam a talampakan ya king lualas. Mayayakit ya angga ngeni karin king siudad ning Raba.
12: Inyang sekupan ta ne at bindian ing gabun a ita, binie ke king tribu nang Ruben at Gad ing gabun manibat king Aroer a atyu king lele ning Ilug ning Arnon at ing kapitna nang dake ning bulubundukan ning Gilead at ding siudad karin.
13: Ing mitagan king Gilead at ing kabilugan a Bashan, ing kayarian nang Og, ngana wari ing kabilugan ning Argob, binie ku king kapitna nang tribu ning Manase.
: Makikilala ya ing Bashan bilang sakup da ring Refaim.
14: Ing kabilugan a sakup ning Argob a alang aliwa nune ing Bashan, angga king angganan da ring Gesur at Maaca, miyabie kang Jair ning tribu nang Manase. Angga ngeni ating mapilan a baryung ausan dang Jair, uling pemalagyu da la kang Jair.
15: Binie ke ing Gilead karing pamilya nang Makir,
16: at karing tribu nang Ruben at Gad binie ku ing gabun manibat king Gilead angga king kalibudtan na ning Ilug ning Arnon. Ing Ilug ning Arnon ya ing angganan na king dane mauli at ing Ilug ning Jabok king dane norti, ing dake na niti ya ing angganan na karing Ammonita.
17: Ing sakup dang gabun king dane albugan mamabut ya angga king Ilug ning Jordan, manibat king Dagat-dagatan ning Galilea angga king Dagat a Mete king dane mauli at Bunduk ning Pisga king dane albugan.
18: Ngaku kanita karela, Binie ne ning Ginung kekayung Dios iting gabun king dane nang aslagan ning Jordan ban sakupan ye, oneng ding sablang lalaking matapang a pakasandata makilaban la pang kayabe ding kapatad yung Israelita.
19: Lakuan yu la karing siudad a binie ku kekayu ding asawa yu, anak at sese yung animal. Balu ku king dakal la ring kekayung baka.
20: Makapagbalik kayu king gabun a binie ku kekayu potang masalese na la kabilian ding kapatad yung Israelita king gabun sumangid na ning Jordan a binie ning Ginu karela.
21: Kaybat na nita, ngaku kang Josue, Ikit mu ing sablang depat ning Ginung Dios karetang aduang ari, i Sihon at i Og; makanyan munaman ing daptan na ning Ginu karing ari at kayarian a lusuban yu.
22: E ka tatakut karela uling ing Ginung Dios ya ing makilaban para keka.
23: Kanitang panaun a ita, mekisabi kung mayap king Ginu .
24: Ngaku, O Ginung Dios , pegumpisan mu nang pepakit kanakung talasuyu mu ing kekang degulan at kayupayan. Alang dios king banua o keti king yatu ing makagawa karing bage makapagmulalang kekang depatan.
25: Paintulutan mu ku sanang makadalakit king Ilug ning Jordan, makisabi kung mayap ban akit ke ing malagung bulubundukan a gabun at ding Bunduk ning Lebanon.
26: Oneng mua ya kanaku ing Ginu at e na ku peintulutan king uli yu. Nganang mekibat kanaku, Patugut na ka! E mu na kapilan man babanggitan pa kanaku yan!
27: Mukiat na ka mu king taluktuk ning Bunduk ning Pisga at kaybat lumawe ka banda king norti, king mauli, king aslagan, at king albugan, uling e ka malyaring dalakit king Jordan.
28: Oneng ituru me i Josue ketang sukat nang gawan; pasiknangan me lub at patnubayan uling ya ing manimuna karing kabalen na king gabun a kekang akakit.
29: Inya menatili tamu ketang kapatagan sumangid na ning balen Betpeor.