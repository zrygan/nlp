1: Kanita ngana ning Ginu kang Moises,
2: Sabian mu karing Israelita king magbalik la at magkampu king tulid na ning Pi Hairot, pilatan na ning Migdol ila ning Dagat da ring Timbu, lele na ning Baal Zefon.
3: Isipan na ning ari king mengalili kayu; e yu balu nung nu kayu marap uling makasaluput kayu king disyerto.
4: Pasiasan ke lub at tagalan na kayu, at aku naman tanggap kung dangalan uli na ning pamagtagumpe ku king ari ampon karing sundalus na. Abalu da kanita ding tau Ehipto king aku ing Ginu . Depatan da ring Israelita itang sinabi na karela.
5: Inyang abalitan na ning ari na ning Ehipto king ikua ra nang mekatakas ding Israelita, ya ampon ding tauan na migbayu la isip. Ngara, Nanu iting depatan tamu? Pepaburen ta lang mekatakas ding Israelita. Ngeni ala ta nang ipus a sumuyu kekatamu!
6: Pekiduang ne ning ari ing karu nang panggera at pepagsadian na la ding dakal nang sundalus.
7: Linual yang kayabe da ring sabla nang karung panggera at pati na ding anam a ralan a primera klasing sundalus a panimunan da ring opisyal da.
8: Pepasiasan ne pusu ning Ginu ing ari, inya tegalan na la ning ari ding Israelita a kanita kasalukuyan matagumpe tatakas.
9: Ding sundalus ning Ehipto at ding sabla nang kabayu, karung panggera, at sundalus a pakasake kareti tegalan da la ring Israelita at ikua da lang atagal ketang lugal nung nu la makakampu, king lele na ning Dagat da ring Timbu malapit Pi Hairot at Baal Zefon.
10: Inyang ikit da ring Israelita king ing ari at ding dakal nang sundalung daratang lang palusub karela, mitakutan lang e mu nanu, at kinulisak lang pasaup king Ginu .
11: Ngara kang Moises, Ala waring kutkutan karin Ehipto? Obat dela mu ke pa mu keti king disyerto ban keti mangamate? Lawan mu ngeni ing pepasari mu king pamilual mu kekami karin Ehipto!
12: Sinabi mi na keka kanita pang bayu tamu mako king mapalyari ing anti kaniti. Sinabi mi keka king e mu na kami pakialaman at paburen mu na kaming manatiling ipus da ring tau Ehipto. Mayap e palak ing ipus ke karin kesa king mangamate kami keti king disyerto.
13: Nganang mekibat Moises, E kayu tatakut! Tatagan yu ing lub yu at akit yu nung nanu ing daptan na ning Ginu ban iligtas na kayu king aldong iti. E yu na la kapilan man akit pang pasibayu deting tau Ehipto.
14: Ing Ginu ya ing makilaban para kekayu! Ala kayung aliwang gawan nune mu ing magpayapa kayu.
15: Ngana ning Ginu kang Moises, Obat ala kang patugut mamaus pasaup? Sabian mu karing tau king isulung da na ing lakad da!
16: Itas me ing tukud mu babo ning dagat at mepidua ing danum; malyari na la kanitang makadalan ding Israelita babo na ning gabun a malangi libutad ning dagat.
17: Pasiasan ku la lub ding tau Ehipto ban dulung la naman para tagal kekayu, at kaybat mirangal ku king kapamilatan na ning pamagtagumpe ku king ari, karing sundalus na, karing karung panggera na, at karing pakasake kareti.
18: Potang sambutan ku na la den, akilala da ring tau Ehipto king aku ing Ginu .
19: Minalis yang lugal ing anghel ning Ginu a makauna karing sundalus na ning Israel, at minta ya king kagulutan da. Minalis ya namang lugal ing asias a biga angga king
20: miras ya pilatan da ring tau Ehipto ampon ding Israelita. Pepadalumdum ne ning biga ing daralanan da ring tau Ehipto, oneng minie ne mang sala karing memalen na ning Israel. Inya ding aduang grupu da ring sundalung pakasandata e ra ikuang mekapikanlapitan itang kabukas.
21: Inatiat neng Moises ing gamat na babo na ning dagat, at sepulan ne ning Ginu ing dagat king kapamilatan na ning masikan a angin ibat aslagan. Kabukas yang e pepatugut tutiup iting angin at mika malanging gabun king dagat.
22: Mepidua ing danum at mekadalakit la ding Israelita libutad na ning dagat king gabun a malangi, at mika pader a danum king misusumangid na.
23: Tinagal la karela ding tau Ehipto angga king dagat a kayabe ding sabla rang kabayu, karung panggera at ding pakasake kareti.
24: Inyang malapit nang ganingaldo linawe ya ing Ginu ibat king asias a api at biga at linawe na la ding sundalus na ning Ehipto, at e ra na balu ing paniaptan da.
25: Pepaburen na lang mengabara-bara ding parugang da ring karelang karung panggera, inya migkakasakit lang sinulung. Ngarang mekasabi ding tau Ehipto, Ing makilaban kekatamu ya ing Ginu at aliwa ding Israelita. Tara, mako ta na keti!
26: Ngana ning Ginu kang Moises, Iyatiat me ing gamat mu tulid na ning dagat at mitakup ing danum karing tau Ehipto at karing karelang karung panggera ampon karing pakasake kareti.
27: Inya inatiat neng Moises ing gamat na tulid na ning dagat. Inyang sasala na migbalik ing danum king sadia nang katas. Migkapilit lang aligtasan da ring tau Ehipto ing danum, oneng tinulak na la ning Ginu king dagat.
28: Migbalik ing danum at tikpan na la ding karung panggera, ding pakasake, at ding sablang sundalus da ring tau Ehipto a tinagal karing Israelita king dagat. Alang mitagan metung man karela.
29: Sinulung da ring Israelita ing pamaglakad da king malanging gabun ning dagat kabang mengaring pader ing danum king mingatba karela.
30: King aldong ita, linigtas ne ning Ginu ing balen Israel karing tau Ehipto, at ikit da lang pakapase ding mete king pampang.
31: Miyatdanan lang takut king Ginu ding Israelita inyang ikit da ing maragul nang upaya ning Ginu a ginamit na king pamagwagi na karing tau Ehipto; mika tiwala la king Ginu at king talasuyu nang i Moises.