1: Ngana pang migsalitang Elihu
2: Makiramdam ka at mibabata ka pang bagya
: king sabian ku alang-alang king Dios.
3: Maleparan ing beluan ku, at gamitan ku ngan
: ban apakilala ku keka king makatuliran ya ing kakung Miglalang.
4: Ala kung sabian kekang kalaraman,
: uling tau yang biasa ining atyu king kekang arapan.
5: Tune king ing Dios mayupaya ya, at ala yang insultuan ninuman;
: balu na ing heganagana.
6: E na la paluatan mabie ding taung e mayap,
: bagkus dirinan na lang matulid ding taung mangadakurak.
7: Ingatan na la ding makatuliran;
: kayabe ding ari paintulutan na lang manimuna;
: kabang-kaba parangalan da la.
8: Nung ding tau pakagapus no man karing tanikala,
: at magdusa uli ning depat da,
9: ipakilala na ning Dios ing karelang kasalanan,
: at ing penugali rang ketasan.
10: Ausan na la kapanamdaman,
: at agkatan gumulut king kasalanan.
11: Nung pakiramdaman de ing Dios at suyuan,
: dalanan dang bie makatagan king kapayapan at kanawan.
12: Nung e la makiramdam, mate la king pataram,
: at mate lang alang beluan.
13: Susundu ra ing mua ra detang alang Dios a katawan,
: tanggap la mang parusa e la mu rin manalangin maniawad kasaupan.
14: Mate la king karelang kayanakan,
: mapupus ing bie ra king kamarinayan.
15: Tuturu na la ning Dios ding tau kapamilatan ning kasakitan,
: at gagamitan na ing kaligaligan ban mibuklat la mata.
16: Linaut na ka ning Dios king kaligaligan,
: at pepatakman na keka ing bie panatag;
: ing lamesa mu mitmu ya king pamangan.
17: Oneng kinatmu ka king pamanatul karing e mayap;
: ing pamanatul at ing hustisia dinatang keka.
18: Mingat ka pota alinlang na ka ning suhul
: o ilisia na ka king dalan ning pibandian.
19: E na ka asaupan nung saingsing kang maniawad kasaupan;
: e na na ka asaupan ngeni ning mabilug mung sikanan.
20: E mu ne pagnasan pang datang ing kabengian,
: potang ding bansa mawala la.
21: Mingat ka e mu arapan ing kasalanan;
: ing kasakitan mu miras keka ban kekang pangilagan.
22: Ganakan mu ing degulan ning upaya ning Dios;
: ya na ing maragul dili karing heganaganang talaturu.
23: Ala metung man ing makasabi king Dios nung nanu ing gawan na
: o abintanganan meng ginawa yang kasalanan.
24: Alang tuknang a pamipapuri king Dios karing gagawan na;
: ika man purian me.
25: Ding heganaganang tau ikit da ing gewa na;
: karelang tatangalan ketang marayu dang kabilian.
26: E tamu lubus abalu ing degulan na
: o bilangnan ding bilang ding banua nang delanan.
27: Ing Dios ya ing kukua king danum ning yatu,
: at kaybat gawan nang patak ning uran.
28: Ya ing mibabaldug king uran ibat karing biga
: ban paranuman ne ing meto ketawan.
29: Alang makibalu king lakad ning biga
: o nung makananu yang kakalugkug king banuang tuknangan na.
30: Tutubud ne ing kildap king malualas a banua,
: oneng ing kalalaman ning dagat manatili king karalumduman.
31: Makanyan na lang pakanan ding tau;
: babie na ing labis-labis a pamangan.
32: Dakpan ne karing gamat na ing kildap;
: yutus neng paturan ne ing tulduan na.
33: Ing inge ning duldul
: babalita na ing pamangalalung mitmung kamua laban king kasalanan.