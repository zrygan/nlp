1: Belita na ngang Ahab kang Jezebel a asawa na ing depatan nang Elias, at nung makananu na lang gisan pete king espada ding sablang propeta nang Baal.
2: Inya peparala yang tubud i Jezebel kang Elias ban sabian ing anti kaniti: Makanyan at maygit ing parusang daptan da kanaku ding dios, nung anggang bukas king oras a anti kaniti, e ku daptan keka itang depatan mu karing propeta.
3: Mitakutan ya i Elias, inya tinakas yang kayabe na ing ipus na, at miras la king Beerseba ning Juda.
: Likuan ne ing ipus na karin,
4: at linakad yang dili na kilub ning metung a aldo pamaglakbe papunta king ilang. Tinuknang ya at linukluk lalam ning tanaman a retama at buri na ing mate ne sana. Nganang menalangin, O Ginu , mapagal na ku; kuanan mu na ing bie ku, mas mayap pa ing mete na ku!
5: Kaybat na nita, migkera ya at mipatudtud ya. Kabud-abud ating anghel at tigkilan ne at ngana, Migising na ka at mangan.
6: Inyang lumawe ya, ikit ne king kabuntukan na ing metung a tinape a melutu karing babo da ring mapaling batu at metung a bangang danum. Mengan ya at minum at kaybat migkera yang pasibayu.
7: Pasibayu yang dinatang ing anghel ning Ginu ; tigkilan ne at ngana, Elias, mibangun ka at mangan, uling makaba pa ing lakaran mu.
8: Mibangun ya; mengan at minum. Inya mibawi ing sikanan na ban makalakad ya kilub ding apat apulung aldo papunta king Bunduk ning Horeb, ing sagradung bunduk.
9: Karin ating kueba; linub ya karin ban matudtud.
: Kabud-abud migsalita ya ing Ginu . Ngana, Elias, obat atyu ka keti?
10: Nganang mekibat, Mangatmu kung katapatan keka, O Ginung Dios a Mayupaya. E re tiparan ding memalen ning Israel ing kasunduan a gewa mu karela, lesak da la ring altar mu, at pete ding propeta mu king kapamilatan na ning espada. Aku na mu ing mitagan at panintunan da ku pa ban paten.
11: Ngana ning Ginu , Elias, lumual ka ken at talakad king arapan ku king taluktuk ning bunduk. Kaybat na nita, linabas ya ing Ginu at tiniup ya ing maragul at masikan a angin, at inaspak na la ding bunduk at piglasilasi ding batu king arapan ning Ginu ; oneng alayu ing Ginu king angin. Kalabas na ning angin, minayun; oneng alayu ing Ginu king ayun.
12: Kalabas na ning ayun, api; oneng alayu ing Ginu king api. Kaybat ning api ating malating siwala.
13: Inyang dimdam nang Elias iti, tikpan ne ing lupa na king balabal at linual ya at menaya king arap ning kueba. Ngana ning siwala, Elias, nananu ka keti?
14: Pekibat na, Mangatmu kung katapatan keka, O Ginung Dios a Mayupaya. E re tiparan ding memalen ning Israel ing kasunduan a gewa mu karela, lesak da la ring altar mu, at pete ding propeta mu king kapamilatan na ning espada. Aku na mu ing mitagan at panintunan da ku pa ban paten.
15: Ngana ning Ginu kang Elias, Sulung, mibalik ka king ilang ning Damasco. Kaybat lungub ka king siudad at lanian meng laru i Hazael bilang ari na ning Siria,
16: at i Jehu a anak nang Nimsi bilang ari na ning Israel. Lanian mia namang laru i Eliseo a anak nang Safat ning Abel Mehola bilang propetang kayalili mu.
17: Ing ninumang makaligtas king espada nang Hazael paten na ne mang Jehu, at ing ninumang makaligtas king espada nang Jehu paten na ne mang Eliseo.
18: Oneng mitagan kung pitung libung taung mabie king Israelding sablang tud a e siniklaud arapan nang Baal, at ding sablang e minuma kang Baal.
19: Meko ya i Elias, at kaybat ikit ne i Eliseo, ing anak nang Safat, sasarul ya king marangle. Labi lang metung a paris a baka ding makauna arap na at ing kalabing aduang paris ya ing sasarul na. Dinalan ya siping na i Elias at siklub ne kang Eliseo ing balabal na.
20: Likuan na la ring baka na at tegal ne i Elias at ngana, Mamun ku pa mu kang tata ku at ima ku, at kaybat tuki na ku keka.
: Pekibat nang Elias, Sige, muli na ka pa. E problema ita kanaku.
21: Inya belikan na lang Eliseo ding baka na at pete na la; linutu na ing karni at gewa na lang panangab ding paud. Pemie na ing karni karing tau at pengan da iti. Kaybat na nita, likuan na la at tinuki ya kang Elias bilang kasaup na.