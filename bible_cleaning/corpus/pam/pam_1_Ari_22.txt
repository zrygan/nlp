1: Tinuknang lang migigera ing Israel at ing Siria kilub ding atlung banua.
2: Oneng king katlung banua minta ya ing Aring Jeosafat ning Juda ban pakikitan ne i Aring Ahab ning Israel.
3: Nganang kinutang Aring Ahab karing opisyal na, E yu wari balu king ing Ramot ning Gilead kekatamu ya? Makanyan man ala tamung depat nanuman ban abawi ta ya king ari na ning Siria.
4: Kanita kitnan neng Ahab i Jeosafat, Malyari kang tuki kanaku king pamaglusub king Ramot ning Gilead?
: Pekibat nang Jeosafat, Bisa ku, ding sundalus ku sundalus mu la naman, at ding kabayu ku kabayu mu la naman.
5: Oneng bayu ta gawan yan kailangan pa ing kutnan ya ing Ginu .
6: Inya pepayaus na lang Aring Ahab ding apat a ralan a propeta at nganang mengutang karela, Kailangan kung lumusub king Ramot ning Gilead o ali?
: Ngarang mekibat ding propeta, Lumusub ka, uling papagtagumpen na ka ning Ginu .
7: Oneng nganang mengutang Jeosafat, Ala na waring aliwang propeta a malyari tamung akutnan tungkul king Ginu ?
8: Nganang mekibat Ahab, Atin, i Micaia a anak nang Imla. Oneng kasaman ke, uling ala ya pang inula a mekakayap mo sa kanaku; puru e mayap ing pepasari na.
: E mu sukat sabian yan, Makamal a Ari, nganang sinabing Jeosafat kang Ahab.
9: Inya inaus neng Aring Ahab ning Israel ing metung karing pamuntuk at ngana, Magmalagua ka, dakitan me i Micaia a anak nang Imla.
10: Ing ari ning Israel at i Jeosafat a ari ning Juda makaimalan la king imalan ari at makalukluk la karing tronu lele na ning pidadaran lual ning pasbul dalan ning Samaria kabang ding sablang propeta magsalita lang ula king arapan da.
11: I Zedekia a anak nang Kenaana, ing metung karing propeta, ginawa yang sagung bakal at ngana kang Ahab, Ing Ginu sasabian na: King kapamilatan da reti labanan mu la ding tau Siria at gisanan mu la ngan paten.
12: Makanyan munaman ing sinabi da ring sablang propeta. Ngara pa, Sulung, lumusub ka king Ramot ning Gilead at maniambut ka. Magtagumpe ka, uling saupan na ka ning Ginu .
13: E miglambat miras ya ing opisyal a mituburan dumakit kang Micaia. Ngana niting tubud kang Micaia, Metung mu ing sasabian da ring propeta: magtagumpe ya ing ari. Kailangan ing makanyan munaman ing sabian mu.
14: Oneng nganang Micaia, King daramdaman na ning mabie Ginu sabian ku mu itang pasabi na kanaku!
15: Inyang makayarap ne kang Aring Ahab, kitnan ne ning ari, Micaia, kailangan pin king aku at i Aring Jeosafat ing munta kami at lumusub king Ramot ning Gilead o ali?
: Pekibat nang Micaia, Wa, at maniambut kayu uling papagtagumpen na kayu ning Ginu .
16: Oneng nganang Aring Ahab kang Micaia, Magsalita kang katutuan kanaku neng magsalita ka king lagyu na ning Ginu . Kailangan pa waring sabian kung ulit-ulit yan keka?
17: Pekibat nang Micaia, Akakit ku lang makakalat karing bunduk-bundukan ding sundalus na ning Israel; mengari lang tupang alang pastul. At sinabi na ning Ginu , Ala lang talapanimuna deting sundalus, inya paburen na lang muling payapa karing pibalebale ra.
18: Nganang Ahab kang Jeosafat, Ikit mu na! E ku wari sinabi na keka king ala yang inula ing taung yan a mayap para kanaku nune mu pawang e mayap?
19: Tiglus nang Micaia ing pamagsalita na. Ngana, Pakiramdaman mu sana ing sasabian na ning Ginu ! Ikit ke ing Ginu , makalukluk ya king tronu na karin banua a abe ding sablang anghel na at makatalakad siping na.
20: Kanita kitang na ning Ginu , Ninu ing managkat kang Ahab ban munta ya at mate karin king Ramot ning Gilead? Mekibat ya ing metung karing anghel; at aliwa no man a pekibat ding aliwa.
21: Kanita ating metung a espiritung linapit at sinabi na, Aku ing managkat kang Ahab.
22: Kitang ning Ginu , King makananung paralan?
: Pekibat ning espiritu, Aku ing munta at papagsalitan ku lang kalaraman ding propeta nang Ahab. Inya ngana ning Ginu , Sulung, ika ing munta at magtagumpe ka.
23: Nganang memupus king pamagsalita nang Micaia, Inya naman ikit mu at dimdam nung makananu lang migsalitang kalaraman keka deting propeta mu. Oneng ing Ginu mismu ya ing sinabing miras keka ing kapahamakan!
24: Kanita lepitan neng propeta Zedekia i Micaia at timpaling ne lupa. Ngana, King makananung paralan na ku likuan ning espiritu ning Ginu ban makapagsalita ya keka?
25: Nganang mekibat Micaia, Akit mu potang datang ing aldo a salikut ka king metung a kuartu.
26: Kaybat na nita, nganang minie utus ning Aring Ahab ning Israel karing opisyal na, Dakpan ye i Micaia at idala ye kang Amon, ing gobernador ning siudad, at kang Prinsipi Joas.
27: Sabian yu karela king isukul de at dinan mung tinape ampon danum angga king ligtas kung makapagbalik.
28: Nganang Micaia, Nung mibalik kang ligtas, kanita mipatunayan king e ya migsalita ing Ginu king kapamilatan ku. Ngana pa, Makiramdam kayu king sinabi ku!
29: Kaybat na nita, i Aring Ahab ning Israel at i Aring Jeosafat ning Juda minta la king Ramot ning Gilead ban lusuban de.
30: Nganang Ahab kang Jeosafat, Magbalatkayu ku at makiabe king pamakilaban, oneng e mu lulukas ing imalan mung ari. Inya migbalatkayu ya ing ari ning Israel at kaybat mekiabe ya king pamakilaban.
31: Oneng minie yang utus ing ari na ning Siria karing atlung pulu't adua nang pekapun da ring karung panggera king ala lang aliwang labanan nung e mu ing ari na ning Israel.
32: Inyang ikit de ing Aring Jeosafat, bala ra king ya ing ari na ning Israel, inya inarapan de at lisuban. Oneng kinulisak ya i Jeosafat,
33: at abalu ra king aliwa ya ing ari na ning Israel, at tiknangan deng tatagalan.
34: Oneng ing metung karing sundalus na ning Siria abugnus ne ing paslu ning pana na at king e na sasarian tiran ne ing ari na ning Israel. Tinusuk ya ing paslu king pilatan ding tiranti na ning baluti na king salu. Inya ngana ning ari king magmanehu na king karung panggera, Magbalik ka at ilako mu ku keting labanan uling mituran ku.
35: Milalu kabagsik ing labanan king aldong ita, oneng menatili yang makasandal i Aring Ahab king karung panggera a makayarap karing sundalus na ning Siria. Tutulu ing daya na king suelo na ning karung panggera at mete ya inyang lalbug ne ing aldo.
36: Inyang lalbug ne ing aldo, dimdam de ring sundalus na ning Israel ing anti kaniting kulisak: Muli na kayu karing sarasarili yung balen at siudad!
37: Wa, mete ya ing Aring Ahab. Inuli de king Samaria ing bangke na at karin de kitkut.
38: Lininis de ing karung panggera na king Batis ning Samaria ing lugal nung nu la mendilu ding babaing magtinda king katawan da, at dinilat da karin ding asu ing daya na, antimo ing sinabi na ning Ginu .
39: Ing sablang depatan nang Aring Ahab pati na ing garing a palasyung pepagawa na ampon ding siudad a tinatag na, makasulat ngan king librung Ing Istoria ding Ari ning Israel .
40: Kamate nang Ahab, i Ahazia a anak na ya ing menalili bilang ari.
41: King kapat nang banua ning pamag-ari nang Ahab ning Israel, kanita ne man meging ari ning Juda i Jeosafat a anak nang Asa.
42: Atlu yang pulu't limang banua kanita, at mig-ari ya king Jerusalem kilub ding aduang pulu't limang banua. I ima na ya i Azuba a anak nang Silhi.
43: Kalupa nang Asa a tata na, depatan nang Jeosafat itang katanggap-tanggap king akakit na ning Ginu , oneng e na la lesakan ding pisasamban a atyu karing bunduk-bundukan, at menatili la ding tau king pamiyain dang ain-sakripisyu at pamanduluk insenso.
44: Mapayapa ing relasyun nang Jeosafat king ari na ning Israel.
45: Ing sablang depatan nang Jeosafat, pati na ing pepakit nang katapangan at ding gerang leukan na, makasulat king librung Ing Istoria ding Ari ning Juda .
46: Ya ing mekapalako karing mitagan a lalaki at babaing magtinda king katawan da karing pisasamban paganu kanita pang panaun nang Asa a tata na.
47: Alang ari kanita king bansang Edom; itang tilduan nang Jeosafat ya ing mamahala karin.
48: Pepagawa yang barku i Jeosafat karin king Tarsis ban maglayag mangalakal gintu king Ofir, oneng e la mekapaglayag uling lesak na la ning masikan a angin karin king Eziongeber.
49: Inya minungkahi nang Aring Ahazia ning Israel ing paintulutan na lang maglayag ding tauan na karing tauan nang Jeosafat, oneng tinggian nang Jeosafat iting aluk.
50: Mete ya i Jeosafat at kitkut de karing kutkutan da ring ari karin king Siudad nang David. Ing anak nang i Jeoram ya ing menalili bilang ari.
51: King kalabing pitung banua na ning pamag-ari nang Jeosafat ning Juda, kanita ya meging ari ning Israel i Ahazia a anak nang Ahab. Mig-ari ya kilub ding aduang banua, at menuknangan ya king Samaria.
52: Depatan na itang e ustu king akakit na ning Ginu ; depat na itang e mayap a depat nang Ahab a tata na at i Jezebel a ima na at i Jeroboam a anak nang Nebat, ing mitake king pamikasala da ring memalen na ning Israel.
53: Simban ne at siyuan Jeosafat i Baal. Kalupa nang tata na, pepamua ne ing Ginu , ing Dios ning Israel.