1: Adua yang pulung banua i Ahaz inyang meging ari ya, at mig-ari ya king Jerusalem kilub ding labing anam a banua. E katanggap-tanggap king akakit na ning Dios ing depat na, uling e na tikian ing alimbawang depat nang Aring David a makatua na.
2: Ing tikian na ya ing dapat da ring ari na ning Israel; pepagawa yang bakal a rebultu nang Baal ban samban.
3: Dinuluk yang insenso king Kapatagan ning Hinom at inain na la ding sarili nang anak a lalaki bilang ain-a-durulukan karing idolo. Tikian na ing makasumaming ugali da ring bansang tinabi ning Ginu king gabun a pupuntalan da ring Israelita.
4: Minain yang ain-sakripisyu at dinuluk insenso karing lugal a pisasamban da ring paganu, karing bunduk-bundukan, at karing lalam da ring tanaman a masalilung.
5: Mimua ya ing Dios kang Aring Ahaz uli na ning depat na, inya peintulut na ning Ginung Dios ing mesambut ya king ari ning Siria. Dakal la ding mebihag karing memalen na at midala la king Damasco. Linusub ya naman at simbut ne ning ari ning Israel a mekamate karing dakal nang sundalus.
6: Kilub namu ning metung a aldo dinalan aduang pulung libu la ding sundalus nang mangatapang ning Juda ding pete nang Peka, ing anak nang Remalia. Iti milyari uling tinggian de ring memalen na ning Juda ing Ginu , ing Dios da ring makatua da.
7: I Zikri, ing pekamatapang karing sundalus ning Israel, pete ne i Maaseia, ing anak ning ari. Pete nia naman i Azrikam a talapanibala king palasyu, at i Elkana a peka wanan nang gamat ning ari.
8: Adua lang dalan a libu ding memalen na ning Juda ding mebihag karing kalahi rang Israelita. Kayabe la karing mebihag ding karelang asawa, anak a lalaki at babai. Dela da la king Samaria at ing dakal a pibandian a ikua ra.
9: I Oded, ing propeta ning Ginu , atyu kanita karin. Selubungan na la ding sundalus ning Israel a migbalik king Samaria at ngana karela, Migtagumpe kayu karing sundalus ning Juda uling mimua ya karela ing Ginu , oneng pete yu la king mitmung bigsikan at balu na ning Ginu .
10: At ngeni buri yu la pang gawan ipus yu ding lalaki at babai ning Juda at Jerusalem. E yu wari balu king ikayu man mikasala kayu king Ginung kekayung Dios?
11: Makiramdam kayu ngeni kanaku! Paulian yu na la ding bihag uling kamaganak yu la. Mikalabkab ing mua ning Ginu kekayu, nung e yu la paulian.
12: Atin munamang mapilan karing pamuntuk ning Israel ding tutul king depat da ring migbalik a sundalus. Ding tinutul ila ri Azaria a anak nang Jeohanan, Berekia a anak nang Mesilemot, Ezekia a anak nang Sallum, at i Amasa a anak nang Hadlai.
13: At ngara karela, E yu la darala keti deting bihag! Dakal ta na kasalanan king Ginu at mua ne kekatamu. Ngeni, buri yu pa waring miragdagan ing kasalanan tamo?
14: Inya ding sundalus binie da la karing memalen at karing manimuna ding bihag da at ing pibandian a kinua ra karing memalen na ning Juda.
15: Miyatasan la ding apat a lalaki ban saupan da la ring bihag. Ding halus lubas na dininan da lang imalan a ibat king kinua ding sundalus da; dininan da la namang sandalyas, pamangan at inuman. Inulu da la king larung olibo ding sugatan. Seke da la karing asno ding maina at dela da la ring bihag karing karelang kamaganak a manuknangan king Jerico, ing siudad da ring palma. Kaybat, migbalik la ring Israelita king Samaria.
16: Kanita meniawad yang saklolu i Aring Ahaz king ari ning Asiria,
17: uling mibalik lang pasibayu ding Edomita at lisuban de at simbut ing Juda, at dakal la ring abihag da.
18: Linusub la naman ding Filisteo karing siudad da ring kabundukan at king Negeb ning Juda. Abihag da la ring siudad ning Bet Semes, Ayalon, Gederot, Soco, Timna, Gimzo, at pati na ding baryung makapadurut at karin na la menuknangan.
19: Bigsak ne ning Ginu ing Juda uling e ya mayap i Aring Ahaz ning Juda at e ya tapat king Ginu .
20: Giluan neng Tiglat Pileser, ing ari ning Siria, lugal king saupan ne i Aring Ahaz.
21: Inya kinua na lang Aring Ahaz ding kasangkapan a gintu king Templo, king palasyu, at karing pibalebale da ring manimuna da ring memalen at binie na la king ari ning Asiria, oneng iti e munaman mekasaup.
22: Lalu yang meging e mayap i Aring Ahaz king panaun na ning kaligaligan na.
23: Minain yang ain-sakripisyu karing kikilalanan dang dios ding tau Damasco a pepasari king pangasambut na. Ngana, Anti na ning ding kikilalanan dang dios sinaupan da la ring ari ning Siria, main ku namang ain-sakripisyu karela ban saupan da ku. Oneng lalu yang mipahamak at ing mabilug a Israel.
24: Tinipun na lang Ahaz ding heganaganang kasangkapan king Templo ning Dios at kaybat sinira na la. Sera na la naman ding pasbul ning Templo ning Dios at mitalakad yang altar karing miyayaliwang lugal ning Jerusalem.
25: Ginawa yang paganung altar karing balang siudad at balen ning Juda ban pidulukan ain para karing aliwang dios. Iti ing sangkan nung inya mimua ya ing Ginu , ing Dios da ring makatua na.
26: Ding aliwa pang mengapalyari king panaun na ning pamag-ari na, manibat king kapupurmeruan angga na king kawakasan, makasulat king Istoria da ring Ari ning Juda at Israel .
27: Mete ya i Aring Ahaz at mikutkut ya king Jerusalem, oneng e king kutkutan da ring ari. Ing anak nang i Hezekia ya ing menalili bilang ari.