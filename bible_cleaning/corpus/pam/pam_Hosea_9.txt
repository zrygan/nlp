1: Memalen ning Israel, ituknang yu ing pamagselebra karing kekayung piesta. Balamu paganu kayu. Gilutan ye at e kayu meging tapat king kekayung Dios. Ikayung sabla king mabilug a bansa pisali yu kang Baal ing kekayung sarili anti ing babaing magtinda king katawan na. At metula kayu king binutil a isipan yung binayad na kekayu!
2: Oneng e maging sapat ing kekayung binutil ampon larung olibo at kagisanan kayung alak.
3: E la manatili king bansa ning Ginu ding memalen na ning Israel. Kailangan lang magbalik karin Ehipto, at mangan la king makabawal a pamangan karin king Asiria.
4: Karing aliwang bansang deta e la malyaring makaibie alak a ain o makapagdalang ain para king Ginu . Mirinatan la ding sablang mangan king pamangan da a antimo ing pamangan neng ating mete. Magamit mu para uluan ing danup da; ala lang adala kaniti antimong ain king Templo ning Ginu .
5: At potang datang na ing aldo da ring mituldung piesta para parangalan ya ing Ginu , nanu ing daptan da kanita?
6: Potang datang ing kasiran at potang mikalat la ding tau, ding tau Ehipto tipunan da la ban ikutkut karin king Mempis! Ding karelang pibandian a pilak at ding lugal nung nukarin king misan a panaun makatalakad la ding karelang tuknangan mitakpan la karing dikut at tanaman a masuksuk.
7: Dinatang na ing oras ning pamamarusa, ing oras nung kapilan tanggapan da ring tau ing kaparusan a mangaintulid karela. Abalu ning Israel potang mapalyari na ita. Ngayung sasabi, Mangmang ya ing propetang iti; sira ya buntuk iting taung maki espiritu. Maragul ing mua yu kanaku, uling maragul ing kekayung kasalanan.
8: Tinubud na ku ning Dios bilang propeta ban munie babala king Israel a balen na. Oneng nu ku man munta, pagkapilitan yu kung darakpan anting ayup. King mismung Templo ning Dios ding kalaban ning propeta ila ding memalen.
9: Tune e mayap ing pamaniaptan da, kalupa na ning depat da karin king Gibea. E na kalinguan ning Dios ing karelang kasalanan; parusan na la uli na niti.
10: Nganang sasabi ning Ginu , Anti yang ubas ing Israel king malanging gabun kanitang minuna keng ikit. Inyang minuna ku lang ikit ding makatua yu, anti la karing mumunang melulut a bunga da ring tanaman a higera king kapanaunan da. Oneng inyang miras la king Bunduk ning Peor, megumpisa lang sinamba kang Baal at e melambat meging makasumami lang kalupa da ring idolong liguran da.
11: Mabating anting ayup a sinulapo ing dangalan na ning Efraim at ala nang anak pa a mibait karela, ala nang babaing muktut o kumagli man.
12: At nung atin la mang anak a aparagul, kuanan ku la deti at metung man ala kung itagan mabie. Potang gulutan ku na la deting tau, dugpa karela ing makatakut a bage.
13: Ginu , akakit ku king Israel nung makananu da lang panalukian at iyatad ding pengari ding karelang anak king pipatayan.
14: Nanu ing sukat kung aduan a daptan mu para karing taung deti? Gawan mu lang baug ding karelang asawa! Ilako mu la gatas ding salu ra!
15: Nganang sasabi ning Ginu , Megumpisa king Gilgal ing sablang dapat dang e mayap. Karin ku megumpisang mimua karela. Uli na ning depat dang e mayap, itabi ku la king kanakung bansa. E ku na la luguran pa; linaban la kanaku ding sablang manimuna da.
16: Mengari la ding memalen na ning Israel king tanaman a melangi yamut at e na mamunga. E na la mikayanak. Nung mikayanak la man, paten ku la ding anak a pakamalan da.
17: Tinggian na la ning Dios a kanakung susuyuan ding taung pinili na, uling e la mekiramdam. Maglibut-libut la karing miyayaliwang bansa.