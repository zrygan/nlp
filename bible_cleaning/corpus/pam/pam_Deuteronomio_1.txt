1: Atyu la keting libru ding bage sinabi nang Moises karing memalen ning Israel kanitang atyu la king ilang dane aslagan na ning Ilug ning Jordan. Karin la king Kapatagan ning Jordan lele Suf pilatan da ring balen Tofel, Paran, Laban, Hazerot, at Dizahab.
2: Angga yang labing metung a aldo lakaran manibat king Horeb angga Kades Barnea, nung dumalan ka karing bulubundukan nang balen ning Seir.
3: King mumuna nang aldo ning kalabing metung a bulan ning apat apulung banua ning paglako ra Ehipto, sinabi na lang Moises karing Israelita ding sablang bage a inutus na ning Ginu a sabian na karela.
4: Milyari iti kanitang kaybat neng simbut ing Aring Sihon da ring Amoreo a sasakup king balen Hesbon, at ing Aring Og ning Bashan a sasakup karing balen Astarot at Edrei.
5: Inyang atyu la karin king dane aslagan na ning Ilug ning Jordan ning sakup ning Moab kanita na la pepalino Moises karing tau ding kautusan na ning Ginu .
: Ngana karela,
6: Inyang atyu tamu king Bunduk ning Sinai, sinabi na ning Ginung kekatamung Dios ing anti kaniti: Maluat na kayu mu ring menatili keting bunduk.
7: Magsadia na kayu at kaybat munta na kayu karing bulubundukan dang balen ding Amoreo at pati na karing sablang kasiping dang gabunkarin king Kapatagan ning Jordan, karing bulubundukan a balen at karing mababang lugal, karin king dane mauli, at angga na king bebe na ning Mediteraneo. Munta kayu king gabun ning Canaan at sumulung kayu pa lagpus king Bunduk ning Lebanon at angga na king Ilug ning Eufrates.
8: Iti ngan ing sablang gabun a pengaku kung ibie karing makatua yung i Abraham, Isaac, at Jacob ampon karing lahi ra. Lumakad na kayu at sakupan ye.
9: Kanitang panaun a ita sinabi ku kekayu king e ku agyung dili ku ing panimunan da kayu.
10: Peparakalan na kayu ning Ginung kekayung Dios. Ngening aldong iti mengari kayu karing batuin na ning banua a misna king karakal.
11: Mananu na sanang ing Ginung Dios da ring kekong mangatua parakalan na kayu pang libung besis at bendisyunan antimo ing pengaku na kekayu.
12: Makananu kung alutas ing kekong dakal a problema at pamipatepate ngening aku mung dili?
13: Mamili kayu ngening lalaking biasa, makaintindi, at ating agyu karing kekong tribu ban tulduan kung manimuna kekayu.
14: Kaybat sinabi yu kanaku king nayun kayu kaniti.
15: Inya kinua ku la ding biasang manimuna da ring kekong tribu a makaintindi at ating agyu ban maging talapanimuna yu. Ila ding maging manimuna karing tia libu-libu, karing tia dinalan, karing tia limang pulu, at karing tia pulung tau. Mibili ku munamang pamuntuk king balang tribu.
16: Penabilinan ku la kanitang panaun a ita king pakiramdaman dang masalese ing problemang ilapit da ring tau at ibie ra ing karapatdapat a kayatulan, kamaganak ya man o dayuan a mekipamalen kekayu.
17: E la sana mangabiran kenu man king karelang pamanatul; parehu la sana lawe karing malati't maragul at e mitatakutan kenu mang tau, uling ing karelang kayatulan manibat king Dios. Nung mabayat yang lutasan ing problema, idala re kanaku at aku ing lumutas.
18: Sinabi ku la naman kanita ding sablang bage a sukat yung daptan.
19: Memintu tamu king utus na ning Ginung kekatamung Dios. Meko tamu king Bunduk ning Horeb at miglakbe king malapad at makatakut a disyerto papunta karing bulubundukan nang sakup ding Amoreo. At miras tamu king Kades Barnea.
20: Karin sinabi ku kekayu, Atyu ta na king bulubundukan nang sakup ding Amoreo, ing gabun a pengaku nang ibie kekatamu ning Ginung kekatamung Dios.
21: Oyan ing gabun a sinabi na ning Ginung Dios karing makatua tamu at sidia na para kekatamu. Sulung, sakupan ye; e kayu tatakut o mimina lub.
22: Lepitan na ku ning metung at metung kekayu at inawad king mitubud tamu pa mung ispia ban siasatan ya ing gabun at ituru ing dalan a dalanan tamu at balitanan nung nanu lang uring siudad ding atyu karin.
23: Metula ku king sinabi yu, inya memili kung labing aduang lalaking ibat king balang tribu.
24: Minta la king bulubundukan a lugal angga king miras la king Kapatagan ning Escol at siniasat de iting lugal.
25: Inyang migbalik la migdala lang bunga da ring tanaman a tutubu karin at belita ra king ing gabun a babie na ning Ginung kekatamung Dios tune yang gabun a mataba.
26: Makanyan man, e kayu minta; sinalangsang kayu king utus na ning Ginung kekayung Dios.
27: Bubulung kayu kilub ding kekong tolda. Ngayu king metung at metung, Kasaman na katamu ning Ginu , inya liwal na katamu Ehipto ban ibie kareting tau Amoreo at ipapate karela.
28: Obat kailangan pa ing munta tamu karin? E masanting ing belita da ring taung pepagispian tamu karin, uling sinabi ra king ding taung manuknangan karin mangatas la at mangasikan kesa kekatamu at manuknangan la karing siudad a paka pader a miraras king banua. Higanti la ding ikit dang tau karin!
29: Kanita sinabi ku kekayu, E kayu sukat mitatakutan karela,
30: uling patnubayan na kayu ning Ginung Dios at ya ing makilaban para kekayu antimo ing ikit yung depat na karin king Ehipto
31: at karin king disyerto. Ikit yu naman nung makananu neng pupusanan ning metung a tata ing anak na makanyan ya ing Dios kekayu at dela na kayu keti.
32: Makanyan man, e kayu pa mu rin migtiwala king Ginung Dios,
33: ing mitnube kekayu neng bengi king kapamilatan na ning asias a api at king kapamilatan na ning asias a biga neng aldo ban ituru ing dalan a tuntunan yu.
34: Dimdam na ning Ginu ing reklamu yu, inya mimua ya at pekatimid nang sinabi,
35: Ala metung man kekayu kaniting e mayap a lahi ing milub king gabun a pengaku kung ibie karing makatua yu.
36: Bukud mung i Caleb, ing anak nang Jefune, ing milub karin. Ibie ku kang Caleb at karing maging lahi na ing gabun a dalpakan na, uling menatili yang tapat kanaku.
37: King uli yu mimua ya naman kanaku ing Ginu at ngana kanaku, E ka naman milub karin.
38: Ing kasaup mung i Josue, ing anak nang Nun, ya ing milub. Pasiknangan me lub uling ya ing manimuna karing Israelita king pamaniakup king lugal a ita.
39: Ngana pa, Ding milub mu karin ila ding anak yung mangalati a alang kamuang-muang king mayap o king e mayap, ding anak a sasabian yung mabihag karing kalaban. Ibie ke karela ing gabun a ita at karela yang sakupan.
40: Oneng mibalik kayu king disyerto papunta king Dagat da ring Timbu.
41: Kanita pekibat yu kanaku, Mikasala kami king Ginu . Pero ngeni munta kami at makilaban, antimo ing inutus na ning Ginung Dios. Kaybat ing metung at metung kinangwa yang sandata ban magsadia king pamakilaban. Bala yu kanita king mayan yang lusuban ing lugal a bulubundukan.
42: Oneng sinabi na ning Ginu kanaku, Sabian mu karela king e la lulusub o makilaban uling e ku la patnubayan at masambut la karing kalaban.
43: Inya migsalita ku kekayu, oneng e yu ku buring pakiramdaman. Selangsangan yu ing utus ning Ginu at atna kayung kayabang sinalake king bulubundukan a lugal.
44: Kanita ding Amoreo a manuknangan karing bunduk-bundukan linual lang anting putakti ban lumaban kekayu. Penagal da kayu angga king Horma at king bulubundukan nang sakup ning Edom karin kayu mesambut.
45: Migbalik kayu at minaus king Ginu , oneng e na kayu pekiramdaman ni seupan man.
46: Inya menuknangan kayung maluat karin king Kades.