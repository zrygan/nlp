1: Manuknangan neng payapa i David king palasyu na. E ra ne abalanan pa ding sablang kalaban na uling ing Ginu ya ing mimingat king bie na.
2: Kanita nganang David kang propeta Natan, Lawan mu, manuknangan ku keting palasyung megawa king sedro kabang atyu ne man ing Kaban ning Dios king metung mung tolda.
3: Nganang Natan, Daptan yu itang nanumang mayap a isipan yu uling mamantabe ya kekayu ing Ginu .
4: King benging ita ngana ning Ginu kang Natan,
5: Puntalan me ing talasuyu kung i David at sabian mu king pasabi ku ing anti kaniti: Aliwa ika ing mitalakad king templong pituknangan ku.
6: E ku pa tinuknang king metung a templo manibat na kanitang liwal ku la king Ehipto ding Israelita. Angga man ngeni lipat-lipat kung makatuknang king tolda karing miyayaliwang lugal.
7: Nu ku man muntang kayabe ding Israelita, e ku kitang king ninumang manimuna a pinili ku nung inya angga ngeni ala la pang telakad metung a templo para kanaku a megawa king dutung a sedro.
8: Inya sabian mu king talasuyu kung i David king aku, ing Ginung Mayupaya, pasabi ku ing anti kaniti: Kinua ra ka king marangleng pipagpastulan tupa at gewa ra kang talapamahala ning balen kung Israel.
9: Kayabe mu ku nu ka man minta at ikit mu ing simbut ku la ding sabla mung kalaban. Ngeni, gawan keng lalung marangal ing lagyu mu kesa karing pikabaluan a manimuna ning yatu.
10: Dininan keng gabun ing balen kung Israel at karin ku la papanuknanganan, at ala nang menligalig pa karela manibat na kanitang dininan ku lang ukum. E na la ma-ipus pa karing e mayap a tau a antimo ing merapat karela king milabas a panaun.
11: Iligtas da ka karing sablang kalaban mu. Dinan da kang anak a talapagmana king tronu mu.
12: Potang mate na ka at mikutkut king kutkutan da ring makatua mu, gawan keng ari ing metung karing anak mung lalaki at gawan keng matatag ing kayarian na.
13: Ya ing mitalakad king templo para kanaku, at papanatilian ke king kapilan pa man ing tronu nang luklukan.
14: Aku ing maging tata na at ya naman ing maging anak ku. Nung mikasala ya parusan keng antimo ing pamamarusa na ning metung a tata king anak nang mikasala.
15: Oneng e ku bawian kang David ing lugud kung e kukupas, e na kalupa ning depat ku kang Saul a leko ku ban ika ing maging ari.
16: Manatili ya ing kekang pamilya at ing kekang kayarian. Manatili ya ing kekang tronu king kapilan pa man.
17: Sinabi na ngang Natan kang David ing sablang bage a pepabalu na ning Dios.
18: Kanita linub ya i Aring David king Toldang tuknangan ning Ginu at linukluk ya. Kaybat nganang migsalita, O Ginung Dios , ninu mo aku at ing pamilya ku ban pagmalasakitan mu?
19: At balamu malati pang bage iti king lawe mu, O Ginung Dios . Binggitan mu munaman ing tungkul king mayap nang paintungulan ning pamilya ku.
20: Nanu pa ing sabian ku keka? Balu mu ku bilang talasuyu mu, O Ginung Dios .
21: Agpang king kekang pengaku at kaburian, pepabalu mu ngan iting sablang bage king kekang talasuyu.
22: Karangal mo, O Ginung Dios ! Ala kang kalupa; alang Dios subali mu ika, antimo ing balu mi na.
23: At ninu ing apakilimpi mu king balen mung Israel? Ya mung bukud ing bansa keti king yatu a inatbus mu king panga-ipus ban maging bandi mu. At mibantug ka king mabilug a yatu uli na ning maragul at makapagmulalang bage depat mu para karing memalen mu antimo ing pamanabi mu karing paganu at karing kikilalanan dang dios. Ikit da iti ring taung inatbus mu king Ehipto.
24: Tinatag me ing bansang Israel ban maging bandi mu king kapilan pa man. At ika, O Ginu , ing meging Dios da.
25: At ngeni, O Ginung Dios, daptan mu king kapilan pa man ing pangaku mu king kekang talasuyu at king pamilya na. Tuparan mu sana ing sinabi mu,
26: at mirangal ya ing lagyu mu king kapilan pa man at ding tau sabian da, Ing Ginung Mayupaya ya ing Dios ning Israel. Kanita, maging matatag ya king arapan mu ing pamilya ku, ing talasuyu mu.
27: O Ginung Mayupaya, Dios ning Israel, pisiag mu iti king kekang talasuyu. Antimo ing sinabi mu kanaku, Itatag ke ing pamilya mu. Iti ing sangkan nung inya mika sikanan kung lub manalangin keka.
28: At ngeni, O Ginung Dios , ika ing Dios; katutuan la ding amanu mu at binie me ing metung a malagung pangaku kanaku, ing kekang talasuyu.
29: Matula me sana ngening bendisyunan ing pamilya ning kekang talasuyu ban manatili ya king lawe mu king kapilan pa man. Uling ika, O Ginung Dios , migsalita ka, at mibendisyunan ya king kapilan pa man ing pamilya na ning talasuyu mu uli na ning bendisyun mu.