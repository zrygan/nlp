1: Ating metung a taung milagyuan Kis king lahi nang Benjamin; anak neng Abiel at apu neng Zeror a anak nang Becorat at apu na namang Afia.
2: Atin yang anak a masanting; Saul ya lagyu iting kayanakan. Alang aliwang migit king santing kang Saul karing tau Israel; matas yang dili karing sablang Israelita.
3: Misan, mewala la ding asno nang Kis a tata nang Saul. Inya nganang Kis king anak nang i Saul, Mituki kang metung karing ipus at panintunan mu la ding asno.
4: Minta ya king bulubundukan nang lugal ning Efraim. Lipatan ne pa ing sakup ning Salisa, oneng e ra la ikit ding asno. Dinalan la naman karin Saalim, oneng e ra la pa mu rin ikit. Lipatan de ing mabilug nang sakup ning Benjamin, oneng e ra la munaman ikit ding asno.
5: Karas da king Zuf, nganang Saul king ipus a kayabe na, Mibalik ta na; nung ali ikata ing pigaganakan nang tata ku at aliwa ding asno.
6: Ngana ning ipus, Ating propeta keti a gagalangan da ring sabla uling ing heganaganang sasabian na mipapaltutu. Puntalan te; pota asaupan na kata king panintunan ta.
7: Nung munta kata, nganang Saul king ipus, nanu ing ibie ta king propeta? Megisan na ngan ing pamangan ta at ala katang adala anting regalu para king propeta. Nanu ing mitagan king darala ta?
8: Nganang mekibat ning ipus kang Saul, Atin kung pera a kapat nang dake ning salaping pilak. Malyari keng ibie iti king propeta at ituru na la kekata ding panintunan ta.
9: Kanitang panaun a ita lalapit ya ing ninuman king manula ning Israel neng atin yang buring ikutang king Dios, uling manula ing aus da king ausan dang propeta ngeni.
10: Nganang Saul king ipus na, Masanting ya ing aisip mu, abe; tara na. At migsaria la ketang balen nung nu ya manuknangan ing propeta.
11: Kabang paukiat la king dalan papunta king balen, asaganan da la ring babaing lulual ban saklung danum. Ngarang kinutang karela, Atyu ya ing manula king balen?
12: Atyu ya, ngarang mekibat. Mipauna ya kekayu. Mamalagua kayu; atyu ya king balen uling minain lang ain-sakripisyu ngeni ding memalen king lugal a pisasamban.
13: Akit ye kalub yu king balen bayu ya munta king lugal a pisasamban ban mangan. E la mangan ding tau anggang e ya datang uling kailangan ne pa mung bendisyunan ing ain-sakripisyu; kaybat kanita la pa mu mangan detang mekumbira. Lumakad na kayu ban agad yeng akit.
14: Inya minta la king balen. Kabang lulub la king siudad, ikit de i Samuel; lalabas yang papunta king lugal a pisasamban.
15: Itang aldong ita bayu ya dinatang i Saul, pepabalu na ning Ginu ing makatuki kang Samuel
16: Bukas king oras a anti kaniti, atin kung papuntalan a tau keka; ibat ya king sakup ning Benjamin at lanian me bilang ari ning balen kung Israel. Iligtas ne ing balen ku king gamat da ring Filisteo, uling ikit ku ing kasakitan na ning kanakung balen at miras na kanaku ing saingsing da.
17: Panakit nang Samuel kang Saul, ngana ning Ginu , Samuel, oyan ing taung sasabian ku kekang mamahala king balen ku.
18: Lepitan neng Saul i Samuel lele na ning pasbul dalan ning siudad at ngana, Sabian yu na mo kanako nung nu ya karin ing bale na ning manula?
19: Pekibat nang Samuel kang Saul, Aku ing manula. Tuki ka kanaku king lugal ning pisasamban uling makisulu ka kanaku king aldong iti, at pangaras na ning abak palakuan da ka kaybat kung inula nung nanu ing isipan mu.
20: Tungkul naman karetang asno mung atlu nang aldo mewala, e mu na la pigaganakan uling meyakit na la. Oneng ninu ing pagkapilitan nang panintunan ning Israel nune ika at ing kekang pamilya?
21: Pekibat nang Saul, Lahi na ku mung Benjamin; ibat ku king malating dili karing tribu na ning Israel, at ing pamilya ku ya ing malating dili karing pamilya na ning tribu nang Benjamin! Obat makanyan kayu sasabian kanaku?
22: Tiki neng Samuel i Saul at ing ipus na, at dela na la king kilub at pepaluklukan na la ketang kabisera. Manga atlu lang pulu katau ding kumbiradu.
23: Nganang Samuel king talapaglutu, Idala me kanaku itang dake na ning pamangan a binie ku keka at pepakalilua ku.
24: Kinua ne ning talapaglutu ing pata at binili ne arapan nang Saul. Nganang Samuel, Makatalaga ya para keka ing mikalilua. Mangan ka; kelilua mi ya iti angga king kekang paniatang. Talagang pigsadia ra ka.
: Mengan yang kasulu nang Samuel i Saul ketang aldong ita.
25: Kaybat meko la king lugal ning pisasamban at minta la king balen. Pigsadia reng tudturan i Saul babo na ning bale at migkera ne ban matudtud.
26: Kabukasan, inyang malapit neng sunlag ing aldo, lepitan neng Samuel i Saul at ginising ne. Ngana, Saul, talakad na ka ba na kayung makalako. Mibangun ya i Saul at minta la king dalan.
27: Nganang Samuel kang Saul kabang papunta la king angganan na ning balen, Sabian mu king ipus mu ing muna neng mako, oneng e ka pa mu mamako ban asabi ku keka ing pasabi na ning Dios.