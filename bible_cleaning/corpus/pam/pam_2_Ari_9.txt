1: Inaus neng propeta Eliseo ing metung karing kayanakan a propeta at ngana, Abe, gayak ka at munta ka king Ramot Gilead. Dalan me ing lulanan a ating larung olibo.
2: Potang miras na ka karin, panintunan me i Jehu a anak nang Jeosafat at apu nang Nimsi. Lapitan me at ilaut karing kayabe na at ituki me king metung a kuartu.
3: Kaybat, itugtug mu ing larung olibo king buntuk na at sabian mu, Oyni ing pasabi na ning Ginu Lalanian da ka bilang ari ning Israel! Kaybat na nita, mako na kang agad.
4: At minta ya king Ramot Gilead ing kayanakan a propeta.
5: Karas na karin, ikit na lang magpulung ding pakalukluk a opisyal da ring sundalus. Ngana karela, Atin ku pung buring sabian king pekapun.
: Nganang mekibat Jehu, Ninu ing buri mung akasabi kekami?
: Ngana ning propeta, Ikayu pu.
6: Tinalakad ya i Jehu at linub la ilang adua king bale. Kanita tigtug na ning propeta ing larung olibo king buntuk nang Jehu at ngana, Oyni ing pasabi na keka ning Ginu , ing Dios ning Israel: Lalanian da ka bilang ari ning balen kung Israel.
7: Paten me ing pamilya nang Ahab a kekang panginuan ban makayablas ku kang Jezebel, ing pepapate karing propeta ku at karing talasuyu ku.
8: Matda ya ing mabilug nang pamilyang Ahab. Paten ku la ding lalaking ating pangataid kang Ahab, matua la man o anak.
9: Gawan ku king pamilya na itang depat ku king pamilya nang Jeroboam a anak nang Nebat ning Israel at king pamilya nang Baasa a anak nang Ahiya ning Israel.
10: King Jezreel de paglapakan at kanan ding asu i Jezebel, inya e ya milibing man. Kaybat nang asabi iti, biklat ne ing pasbul at memalagua yang meko.
11: Inyang mibalik ya i Jehu karing kayabe nang opisyal, ngarang kinutang, Ating problema? Nanu ing buri na keka nitang sira buntuk a taung ita?
: Nganang mekibat, Balu ye ing taung ita at ing pamagsalita na.
12: Ali mi, ngarang sinabi, sabian mu kekami ing sinabi na keka.
: Nganang Jehu, Ini ing sinabi na kanaku, Oyni ing pasabi ning Ginu Lalanian da ka ban maging ari na ka ning Israel.
13: Inyang dimdam da iti agad da lang leko ding balabal da at lidlad da la king daralpakan nang Jehu. Tiniupan da la ring trumpeta at saka la kinulisak, Luid ya ing Aring i Jehu!
14: Migplanu ya i Jehu a anak nang Jeosafat at apu nang Nimsi laban kang Aring Joram a kayabe ra kanita ring Israelitang magdipensa king Ramot Gilead laban kang Aring Hazael ning Siria.
15: Atyu ya kanita i Aring Joram king Jezreel ban paulu ne ing sugat a bunga na ning pamakilaban na kang Aring Hazael ning Siria. Nganang Jehu, Nung tune ra kayung kapanalig, ala kayung paintulutan metung man a makalual king Ramot Gilead ban muntang mamalita king Jezreel.
16: Kaybat na nita, sinake ya king karwahe na at minta ya king Jezreel. Atyu ya pa kanita king Jezreel i Aring Joram at paymawi ya. Karin ne dinalo ning Aring Ahazia ning Juda.
17: Ikit neng daratang ning guardiang atyu king tore ning Jezreel i Jehu at ding tauan na. Nganang kinulisak ning guardia, Atin kung akakit mapilan a taung daratang!
: Pekibat nang Joram, Mitubud kang sundalus a sake king kabayu ban ikutang karela nung kapayapan ing saria ra.
18: Meko ya ing mituburan ban saganan na la. Ngana inyang akatagpu ne i Jehu, Pakutang ning ari nung kapayapan ing saria yu.
: Nganang mekibat Jehu, E ka makialam! Munta ka kagulutan ku.
: Ngana nitang guardiang atyu king tore, Akatagpu na na la ning tubud tamu oneng e ya pa magbalik keti!
19: Inya mitubud yang pasibayu at kitang nia naman ning tubud itang pakutang na ning ari. Oneng ing pekibat nang Jehu, E ka makialam! Munta ka kagulutan ku.
20: Pasibayu yang kinulisak ing guardiang atyu king tore. Ngana, Akatagpu na na la ning tubud oneng e ya pa magbalik! Balamu sira ya buntuk ing manimuna karing taung daratang at mabilis yang papulaying kabayu a antimo i Jehu a anak nang Nimsi.
21: Kanita nganang Joram, Isadia ye ing karwahe ku. At inyang makasadia ne ing karwahe sinake ya i Aring Joram at sekian nia namang Aring Ahazia ing karwahe na ban saganan de i Jehu. Akatagpu re king marangle a bandi nang Nabot.
22: Nganang kinutang Joram kang Jehu, Kapayapan ing saria mo?
: Pekibat nang Jehu, Makananung mika kapayapan ngening angga ngeni atin pang pamanyamba karing idolo at pamangulam a panimunan nang ima mung i Jezebel?
23: Inya binalik neng Joram ing karwahe ban tumakas at agnan nang kilisak, Ahazia, iti kataksilan!
24: Kinua neng Jehu ing pana at ing paslu na at pinana ne king anggang sikanan na i Joram at mituran ya king gulut. Tinaglus ya ing paslu king pusu nang Joram at milugmuk ya king karwahe na.
25: Nganang Jehu kang Bidkar a kayabe na king karwahe, Ibuat me at iyatsa king marangle nang Nabot ning Jezreel. Atatandanan mu inyang miyabe kata king gulut ning karwahe nang Ahab a tata na kanitang sinabi na ning Ginu ing anti kanyan laban kang Ahab
26: Napun, ikit ku ing pamakamate kang Nabot at karing anak nang lalaki. At king lugal a iti karin da ka singilan. Inya ibuat me ing bangke nang Joram at iyatsa king marangle nang Nabot ban matupad ing sinabi na ning Ginu .
27: Inyang ikit nang Aring Ahazia ing milyari kang Aring Joram, tinakas yang papunta king Bet Hagan. Oneng tegal neng Jehu at nganang kinulisak, Paten ya naman! Asugat de ring tauan na at milugmuk ya i Ahazia king karwahe na a paukiat na king dalan ning Gur malapit king balen ning Ibleam. Ikua nang miras king siudad ning Megido at karin ya mete.
28: Kinua re ding opisyal na ing bangke na at seke king karwahe ban iyuli king Jerusalem. Kitkut de king kutkutan da ring ari king Siudad nang David.
29: Labing metung neng banuang mag-ari king Jerusalem i Joram a anak nang Ahab inyang mig-ari ya i Ahazia king Juda.
30: Kaybat na nita, mibalik ya i Jehu king Jezreel. Inyang abalu na iting Jezebel, pinintahan na la ring pilatan da ring mata na, inayus ne ing buak na, at saka ya tinando king awang.
31: Kitnan ne i Jehu inyang lulub ne king pasbul dalan ning siudad. Ngana, Kapayapan ing saria mo Zimri a mekamate king aring kekang panginuan?
32: Tinalanga ya i Jehu at nganang kinulisak, Ninu ing kakampi ku? Ninu? Tinando la ring adua o atlung lalaking kapun.
33: Ngana karelang Jehu, Inakbag ye ing babaing yan! At nikbag de i Jezebel. Tinalamsik ing daya na king pader at karing kabayu. Delanan de ring kabayu at karwahe na ning grupu nang Jehu ing katawan nang Jezebel.
34: Linub ya i Jehu at mengan ampon minum. Kaybat sinabi na, Ikayu na ing bala king babaing yan a misumpa. Ikutkut ye uling anak yang ari.
35: Inyang lual la ring miyutusan ban ikutkut i Jezebel, ala lang disnan nung e mu ing bungu na, ing bitis na, at ing gamat na.
36: Mibalik la kang Jehu at sinabi ra ing ikit da. Kanita nganang Jehu, Iti ya ing sinabi nang matupad ning Ginu , inyang migsalita ya king kapamilatan na ning talasuyu nang i Elias: Kanan de ring asu king Jezreel ing katawan nang Jezebel.
37: Misalbag yang anting dinat ning animal ing bangke na, inya ala metung mang makakilala king ya i Jezebel.