1: Nganang menalangin Ana
: Matula ku uli ning Ginu ;
: uli na migtagumpe ku.
: Ngeni kaylian ku la ding kakung kalaban;
: matula ku uling linigtas na ku ning Ginu .
2: Alang aliwang banal nune mu ing Ginu ;
: alang aliwang batung santungan
: a kalupa na ning kekatamung Dios.
3: Tuknang na kong magsalitang kayabangan,
: e yu na paramdam pa ing kekong ketasan;
: ing Ginung Dios ya'ng makibalu king sabla,
: at ya ing manatul karing dapat ning tau.
4: Simbut na la ding mayupaya,
: oneng pasiknangan na la ding maina.
5: Detang mabsi ila naman ngening makiupa ba lang mangan
: kabang ding danupan ngeni mabsi no man.
: Pitu ya ayanak ing babaing baug,
: at magdusa ya ing babaing dakal a anak.
6: Ing Ginu ya ing kakua king bie, at babie bie;
: malyari na katamung paten
: at malyari na katamung biayan.
7: Malyari na kang gawan kalulu o mabandi;
: malyari na kang ibaba o itas.
8: Itatas na la kabilian ding kalulu,
: at liligtas na la ding atyu king pamangailangan;
: pakiluklukan na la karing marangal a tau,
: at babie ne karela ing marangal a tronu bilang karelang mana.
: Ding pundasyun ning yatu king Ginu la,
: at babo ra telakad ne ing yatu.
9: Ingatan no ning Ginu ding tapat,
: oneng ding e mayap mate la libutad ning karalumduman.
: E na sa pangara ning tau ing sikanan na.
10: Paten no ning Ginu ding kalaban na,
: karin banua duldul ya karela.
: Atulan ne ning Ginu ing mabilug a yatu;
: pasiknangan ne ing ari na,
: at papagtagumpen ne ing pinili na.
11: Kaybat na nita, minuli ya i Elkana at ing mabilug nang pamilya karin Rama. Oneng likuan de i Samuel ban sumuyu king Ginu lalam nang pamanibalang Eli, ing pari.
12: E la mayap ding anak nang Eli; ala lang galang king Ginu .
13: Oyni ing maralas dang gagawan ding pari karing tau: neng atin taung magdalang animal a iyain da, datang ya ing utus-utusan na ning pari kabang pabukal de ing karni. Magdaladala yang metung a tinidor a maki atlung panusuk.
14: Tutusuk ne iti kilub ning maragul a kaldera o king isanu mang pipaglutuan. Para king pari ing sablang atutusuk na ning tinidor. Makanyan ing daraptan da karin Silo neng pupunta la karin ding sablang Israelita.
15: Ing tutu na niti bayu pa meduluk ing taba, datang ne ing utus-utusan na ning pari at ngana king taung miyayain ain-sakripisyu, Ibie yu na ing dake nang karni ning pari ban inangnang na uling e na tanggapan kekayu ing karning mipabukal na; buri na itang sagiwa pa.
16: At nung sakaling makibat ya king sukat pa mung dulukan ing taba at kaybat malyari na nang kuanan itang buri da, sabian na ning utus-utusan na ning pari, Ali, ngeni mu na ibie; nung ali kuanan kung sapilitan iti.
17: Tutung maragul ing pamikasala ra deting kayanakan a anak nang Eli king arapan na ning Ginu ; e ra no gelangan man ding ain king Ginu .
18: Susuyu ya i Samuel king bale ning Ginu ; makabigkis ya king awakan na ing metung a imalan a linen.
19: Gagawa neng imalan ima na balang banua at babie ne kang Samuel neng pupunta la ilang miyasawa king bale ning Ginu ban miyain king panata rang ain-sakripisyu balang banua.
20: Bibendisyunan na no mang Eli i Elkana at ing asawa na. Ngana, Dinan na ka pa sanang anak ning Ginu king babaing iti bilang kalibe ketang penata na king Ginu . Kaybat na nita muli na la.
21: Melunus ya ing Ginu kang Ana at mebuktut ya, at mikayanak ya pang atlung lalaki at aduang babai. Ing anak a Samuel naman meragul yang susuyu king Ginu .
22: Matua ne i Eli at dimdam na ing sablang daraptan da ring anak na karing sablang Israelita pati na ing pamakilaguyo ra karing babaing susuyu king pasbul palub king Toldang tuknangan ning Ginu .
23: Nganang Eli karela, Obat gagawan yu ing makanyan? Belita da kanaku ding sablang tau ing e mayap yung pamamaniaptan.
24: Tuknangan yu na ing gagawan yu, anak ko! Matsura ing babalita na ning balen ning Ginu tungkul kekayu.
25: Nung mikasala ya ing metung a tau king kalupa nang tau, malyari yang mamilatan karela ing Ginu ; nung ing metung a tau mikasala ya king Ginu , ninu ing mamilatan para king taung ita?
: Oneng e la rin mekiramdam kang tata ra; buri na ning Ginu ing mate la.
26: Meragul ne mang pibuburian na ning Ginu at ding tau i Samuel.
27: Misan a aldo lepitan ne ning metung a propeta i Eli. Ngana, Oyni ing sasabian na ning Ginu Pepakilala ku ing sarili ku king pamilya na ning penibatan mu inyang atyu la pa karin Ehipto bilang ipus na ning ari ning Ehipto.
28: Karing sabla nang tribu ning Israel pinili keng maging kanakung pari ban mangasiwa king kanakung altar, duluk insenso, at magdala king efod arapan ku; at king pamilya ning penibatan mu karin ku la tituk ding sablang ain-a-durulukan a idala da ring Israelita.
29: Obat mangasungasub kayu karing animal a yayain da at aliwa pang ain a inutus kung iyain da kanaku? Papaygit mo pa yata kanaku ding anak mu? Lawan mu pataban yu ing sarili yu karetang pekapiling dake ra ding ain na ning balen kung Israel!
30: Inya pakiramdaman mu ngeni ing pasabi na keka ning Ginu , ing Dios ning Israel: Kanitang milabas sinabi ku king ing pamilya mu at ing pamilya nang tata mu ilang sumuyu kanaku angga king alang angga, oneng ngeni e na makanyan. Ding parangalan ku ila mu detang parangal kanaku, at e ku la parangalan detang misasakuil kanaku.
31: Datang ing aldo ala kung itagan a kayanakan king pamilya mu at king pamilya nang tata mu; alang miras king ketuan king pamilya mu.
32: Akit yu king mitmung kapangaririan ding sablang mibie a bendisyun king Israel, oneng alang miras king ketuan king pamilya mu.
33: Paintulutan ku lang sumuyu ding mapilan mung lahi king kanakung altar angga na king mangalual la mata king katakawan da; oneng gisanan no ngan paten ning espada ding aliwa.
34: Ing malyari karing adua mung anak a i Ofni at i Fineas magsilbing sinial para keka: mate la kilub ning patingapun.
35: Oneng mamili kung metung a tapat a pari; gawan na ing sablang buri ku. Dinan keng metung a pamilyang sumuyu arapan na ning kanakung pinili angga na king alang angga.
36: At puntalan de ring sablang mitagan king pamilya mu at magpakumbaba la arap na ban kanita mika upa la at makapanintunan la. Sabian da: Pakisabi mi sanang mayap ing dakayanan yu kami king obra da ring pari ba kaming atin apangan.