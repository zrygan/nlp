1: Miglalawe ku at ikit ke ing metung a lalaking ating tatalnan a paniukad.
2: Kitang ku king lalaki, Nu ka munta?
: Pekibat na, Sukdan ke ing Jerusalem ban akit ku nung nu ya anti kakaba at kalualas.
3: Kaybat, ikit ke ing anghel a akapagsalita ku; linakbang yang palapit at linapit ya ing metung pang anghel ba neng salubungan.
4: Ngana ning minunang anghel king aliwang anghel, Mulayi ka at sabian mu ketang baintaung ating tatalnan a paniukad king mika tutung dakal a tau at baka king Jerusalem angga king mangari ya karing baryung alang bakud a pader.
5: Pengaku na ning Ginu king ya mismu ing maging bakud a api a magpadurut king siudad ban idipensa ne, at king sabla nang kamalan karin ya manuknangan libutad da.
67: Nganang sinabi ning Ginu karing memalen na, Aku ing mikalat kekayu karing miyayaliwang suluk na ning yatu. Oneng ngeni, ikayung miyugse, takasan yu ne ing Babilonia at muli na kayu Jerusalem.
8: Anti na mo waring aku ing lebanan na ning ninumang lumaban kekayu.
: Inya tinubud na ku ning Ginung Mayupaya at binie ne iting mensahi para karing bansang meniamsam karing memalen na
9: Ing Ginu mismu ya ing lumaban kekayu at masamsam kayu karing taung king misan a panaun gewa yung ipus.
: Potang iti mapalyari na, abalu na ning metung at metung king ing mitubud kanaku ya ing Ginung Mayupaya.
10: Ngana ning Ginu , Memalen ning Jerusalem, magkanta kayung mitmung saya! Daratang ku ban manuknangan libutad yu!
11: King aldong ita dakal lang bansa ding lumapit king Ginu at maging memalen na la munaman. Manuknangan ya libutad yu at abalu yu king tinubud na ku kekayu.
12: Pasibayu yang maging makapasubaling pibandian na ning Ginu ing Juda king banal nang bansa, at maging siudad yang kaluguran nang dili ing Jerusalem.
13: Magtahimik ya ing balang tau king arapan na ning Ginu uling daratang yang ibat king banal nang lugal.