1: Kanita sinabi na ning Ginu kang Josue
2: king sabian na ing anti kaniti karing memalen na ning Israel, Pilinan la ding siudad a santungan a sinabi ku kapamilatan nang Moises.
3: Nung ing metung a tau, king e na sasarian, apate ne ing kalupa nang tau malyari yang munta karin ban makasalikut ya king taung bisang mablas king depat na.
4: Malyari yang salikut king isanu pa man kareting siudad; munta ya king lugal ning pamanatul arap ning pasbul dalan ning siudad at malinawan na karing pamuntuk nung nanung talaga ing milyari. At kanita paintulutan deng lungub king siudad at dinan deng paglugalan ban makapanatili yang kayabe ra.
5: Nung tukian ne karin ning taung bisang mablas, ding memalen ning siudad e re sukat isuku king mamablas uling e na seria ing pamakamate nang tau at uling ala ne mang sasalikut a mua king apate na.
6: Malyari yang manatili king siudad kabang e ya makayarap king metung a pamaglitis da ring malda, at kabang mabie ya ing ninumang pekapun da ring pari. Kaybat na nita, malyari neng magbalik ing tau king balen nung nu ya menibatan.
7: Inya, kewani re king dane albugan na ning Jordan ing Kedes karin Galilea, king bulubundukan na ning Neftali; ing Sikem, king bulubundukan na ning Efraim, at ing Hebron king bulubundukan na ning Juda.
8: King dane aslagan na ning Jordan, king disyerto na ning kapatagan ning bunduk dane nang aslagan ning Jerico, pinili re ing Bezer king gabun nang Ruben; ing Ramot king Gilead, king gabun nang Gad, at Golan king Bashan, king gabun nang Manase.
9: Ila deti ring siudad a mepiling santungan para karing sablang memalen na ning Israel at para king ninumang dayuan a manuknangan karin. Malyari yang magsantung karin ing ninuman a king e na sasarian mekapate yang tau ban e ne apate ning ninumang bisang mablas, anggang e ya melitis king arapan da ring memalen.