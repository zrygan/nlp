1: Dios ko, Dios ko, baket pepaburen mu ku?
: Baket meko kang marayu at saup kaku pigkaimut mu?
2: O Dios ko, aldo't bengi
: ikang kakung ausan;
: e ku mipaindatun kening kakung kabilian;
: obat e mu ku pa pakibatan?
3: Oneng ika ing makalukluk king banal a lugal,
: ing bukud pupurian ning Israel.
4: Kekeng makatua ikang karelang penaligan,
: at dininan mu lang kaligtasan.
5: Inyang minaus la keka king panganib miligtas la;
: memungang mayap ing keka pamanalig da.
6: Balamu e na ku tau
: nune anti kung ulad a tatabi da,
: at pikakasaman ding memalen!
7: Ding sablang menakit kaku kailian da ku;
: pipiling da lang buntuk da at pituya-tuya da ku!
8: Ngarang sasabi, Ing Ginu ya ing kekang penaligan,
: obat ngeni e na ka papansinan?
: Nung kaluguran na ka pin,
: obat e na ka sasagipan?
9: Ika ing ilut inyang mibait ku,
: at miningat king pandagul ku
: kapamilatan ning kakung ima.
10: Manibat na kanita ika na ing kakung penaligan,
: at ing Dios ku kanitang mibait ku.
11: E ka lalaut kaku,
: uling malapit ing panganib kaku,
: at metung man alang sumaup kaku.
12: Ding kalaban ku anti lang toro'ng makapadurut kaku,
: kalupa da la ring mabagsik nang toro ning Bashan.
13: Asbuk da kaku nganganga da la ngan;
: gagaga lang balamu leon a mapaglapak at danupan.
14: Ing sikanan ku mebating;
: ing kalupa na danum a mitugtug king gabun;
: mengalisia-lisia la sablang kakung butul.
: Pusu ku anti yang kandila;
: kilub ning kakung salu malalaso ya.
15: Anti yang gabun a malangi ing batal ku;
: mipapakat ya kening telabanua ining dila ku;
: halus mete ku inyang king alikabuk likuan mu ku.
16: Padurutnan da ku ding balamu asu,
: kukubkuban da ku ding e mayap a tau;
: gamat ku bisbus da la pati na ding bitis ku.
17: Kakung butul kaku lang abilang;
: pituya-tuya da ku kabang aku ing karelang lalawan.
18: Karelang pirakayan susulud kung imalan,
: at kakung tibabal karela yang pisugalan.
19: E ka sana lalaut kaku, O Ginu !
: Datang na kang agad, O talapagligtas ku.
20: King espada iligtas meng kaladua ku,
: at ing bie ku king ket da rening asu.
21: King asbuk ning leon sagipan mu ku;
: iligtas mu ku karing sagu da reting mabangis a toro!
22: Sabian ke ing lagyu mu karing kapatad ku,
: at ika ing kakung purian king karelang kapulungan.
23: Ikong maki takut king Ginu , purian ye!
: Ikong sablang lahi nang Jacob, parangalan ya!
: Ikong sablang lahi nang Israel, samban ye!
24: Uling ala yang inumis
: ni pepaburen ninumang pakakalulung atyu king kagipitan;
: kabud karela yang ausan agad na lang pakibatan.
25: Ika ing kakung purian king maragul a kapulungan,
: uli ning kekang depatan;
: kakung penata kakung tuparan king karelang arapan.
26: Mangan la at kumabsi ding kalulu;
: detang king Ginu lalapit purian de.
: King kapilan pa man sana minawa la!
27: Ding sablang tau aganaka re ing Ginu at kilalanan de,
: datang lang sablang bansa ban king Ginu samba.
28: Uling ing Ginu ari ya, ya ing pamuntuk ding bansa.
29: Duku la king Ginu ding sablang mayupaya at palalu;
: ding sablang king alikabuk menibatan,
: king arap na duku la ngan.
30: Ding anak a mibait king panaun a daratang ya ing karelang suyuan;
: ing daratang a lahi balitanan ya tungkul king Ginu .
31: Mibalita karetang e pa mibait ing pamagligtas na;
: karetang e pa makabait ing sablang depatan na.