1: Pepakit ne pa kanaku ning Ginu ing Pekapun da ring Paring i Josue a makatalakad arapan na ning anghel ning Ginu . Karin siping nang Josue makatalakad ya i Satanas; makasadia yang miyapag dalum laban kang Josue.
2: Ngana ning anghel ning Ginu kang Satanas, Parusan na ka sa ning Ginu , Satanas! Parusan na ka sa ning Ginung malugud king Jerusalem! Mengari ya ing taung yan king kapirasung dutung a mesagmit king api.
3: Makatalakad ya karin i Josue; makasulud yang imalan a marinat.
4: Ngana ning anghel karing talapagsilbi na karin banua, Ilukas yu ing marinat a imalan a susulud na ning taung yan. Kaybat ngana kang Josue, Leko ku na ing kekang kasalanan at dinan da kang bayung imalan a isulud mu.
5: Inutus na naman karing talapagsilbi king ikabit de ing malinis a turban king buntuk nang Josue. Memintu la at kaybat pepasulud de kang Josue ing bayung imalan kabang makatalakad ya karin ing anghel ning Ginu .
6: Kanita sinabi na ning anghel ning Ginu kang Josue king
7: ing Ginung Mayupaya sinabi na: Nung tuparan mu la ding utus ku at gampanan ding katungkulan a binie ku keka, manatili kang talapanibala ning kanakung Templo at ing paligid na, at pakiramdaman ku la ding panalangin mu antimo nung makananu ku lang pakiramdaman ding panalangin da ring anghel a atyu king arapan ku.
8: Inya makiramdam ka, Josue, ika a Pekapun da ring Pari. Makiramdam kayu, ikayung kalupa nang pari, ikayung tanda na ning mayap a panaun a daratang: ipalto ke ing kanakung talasuyu a mayayaus Ing Sanga!
9: Bibili ke arapan nang Josue ing magdili-diling batu'ng ating pitung lupa. Idukit ke ing metung a kasulatan kaniti at king metung mung aldo ilako ku ing kasalanan na niting bansa.
10: Potang datang ne ing aldong ita, agkatan ne ning balang metung kekayu ing kasiping nang bale ban datang at magsayang mitmung kapayapan at kapanatagan libutad da ring kekayung mulahan ubas at tanaman yung higera.