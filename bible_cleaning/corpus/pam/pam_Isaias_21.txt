1: Iti ya ing mensahi tungkul king Babilonia.
: Mengari king alisus a mabilis tutiup king disyerto ing kapahamakan a datang ibat king metung a pitatakutan a bansa.
2: Menakit kung metung a vision tungkul karing bage mangapalyaring mitmung bigsikan; metung yang tagimpan ning kataksilan at kasiran.
: Sundalus ning Elam, lumusub ka! Sundalus ning Media, kubkuban mu na la ding siudad! Dinan na nang kawakasan ning Dios ing sablang kasakitan a pepasari na ning Babilonia.
3: Mikatmuan kung takut at penamdaman ku ing kanakung ikit at dimdam king vision; sakit a kalupa na ning babaing malapit nang manganak.
4: Dudurut na ku akakit at gagalgal ku king takut. Panenayan kung datang na ing kabengian; meging pitatakutan yang pigagalgalan ku.
5: King vision, makasadia ne ing metung a bangketi; makalantang la ding alpombra. Mamangan la at miminum. Kabud-abud meramdam ya ing metung a siwala. Ngana, Pamuntuk da ring sundalus, talakad kayu at isadia yu la ding kekayung kalasag!
6: Kanita ngana kanaku ning Ginu , Sulung at mibili kang guardia at sabian mu king munie yang ulat king nanumang akit na.
7: Nung manakit yang taung daratang a makakabayung tidua-tidua at lalaking pakasake asno at kamelyu, pagumasdan na lang masalese deti.
8: Kanita kinulisak ya ing guardia. Ngana, Makamal a Ginu, patitingapun ku't kabakabukas magbante king kanakung puesto.
9: Kabud-abud daratang la! Tau lang pakasake kabayung tidua-tidua. Nganang memalita ning guardia, Mibagsak ya ing Babilonia! Mengalasolaso la at pakakalat king gabun ding sasamban dang idolo.
10: Balen kung Israel, medara kayung anti ing trigu, oneng ngeni belita ku kekayu ing mayap a balitang kanakung dimdam king Ginung Mayupaya, ing Dios ning Israel.
11: Iti ing mensahi tungkul king Edom.
: Ating metung a mamaus kanaku ibat king Edom. Ngana, Guardia, pilan ya pang oras ing madalumdum a bengi? Sabian mu kanaku nung nu ya pa anti kaluat.
12: Pekibat ning guardia, Daratang na ing abak, oneng datang pasibayu ing bengi! Nung bisa ka pang mangutang pasibayu, magbalik ka at mangutang.
13: Iti ya ing mensahi tungkul king Arabia.
: Ikayung memalen na ning Dedan, ikayung miyabe-abe magkampu king ilang nang lugal ning Arabia,
14: dinan yu lang inuman ding taung mau a lalapit kekayu. Ikayu namang memalen na ning bansang Tema, munie kayung pamangan karing takas.
15: Pupulayi lang tatakas ding tau karing espada a makayaniung makamate karela, karing pana a malapit nang mibugnus, at karing sablang panganib a darala na ning gera.
16: Kanita ngana kanaku ning Ginu , Kilub na mu ning pabanua miwakasan na ing degulan da ring memalen na ning Kedar.
17: Ding tauan nang tatalan pana at paslu ilang pekamatapang nang lalaki ning Kedar, oneng ditak la mu ding mitagan karela. Aku, ing Ginung Dios ning Israel, ing migsalita.