1: Kaybat na nita, nganang menalangin Aring Solomon,
: Ginu , sinabi mu ing manuknangan ka king makapal a biga.
2: Ngeni mitalakad kung metung a marangal a Templo
: ban maging kekang tuknangan king kapilan pa man.
3: Makatalakad la karin ding memalen na ning Israel. Belikdan na la ning ari at binendisyunan na la.
4: Ngana, Purian ya ing Ginung Dios ning Israel! Tiparan na itang pengaku na kang tata kung i David, inyang sinabi na,
5: Manibat na kanitang liwal ku la ding memalen kung Israelita king Ehipto angga na ngeni, ala kung piniling siudad king gabun ning Israel a pitalakaran king templo nung nu ra ku samban ding tau. At ala kung pinili metung man ban manimuna karing memalen kung Israel.
6: Oneng ngeni, pinili ke ing Jerusalem ban maging lugal nung nu ku misamban. At ika, David, ing pinili kung manimuna karing kanakung memalen.
7: Ngana pang Solomon, E meko king isip nang tatang kung i David ing patalakad templo nung nu ya misamban ing Ginu , ing Dios ning Israel.
8: Oneng ngana ning Ginu , Mayap ing isipan mung patalakad templo para kanaku,
9: oneng aliwa ika ing patalakad, nune ing anak mu, ing sarili mung laman at daya.
10: Tiparan na ning Ginu ing pangaku na. Aku ing menalili kang tatang kung i David bilang ari ning Israel, at aku ing pepatalakad king templo nung nu ya misamban ing Ginu , ing Dios ning Israel.
11: Binili ku ne king Templo ing Kaban ning Kasunduan nung nu la makadatuk ding aduang tinabas a batu a kasusulatan na ning kasunduan a gewa ning Ginu karing memalen na ning Israel.
12: Kaybat na nita, king arapan da ring memalen tinalakad ya i Solomon king arap ning altar; tinas na la ding gamat na at menalangin ya.
13: Pepagawa yang entabladung tangsu i Solomon at pepabili ne king libutad na ning patyu. Walu yang talampakan king kaba at lualas at lima yang talampakan king katas. Sinampa ya king entabladu at king akakit da ring tau siniklaud ya; tinas na la ding gamat na.
14: Nganang menalangin, O Ginung Dios ning Israel, alang dios a anti ika king banua o king yatu. Tutuparan mu ing kekang pangaku karing kekang memalen, at papakit mu karela ing lugud mung e kukupas neng mamintu la keka king mabilug dang pusu.
15: Tiparan mu ing pengaku mu kang David a tata ku; itang sinabi mu kanitang kapanaunan na tiparan mu ngan ngening aldong iti.
16: Inya ngeni, O Ginung Dios ning Israel, isundu mu sanang tuparan itang pengaku mu king talasuyu mung i David a tata ku. King ating manatiling lahi na a mag-ari king Israel, nung maging mapamintu la keka a antimo ya.
17: Inya, O Ginung Dios ning Israel, paintulut mung mipatibayan ing amanung kekang sinabi king talasuyu mung i David a tata ku.
18: Oneng tune kayang malyari kang manuknangan, O Dios, king yatu a kayabe da ring tao? E ka mipagyu agyang king mabilug a banua; lalu kang e mipagyu king Templong gewa ku!
19: Makanyan man, pakiramdaman mu sa, O Ginung Dios, ing panalangin ku, ing pakisabi nang mayap ning kekang talasuyu.
20: Banten me sana aldo't bengi ing Templo, iting lugal a pinili mu nung nu ka misamban. Pakiramdaman mu ku sana neng mamarap ku ban manalangin.
21: Pakiramdaman mu sana ing panalangin ku at ing panalangin da ring memalen mung Israelita neng mamarap la keti. Ken king banuang kekang tuknangan pakiramdaman mu kami at patawaran ing kasalanan mi.
22: Nung ing metung a tau misangkanan yang ginawang e mayap king kalupa nang tau, at idala re king altar mu at pasumpan nung ala ya ping kasalanan,
23: ken king banua, makiramdam ka sana, O Ginu , at ika ing gawa at munie atul king karelang problema. Parusan me itang mikasala at payalang sala ing e mikasala.
24: Nung masambut la karing kalaban ding memalen mung Israelita uli na ning mikasala la keka, at kaybat sumisi la at datang king Templo, at king mitmung kapakumbaban manigapu la keka,
25: pakiramdaman mu la sana ken king banua. Patawaran mu ing kasalanan da ring memalen mu at ibalik mu lang pasibayu king gabun a binie mu karela at karing makatua da.
26: Nung e na ibaldug ning banua ing uran uli na ning dinapat lang pamikasala keka, at kaybat sumisi la at datang king Templo, at king mitmung kapakumbaban mamaus la keka,
27: pakiramdaman mu la sana ken king banua at patawaran ing kasalanan da ring kekang talasuyu, ding memalen ning Israel, at ituru mu itang mayap a sukat dang daptan. Kaybat, ibaldug mu ing uran king gabun a kekang binie karing kekang memalen bilang mana ra.
28: Nung mika maragul a danup king gabun o pesti o mika lawi o kulapu o gisanan da lang durun at ulad ding tanaman, nung kubkuban da lang kalaban ing isanu man karing karelang siudad o nung datang karela ing salut o sakit,
29: pakiramdaman mu sana ing karelang panalangin o ing nanumang aus na ning metung at metung karing memalen mung Israelita king penandit a panamdaman da king pusu ra ing mikasala la, at itas da la ring gamat da tulid ning Templo,
30: pakiramdaman mu la sana kanita ken king banua at patawaran ing depat dang pamikasala, uling ikang bukud ing makibalu king pusu ning tau. Inya ika ing munie ablas agpang king depat da.
31: King makanyan a paralan da akuang manatiling ating takut keka at pamintuan da ka king kekaban na ning bie ra ketang gabun a binie mu karing kekaming makatua.
32: Potang abalitan na ning metung a taung dayuan a manuknangan king marayung bansa ing kekang degulan at kayupayan at makasadiang kimut, at kaybat datang ya king Templo ban manalangin,
33: pakiramdaman mu sana ing panalangin na ken king banuang tuknangan mu, at ibie ing kayaduanan na ban akilala da ka ding sablang tau ning yatu, at mamintu la keka antimo ding memalen mung Israelita. Kanita abalu ra king iting Templong telakad ku metung yang lugal nung nu ka misasamban.
34: Potang mako lang makilaban ding kekang memalen karing kalaban king isanu mang lugal a ituldu mu karela, at kaybat marap la king siudad a pinili mu at king Templo a telakad ku bilang parangal king lagyu mu,
35: ikang atyu ken king banua, pakiramdaman mu sana ing panalangin da at pakisabing mayap, at ibie mu karela ing tagumpe.
36: Nung mikasala la keka ding kekang memalen, uling ala metung man a e mikakasala, at uli ning mua mu pasambut mu la karing kalaban da at idala da lang bihag king bansa rang marayu o malapit,
37: kanita pakiramdaman mu sana ing panalangin da ring kekang memalen. Nung king bansa nung nu la midala anting bihag apagaralan da king mikasala la keka at kaybat sabian da keka, Mikasala kami keka, dinapat kaming e ustu at e mayap;
38: at mibalik la lub keka king mabilug dang pusu at kaladua karin king bansa da ring mekabihag karela, at kaybat manalangin la keka at marap banda king bansa a binie mu karing makatua mi at king siudad a pinili mu at king Templo a telakad ku bilang parangal king lagyu mu,
39: kanita pakiramdaman mu la, ken king banuang kekang tuknangan, ing karelang panalangin at pakisabing mayap. Malunus ka sana karela at patawaran mu ing heganaganang kasalanan a depat da keka.
40: Ngeni, O kakung Dios, lawan mu kami at pakiramdaman ding panalangin a miyayain keting lugal.
41: Talakad na ka ngeni, O Ginung Dios, at kayabe ning Kaban ning Kasunduan, ing tanda ning kekang upaya, lungub na ka king Templo at karin na ka manuknangan king kapilan pa man. Bendisyunan mu ing heganaganang daraptan da ring kekang pari, at mananu na sanang ligaya la ding kekang memalen uli na ning kekang kayapan.
42: O Ginung Dios, e me sana lalakuan ing aring kekang pinili. E mu sana kakalinguan ing lugud mung e kukupas a pepakit mu king talasuyu mung i David.