1: Pamintuan yu lang mitmung katapatan ding sablang kautusan a binie ku ngeni kekayu ban e kayu mate at dakal kayu at abandi ye ing gabun a pengaku nang ibie ning Ginu karing makatua yu.
2: Ganakan yu nung makananu na kayung pitnubayan king disyerto ning Ginung kekayung Dios kilub ding apat apulung banua ban maging mapagpakumbaba kayu. Sibukan na kayu ban abalu na nung pamintuan yu la ding kautusan o nung ali yu la.
3: Gewa na kayung mapagpakumbaba; peparanup na kayu at kaybat pepakan king manna, ing pamangan a e yu bitasang balu o tikman ding makatua yu. Depat na iti ban ituru na king e ya bukud mabibie king tinape ing tau nune king balang amanung manibatan king Dios.
4: Kilub ding apat apulung banua e kayu melubas ni mengalbag a bitis king pamaglakad yu.
5: E yu sa kakalinguan king ing Ginung kekayung Dios didisiplinahan na kayu nung makananung ing metung a pengari didisiplinahan na la ding anak na.
6: Inya sukat yu lang pamintuan ding utus na ning Ginung kekayung Dios; tuparan yu la at pitakutan ye't galangan.
7: Idala na kayu ning Ginung kekayung Dios king mayap a gabun, karing dakal a kapatagan at bunduk-bundukan a agusan da ring ilug, sibul ampon batis.
8: Lugal yang dakal a binutil trigu ampon sebada, karing ubas at tanaman a higera, pomegranate, olibo, at pulut-panilan.
9: E kayu dumanup karin o kakulangan man king nanumang kekayung kailangan. Manikua kayung bakal karing batung atyu karin. Makakulkul kayung tangsu karing bunduk-bundukan.
10: Mabsi karin at e kayu dumanup; at purian ye ampon pasalamatan ing Ginung kekayung Dios uli na ning gabun a mataba a binie na kekayu.
11: Mingat kayu pota kalinguan ye ing Ginung kekayung Dios. Pamintuan yu la sana ding sablang utus na at ding tuntunan a babie ku ngeni kekayu.
12: E ye sana kakalinguan ing Dios potang mabsi na kayu o labis-labis na king kabiayan o potang atin na kayung mangaragul a bale
13: o potang atin na kayung dakal a kawan a baka at tupa o labis-labis na la ding kekayung pilak at gintu o potang mibandi na kayu.
14: E kayu sana magmaragul pota kalinguan ye ing Ginung kekayung Dios a migligtas kekayu king pangayalipan karin king Ehipto.
15: Ya ing mitnube kekayu king pamaglakbe yu king maragul at makapangilabut a disyerto a mitmung kamandagan a ubingan at alakdan. Inyang ala kayung ainum ketang disyertong ita, pepasibul yang danum ibat king metung a batung maragul ban atin kayung ainum.
16: Karin pepakan na kayung manna a e ra bitasang balu ding makatua yu. Peparala yang kasakitan kekayu ban subukan na kayu at ban maging mapagpakumbaba kayu. Depat na iti ban king katataulian mipakayap kayu.
17: Inya mingat kayu pota sabian yu, Mibandi ku uli na ning upaya ku at sipagan.
18: E ye kakalinguan ing Ginung kekayung Dios. Ya ing panibatan na ning upaya ban mibandi kayu, ban patunayan na ing katapatan na manibat na kanita angga na ngeni, ketang pengaku na karing makatua yu.
19: Nung kalinguan ye ing Ginung kekayung Dios at samba ampon sumuyu karing aliwang kikilalanan dang dios, ngeni pa sasabian ku nang matimid kekayu king siguradu kayung magisan.
20: Nung e ye pamintuan ing Ginu , magisan kayung kalupa ra ding bansang gisanan na king paglub yu.