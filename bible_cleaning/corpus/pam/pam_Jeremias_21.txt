1: Tinubud ne kanaku ning Aring Zedekias ning Juda i Pasur a anak nang Malkias at i Zefania, ing paring anak nang Maaseia, ban sabian ing anti kaniti
2: Dapat a mayap, magsalita ka king Ginu para kekami, uling ing Aring Nebucadenesar ning Babilonia at ding sundalus nang pakasandata lisuban de ing siudad. Marahil makarapat yang metung a milagru ing Ginu para kekami ban matras ya i Nebucadenesar.
3: Kanita migsalita ya ing Ginu kanaku at sinabi ku karing lalaking mituburan kanaku
4: king sabian da kang Zedekias king ing Ginu , ing Dios ning Israel, sinabi na, Zedekias, sambutan ku la ding sundalus mung pakasandata a makilaban king ari at ding sundalus ning Babilonia a makakubkub kekayu lual ning siudad. Itambak ku la ding sandata da ring kekang sundalus king libutad ning siudad.
5: Labanan da ka king mabilug kung sikanan, mua, kasbu, at bigsikan.
6: Paten ke ing balang mabibie a atyu keting siudad; ding tau at ding animal; paraparehu lang mate king makatakut a salut.
7: Oneng ika ampon ding pamuntuk mu at memalen a miligtas king gera, danup, at salutpaburen da kayu ngan mabihag kang Nebucadenesar at karing kalaban yung bisang makamate kekayu. Ipapate na kayung Nebucadenesar. Ala yang itagan metung man kekayu o pakitanan lunus o pakalulu ing ninuman. Aku, ing Ginu , ing migsalita.
8: Kanita sinabi na kanaku ning Ginu king sabian ku karing memalen ing anti kaniti: Makiramdam kayu! Aku, ing Ginu , dirinan da kayung kapaintulutan mamili king dalan a papunta king bie at king kamatayan.
9: Mate ya king gera, king danup o king salut ing ninumang manatili kilub na ning siudad. Oneng e ya mate ing ninumang lumual at sumuku karing tau Babilonia a ngeni kukubkub king siudad; akua nang iligtas ing bie na.
10: Inari ku na king lub ku king e ke iligtas iting siudad; lasakan ke. Miyabie ya king ari na ning Babilonia at silaban ne angga king mipatag ya king gabun. Aku, ing Ginu , ing migsalita.
11: Sinabi na kanaku ning Ginu king ibie ke iting mensahi king pamilyang lahi nang Aring David king Juda
12: Aku ing Ginu , makiramdam kayu king kanakung sabian. Ing sanang matulid ya ing sikasuan yung marapat aldo-aldo. Labanan yu la ding manggipit, idipensa ye ing ninumang alipitan da. Nung ali, ding e mayap a bage a kekayung daraptan ilang makapasari king mua kung anting aping milalablab at e na apatda ning ninuman.
13: Ika, Jerusalem a makalukluk king matas nang dake ning kapatagan, anti kang batung matas a mamukud king libutad ning kapatagan. Oneng labanan da ka. Sasabian mu king alang makalusub keka o alang makalasak karing kekang dipensa.
14: Oneng parusan da ka uli na ning depat mu. Silaban ke ing palasyu mu at gisanan nang laklakan ning api ing sablang makapadurut kaniti. Aku, ing Ginu , ing migsalita.