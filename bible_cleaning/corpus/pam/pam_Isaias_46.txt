1: Ya na iti ing kawakasan da ring idolo ning Babilonia!
: I Bel ampon i Nebo a kanitang misan misamban,
: oneng ngeni sasake da la karing asno,
: pabayat mu ing babie da karing animal a mapagal na.
2: E ra aligtas ding idolo ing sarili ra;
: mebihag la at karing aliwang lugal karin da la dela.
: Ya na iti ing kawakasan da ring idolo ning Babilonia!
3: Lahi nang Jacob, makiramdam kayu kaku,
: ikong sablang mitagan king balen ku.
: Iningat da kayu manibat king oras ning pangabait yu.
4: Aku ing kekong Dios; ingatan da kayu
: angga king tumua kayu at muti ing buak yu.
: Lelangan da kayu; ingatan da kayu;
: saupan at iligtas da kayu.
5: Kaninu yu ku apakilupa? ngana ning Ginu .
: Atin pa waring aliwa a kakung kalupa?
6: Bubuklat do ring tau ding karelang suput, at gintu ing karelang bubulus;
: pilak karelang titimbangan.
: Manupa lang plateru ban gawa lang dios,
: at kaybat dukuan ampon samban.
7: Tatas de at pupusanan karing karelang pago;
: bibili re king metung a lugal ban karin talakad,
: e bitasang makakimut king lugal a pagkabilian na.
: Nung ing ninuman manalangin ya king idolo, e ya makapakibat
: o e ne aligtas king kagipitan na.
8: Ikong makasalanan, tandanan yu iti;
: ganakan yu itang kakung depatan.
9: E yu sa kakalinguan itang mepalyari king milabasan;
: tanggapan yu king aku mung bukud ing Dios,
: at ala nang aliwa pang kalupa ku.
10: Manibat na king kapupurmeruan sinabi ku na itang maging bunga;
: king milabas a panaun itang mapalyari sinabi ku na.
: Sinabi ku king e la magmintis ding kakung tangka,
: king ing sabla kakung daptan antimo ing kakung pignasan.
11: Ausan keng datang ing metung a lalaking ibat king aslagan;
: anting balawe yang maniagmit
: at tuparan na ngan ing binalak kung gawan.
: Iti sinabi ku at mituparan.
12: Makiramdam kayu kaku, ikong taung masias a buntuk
: a mimisip king ing pamagwagi tutung marayu.
13: Paratangan ku na ing aldo ning tagumpe,
: e na binang lumuat datang ne.
: Ing kakung pamagwagi e mayantala.
: Iligtas ke ing Jerusalem,
: at karin ing Israel pagdala keng dangalan.