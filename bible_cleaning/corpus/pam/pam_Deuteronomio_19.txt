1: Potang agisan na na la lahi ning Ginung kekayung Dios ding tau na ning gabun a babie na kekayu, at asakup ding balen at bale ra, at karin na kayu manuknangan,
2: ikawani yu la kanita ding atlung balen niting gabun a pabandi na kekayu ning Ginung kekayung Dios.
3: Kaybat gawa kayung dalan at partian ye iting gabun king atlung dake ban atin yang apuntalan santungan ing ninumang mekapate tau.
4: Oyni ing tuntunan a tukian potang ating taung mekapate kalupa nang tau a e na kapagkamua at king e na sasarian. Atin yang karapatan munta at salikut king metung kareting lugal a santungan ban e numanu balang.
5: Alimbawa, nung ating aduang tau a minta king gubat ban manyutung, at ing metung kareti, king pamamalakul na, milako ya ing palakul king pulu na at tiran ne ing kayabe na, at kaybat mete ya, malyari ya kanitang munta at salikut king metung kareting atlung balen ban e ya numanu balang.
6: Inya nung metung ya mu ing balen at tutu yang marayu pota atagal ne ning manablas a kamaganak na ning mete, at king mua na apate ne ing taung alang kasalanan a e mangaintuliran kamatayan.
7: Inya iyutus ku kekayu ing mikawani kayung atlung balen ban gawan santungan para karing taung mekapate kalupa dang tau king e ra sasarian.
8: Potang idagul na ne ning Ginung kekayung Dios ing angganan na ning gabun a sakup yu, antimo ing pengaku na karing makatua yu, at ibie na na kekayu ing sablang gabun,
9: kanita mamili kayu pang atlung balen. Wa, ibie ne kekayu ning Ginung kekayung Dios iting gabun, nung tuparan yu la ngan ding sablang kautusan a sasabian ku ngeni kekayu: luguran ye ing Ginung kekayung Dios at tuntun kayu king dalan a tiru na.
10: Tupad kayu ban e la magdusang kamatayan ding taung alang kasalanan, at e kayu miparsalanan king kamatayan da karin king gabun a babie na kekayu ning Ginung kekayung Dios.
11: Oyni ing daptan nung ing metung a tau kasaman ne ing kalupa nang tau at abatan ne ban pamalupaluan at paten, at kaybat munta ya king metung kareting lugal a santungan
12: ding manimuna na ning mismung balen na ning mekamate mitubud lang tau ban kuanan de iting mekamate, at kaybat ibie re king pekamalapit nang kamaganak ning mete ba neng paten.
13: E kayu papakit lunus ban milako la king Israel ding taung makamate kalupang tau at mika kapayapan kayu.
14: E yu la yayalis ding matuang muhun a pekatanda na ning angganan na ning gabun a bandi ning kasiping yung bale king gabun a babie na kekayu ning Ginung kekayung Dios.
15: E ya makagyu ing metung a testigu ban atulan yang pamikasala ing taung midimanda. Kailangan ing adua la o atlu ding testigu ban ing sumbung matanggap ya.
16: Nung ing metung a taung alang katibayan sangkanan neng e mayap ing kalupa nang tau,
17: kanita munta la ilang adua ketang lugal a pisasamban king Dios, at iyarap da karing Levitang pari at ukum king aldong ita ing kasu ra.
18: Ila deti ring gawang maingat a pamaniasat. Nung akit da king ing mindalum miglaram ya laban king kalupa nang tau,
19: kanita daptan da itang buri nang marapat king kalupa nang tau. King makanyan a paralan ya milako libutad yu ing anti kaniting e mayap.
20: Mitakutan la kanita ding tau kabud abalitan da iti, at e na miyulitan pa.
21: E kayu papakit lunus karing taung makanyan. Ing maging parusa ya iti: bie libe bie; mata libe mata, ipan libe ipan, gamat libe gamat, at bitis libe bitis.