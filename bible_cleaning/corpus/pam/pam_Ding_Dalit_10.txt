1: Ginu , ba't lalaut ka kekami?
: Ba't sasalikut ka king oras ning kaligaligan mi?
2: Abusuan ne at gigipitan
: ning taung e mayap ing taung kalulu;
: ila sanang marakap king bitag a karelang yuyumang para karing kalulu.
3: Ing taung e mayap pagmaragul na pa
: ing e mayap nang nasa ning pusu na;
: angga king ing Ginu pituya-tuya ne at susumpa.
4: Uling sapat na ing atyu king bie na;
: ala neng panintunan pa.
: Ala, alang Dios! ngana ning kaisipan na.
5: Magtagumpe ya ing taung e mayap king nanumang gagawan na;
: ing kekang pamanukum
: ala man king kaisipan na;
: pituya-tuya na lang kalaban na.
6: Ngana king lub na, Matatag ku kapilan man;
: alang dugpa kaku nanumang kabiguan.
7: Ing asbuk na mitmu yang pamalmura, pamaglaram, at pamamala;
: kaguluan at e mayap ing atyu king dila na.
8: Karing baryu karin ya salasalikut,
: manenayang makamate king lihim
: karing taung alang kasalanan.
: Silip-silip yang magugumasid,
9: manenayang makapampan, leon ing kalupa na
: ban sagmitan taung kalulu kabud linub ya king makaumang nang lambat.
10: Ing taung alang kalaban-laban daragsa ne, at king upaya na pailalam ne.
11: Nganang sasabi king lub na,
: Mengalinguan ne ing Dios;
: e na ku akit uling papampanan neng lupa na.
12: Talakad ka, O Ginu , at sagipan mu ku,
: O Dios ko, ganakan me ing kalulung magdusa!
13: Obat lilibakan ne ning taung e mayap ing Dios,
: at sasabian nang e ne kanu parusan?
14: Oneng akakit mu, O Ginu , ing kasakitan at kaligaligan, at makasadia kang sumaup.
: Ing taung alang arapat keka na ipanibala ing sarili na,
: uling bukud ika ing talasaup da ring ulila.
15: Ilako mu na ing upaya na
: ning taung e mayap at palpikasala;
: parusan mung kasalanan da
: angga king iti lubus matda na!
16: Ing Ginu ya ing ari king kapilan pa man,
: at detang alang Dios a katawan lubus lang mitabi king balen na.
17: O Ginu , ing panalangin ding taung mababa lub
: keka sanang pakiramdaman;
: pusu ra keka la sanang dinan sikanan.
18: Layun mo sanang pagdipensa ding ulila at ding gigipitan da;
: ban ing mistulang tau e ne mamatakut kapilan man.