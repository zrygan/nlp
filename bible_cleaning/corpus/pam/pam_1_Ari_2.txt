1: Nganang minie bilin kang Solomon inyang malapit neng mate i David
2: E na lumuat mate na ku. Inya magpakatatag ka at magpakalalaki,
3: at daptan mu ing nanumang iyutus na keka ning Ginung kekang Dios. Tuparan mu la ding sabla nang utus at tuntunan, agpang king kautusan a sinulat nang Moises, ban mibendisyunan ka at magtagumpe king nanumang daptan mu,
4: at tuparan na ning Ginu itang pengaku na. Ngana, Nung ding anak mu at ding maging anak da manatili lang tapat kanaku at mamintu king kaburian ku king mabilug dang pusu at kaladua, kanita manatili lang mag-ari king Israel.
5: Balu mu munaman nung nanu ing depat na kanakung Joab a anak nang Zeruia; pete na la ding aduang pekapun da ring sundalus na ning Israel; i Abner a anak nang Ner, at i Amasa a anak nang Jeter. Pete na la reti at pigbengansan king panaun na ning kapayapan uli na ning dayang tinulu inyang panaun na ning gera. Pete na la ring taung alang kasalanan. Inya midinatan ya ing lagyu ku at aku ing miparsalanan.
6: Daptan mu na itang sukat mung gawan; e mu paintulut ing kumaba ya pa bie at mate king kapayapan.
7: Oneng pakit kang ganaka karing anak nang Barzilai ning Gilead at e mu la paburen, uling meging maganaka la kanaku kanitang tatakasan ke ing kapatad mung i Absalom.
8: E mia naman kakalinguan i Simei a anak nang Gera ning balen ning Bahurim ning tribu nang Benjamin. Piniumpa na kung e mu nanu kanitang aldo a minta ku king Mahanaim. Oneng inyang saganan na ku king Ilug ning Jordan, pengaku ku king lagyu na ning Ginu king e ke paten.
9: E mu sa paintulut ing e ya miparusan. Biasa ka at balu mu na ing gawan mu kang Simei. Siguraduan mung magdusa yang kamatayan.
10: Mete ya i David at mikutkut king balen nung nu ya mibait.
11: Mig-ari ya king Israel kilub ding apat apulung banua; pitu yang banuang mig-ari king Hebron at atlung pulu't atlung banua king Jerusalem.
12: I Solomon ya ing menalili kang tata nang i David bilang ari, at tune yang matatag ing kayarian na.
13: Misan a aldo, i Adoniya a anak nang Hagit pintalan ne i Batseba, ing ima nang Aring Solomon. Nganang Batseba kang Adoniya, Pagnasan mu ing kapayapan king pamunta mu kete?
: Pekibat nang Adoniya, Opu.
14: Ngana pa, Atin ku pung buring sabian kekayu.
: Nganang Batseba, Sulung, sabian mu.
15: Nganang Adoniya, Ikayu balu yu king aku ing sukat maging ari, at iti ya ing panenayan na ning mabilug a Israel. Oneng e makanyan ing milyari at ing kapatad ku ya ing meging ari, uling iti ing kaburian na ning Ginu .
16: Atin ku pung metung a kayaduanan kekayu at e yu ku sana tatanggian.
: Nganang Batseba, Sulung, sabian mu.
17: Nganang Adoniya, Balu ku king e na kayu tanggian Aring Solomon, inya ipakisabi yung mayap king ari king ibie ne kanaku i Abisag, ing dalagang tau Sunem, ban maging asawa ku.
18: Wa, nganang Batseba, pakisabian ke ing ari tungkul kaniting kayaduanan mu.
19: Inya pintalan neng Batseba i Aring Solomon ban ipayabut na ing kayaduanan nang Adoniya. Inyang ikit neng Solomon i Batseba tinalakad ya at selubungan ne. Dinuku ya kang ima na at linukluk yang pasibayu king tronu na. Kaybat pepakua yang luklukan; binili re banda nang wanan at karin ne pepaluklukan i ima na.
20: Nganang Batseba, Ating malating bage a buri kung aduan keka, anak; e mu ku sana tatanggian.
: Ngana ning ari, Sabian mu, ima; e ra kayu tanggian.
21: Nganang Batsebang ima na, Paburen mu neng maging asawa nang Adoniya a kapatad mu i Abisag, ing dalagang tau Sunem.
22: Nganang Solomon, Ima, obat aduan mu kanaku ing ibie ke i Abisag kang Adoniya? Pota galang pati ing tronu ku aduan ye ban ibie kang Adoniya? Wa, makamatua ya kanaku at makapanig ya kang Adoniya i Abiatar a pari at i Joab a anak nang Zeruia.
23: Kanita nganang sinumpa king lagyu na ning Ginu , Parusan na ku ning Ginu nung e ke papamayaran king bie na i Adoniya kaniting depat na.
24: Pinilmi na ku ning Ginu king tronung luklukan nang tata kung i David, tiparan na ing pangaku na at binie ne ing kayarian kanaku at karing maging lahi ku. Susumpa ku king mabie Ginu king ngeni mu ring aldong iti paten ya i Adoniya!
25: Inya inutusan neng Aring Solomon i Benaia, ing anak nang Jeoiada, at pete ne i Adoniya.
26: Kaybat na nita, nganang Aring Solomon kang Abiatar a pari, Sulung, muli na ka keta kekayu king Anatot. Sukat kang mate, oneng e ra ka ipapate uling ika ing miningat king Kaban ning Kasunduan ning Ginung Dios inyang kapanaunan nang tata kung i David at kayabe na kang mibata king kasakitan a delanan na.
27: Inya leko nang Solomon kang Abiatar ing katungkulan bilang pari na ning Ginu . Makanyan metupad itang sinabi na ning Ginu karin king Silo laban karing lahi nang Eli.
28: Abalitan nang Joab ing sablang milyari. Migpanig ya kang Adoniya oneng e kang Absalom. Inya sinalikut ya king Toldang tuknangan ning Ginu at pekatalan na karing sagu na ning altar.
29: Belita ra kang Aring Solomon king sinalikut ya i Joab king lele ning altar ning Toldang tuknangan ning Ginu . Kanita nganang Solomon kang Benaia a anak nang Jeoiada, Puntalan me at paten.
30: Inya minta ya i Benaia king Toldang tuknangan na ning Ginu at ngana kang Joab, Lumual ka ken! Iti utus a ibat king ari.
: Nganang mekibat, E ku bisa. Keni na ku mate!
: Mibalik ya i Benaia king ari at sinabi na itang sinabi nang Joab.
31: Ngana ning ari kang Benaia, Sulung, gawan mu itang sinabi na. Paten me at kaybat ikutkut me. King anti kaniting paralan ya milako pakibatan ing pamilya mi karing taung alang kasalanan a pete nang Joab.
32: Ing Dios na mismu ing mamarusa kang Joab uli na ning pamakamate tau a depat na king e na kamalayan tata kung i David. Pete na la ding aduang taung alang kasalanan at mas mayap kesa kang Joab: i Abner a anak nang Ner at pekapun da ring sundalus na ning Israel, at i Amasa a anak nang Jeter at pekapun da naman ding sundalus na ning Juda.
33: Ing mamayad king kamatayan da dugpa kang Joab at karing lahi na king kapilan pa man. Oneng dinan na lang tagumpe ning Ginu ding lahi nang David a lukluk king tronu na.
34: Inya minta yang pasibayu i Benaia king Toldang tuknangan ning Ginu at pete ne i Joab, at kitkut de king tuknangan na karin king ilang.
35: Kaybat na nita, i Benaia ya ing gewa nang pekapun da ring sundalus bilang kayalili nang Joab. I Zadok naman ya ing tilduan nang pari bilang kayalili nang Abiatar.
36: Kanita pepayaus neng Aring Solomon i Simei at ngana, Simei, pagawa kang bale mu keti Jerusalem. E na ka mamako; keti na ka manuknangan.
37: Mate ka kabud meko ka at dinalakit king Batis ning Kidron. Ika na kanita ing makikasalanan king kamatayan mu.
38: Nganang Simei king ari, Mayap pu ing sinabi yu, Makamal a Ari. Ita pung buri yu ya ing daptan ku. Inya karin ya menuknangan kilub ning makabang panaun.
39: Oneng kalabas da ring atlung banua tinakas la ding adua karing ipus nang Simei at minta la kang Aring Akis ning Gat a anak nang Maaca. Ating memalita kang Simei king atyu la king Gat ding adua nang ipus.
40: Inya seken ne ing asno na at minta ya king Gat ban kuanan kang Aring Akis ding adua nang ipus. Ikit na la karin at kinua na la.
41: Belita ra kang Solomon king meko ya Jerusalem i Simei at kaybat-aybat na Gat.
42: Pepayaus ne ning ari at ngana kang Simei, E ra ka wari pepangakuanan king lagyu na ning Ginu at peka panabilinan king e ka mamako keti Jerusalem, at kabud meko ka mate ka? Pekibat mu king mayap ing sinabi ku keka at pengaku mung mamintu ka.
43: Obat e mu tiparan ing sinumpa mu king Ginu at ing inutus ku keka?
44: Ika mismu balu mu ing sablang e ustung depat mu king tata kung i David. Inya ngeni ing Ginu ya ing mamarusa keka.
45: Oneng aku, i Aring Solomon, bendisyunan na ku at gawan neng matatag ing kayarian nang David king kapilan pa man.
46: Kaybat na nita, inutusan ne i Benaia a anak nang Jeoiada. Linual ya i Jeoiada at pete ne i Simei. Ganap ne ngening matatag ing kayarian lalam nang pamag-aring Solomon.