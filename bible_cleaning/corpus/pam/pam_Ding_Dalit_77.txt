1: Manalangin kung masikan king Dios;
: kakung pakasikan ba na kung damdaman.
2: King oras ning kaguluan manalangin ku king Ginu ;
: tinas ku la king pamanalangin kabukas ding kakung gamat,
: oneng ing tula a kakung kailangan e ku tinggap.
3: Neng gaganakan ke ing Dios sasaingsing ku;
: neng migunamgunam ku mimina ku lub.
4: E na ku patudturan kabukas;
: king kakung kaguluan e ku makabulad.
5: Genaka ku la ding aldo napun nakadua na,
: ding banuang mipapauna na.
6: Migunamgunam ku kabukas;
: migunam ku at ing pusu ku nganang sinabi,
7: Paburen na ku kaya ning Ginu kabang-kaba?
: Kaku kaya kapilan man e ne tumula?
8: Ing lugud na kayang alang kupas miyangganan na?
: Iti na kaya ing kapupusan ning pangaku na?
9: Akalinguan na na kaya ning Dios ing pangamalunusan na
: o inalilan mua ing ganaka na?
10: Ngaku pang sinabi, Iti ya ing kaku makasakit lub
: ing Dios balamu ala neng sikanan.
11: Kaku lang ganakan detang depat mung pagmulalan, O Ginu ,
: wa, detang depat mu king panaun a milabasan.
12: Kaku lang gunamgunaman, at biayan king kakung kaisipan
: ding sablang makapagmulalang kekang depat.
13: Ding sablang paralan mu, O Dios, banal la!
: Ala nang aliwang dios a kalupa mu degulan!
14: Ika ing Dios a darapat karing bage pagmulalan;
: pepakit mu ing kekang upaya karing sablang bansa.
15: Uli ning kekang upaya linigtas mong kekang memalen,
: ding lahi da ri Jacob at Jose.
16: O Dios, inyang ikit na ka ning danuman ginalgal yang e makanyan-kanyan
: pati na itang laman ning dagat.
17: Bilus ning lulam ing uran;
: ibat king banua memaksing ing duldul;
: kildap mu kinislap king makapadurut.
18: Ing kekang duldul memaksing king banua;
: ing kekang kildap mabilug a yatu inaslagan na;
: ing yatu kinurug at ginalgal ya.
19: Inyang keka yang delakitan ing maragul a dagat,
: at linakad babo ning danum,
: alang menakit karing bakas mung likuan.
20: Tinaid mong kekang memalen antimong metung a kawan
: king kapamilatan nang Moises ampon i Aaron.