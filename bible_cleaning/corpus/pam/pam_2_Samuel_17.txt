1: E miglambat sinabi na pang Ahitofel kang Absalom, Paintulut mung aku ing mamiling labing aduang libung lalaki at ngeni mu ring benging iti tagalan mi ya i David.
2: Lusuban ke kabang mapagal ya at sira lub, at pamasdanan ke king takut. Kanita ra ne lakuan ding tauan na. Ing paten ku mu ya ing ari
3: at ibalik ku la keka ding tauan na nung makananu yang mumuli ing babaing kakasal king maging asawa na. Ya mu ing buri mung mate, at mipayapa na la kanita ding sablang memalen.
4: Metula ya i Absalom at ding sablang manimuna ning Israel.
5: Kanita nganang Absalom, Ausan ye i Husai, ing Arkiteo, at lawan tamu nung nanu naman ing sabian na.
6: Nganang sinabing Absalom inyang atyu ne, Migsalita ya kekami i Ahitofel; tukian mi ing payu na o ali mi? Nung ali mi, sabian mu ing sukat ming daptan.
7: Nganang Husai, E ya sukat tukian kaniting penandit ing payu nang Ahitofel.
8: Balu ye i tata yu at ding tauan na; matapang la king pamakilaban at mabagsik lang anti ing gaindung oso a kepanakawan karing anak nang pasusuan. Masibukan yang sundalus i tata mu at e ya makiabe karing tauan na neng matudtud ya neng bengi.
9: Siguru kaniting penandit makasalikut ya king metung a kueba o king aliwang lugal. Kabud lisuban na lang David ding sundalus yu at kaybat mibalita iti, kanita mikalat king mesambut la ring sundalus yu.
10: Inya mitakutan ya ing matapang dili karing sundalus a kasing tapang ning leon uling balu na ning mabilug a Israel king matapang yang sundalus i tata yu at matapang la naman ding sundalus a kayabe na.
11: Iti ya ing asabi ku: tipunan yu la pa ring sablang Israelita manibat king Dan angga Beerseba a kasing dakal na ning balas king pasigan ning dagat. Kaybat na nita, ikayu mismu ing manimuna king pamakilaban.
12: Lusuban ta ya i David nu man karin ta ya akit. Lusuban ta yang anting putakti. Alang mitagan kanita metung man karela; pati i David mate ya.
13: Nung murung ya at salikut king metung a siudad, kanita la magdalang lubid ding memalen tamu at abitan ta yang pababa ing siudad king kapatagan angga king ala nang mitagan agyang metung mung batu.
14: Nganang Absalom at ding sablang kelalakinan na ning Israel, Mas masanting ya ing sinabi nang Husai a Arkiteo kesa king kang Ahitofel. Iti milyari uling inari na king lub na ning Ginu ing sabatan ya ing payu nang Ahitofel ban kang Absalom dugpa ing kapahamakan.
15: Kanita nganang Husai karing paring di Zadok at Abiatar, Inusukan neng Ahitofel i Absalom at ding manimuna ning Israel king daptan de ing metung a planu ban arakap de i David, oneng makayaliwa naman ing binie kung payu karela.
16: Inya mitubud kayung tau at ipabalung agad kang David ing anti kaniti: E me palipasan ing bengi ketang ilug a lipatan papunta king ilang. Lipatan me ngeni mu rin ing Jordan ban ika at ding tauan mu e la marakap at e la mate.
17: Makapanaya ya kanita king sibul ning Enrogel i Jonatan a anak nang Abiatar at i Ahimaaz a anak nang Zadok. Atyu la king lual ning siudad uling e la dapat papakit lulub king siudad. Ating metung a babaing ipus a lual-lungub king siudad at ya ing manatad balita kari Jonatan at Ahimaaz, at kaybat ila naman ding manatad balita kang Aring David.
18: Oneng ating metung a anak a lalaki a menakit karela at sinumbung ya kang Absalom. Inya memalagua lang meko di Jonatan at Ahimaaz at sinalikut la king bale ning metung a tau king Bahurim. Ating talaga kilub ning bakuran na at karin la sinalikut.
19: Tikpan ne iti ning asawa na ning makibale at kaybat kinalat na ing trigu babo na niti ban alang makaulatang atin taung sasalikut king talaga.
20: Dinatang la karin ding tauan nang Absalom at ngarang kinutang king asawa na ning makibale, Nukarin la ri Ahimaaz at Jonatan?
: Pekibat na, Lipatan da ne ing ilug.
: Penintun da la ring tauan nang Absalom di Ahimaaz at Jonatan, oneng e da la ikit. Inya mibalik la king Jerusalem.
21: Kalako da ring tatagal karela, linual la king talaga di Ahimaaz at Jonatan. Pintalan de i Aring David at inatad da ing balita. Ngara, Makamal a Ari, mako na kayu at lipatan ye ing ilug. Dakal ya sasabian i Ahitofel laban kekayu.
22: Inya memalagua yang meko i David at ding tauan na. Lipatan de ing Jordan at mekadalakit no ngan inyang sunlag ya ing aldo.
23: Inyang abalu nang Ahitofel ing e mitukian ing binie nang payu, sinake ya king asno na at minuli ya king bale na king siudad nang tibuan. Migbigti ya kaybat nang ayayus ing sukat nang ayusan. Mete ya at kitkut de king kutkutan nang tata na.
24: Miras ne Mahanaim i David inyang lilipatan neng Absalom at ding tauan nang Israelita ing Jordan.
25: Lugal king i Joab ing tulduan nang pekapun da ring sablang sundalus, i Amasa ya ing tilduan nang Absalom. Anak neng Itra a Ismaelita i Amasa. I ima nang Amasa ya i Abigail a anak nang Nahas a kapatad nang Zeruia a ima nang Joab.
26: Migkampu ya king sakup ning Gilead i Absalom at ding tauan nang Israelita.
27: Inyang datang ya i David king Mahanaim seganan neng Sobi, ing lalaking anak nang Nahas ning siudad ning Rabba, Ammon. Sinagana ya naman i Makir a anak nang Amiel ning Lodebar. Sinagana ya naman i Barzilai ning Rogelim, Gilead.
28: Magdala la ngang pagkeran at ulas, palanggana, silyo, at kuran, trigu, sebada, arina, sing-le binutil, miyayaliwang gule,
29: pulut-panilan, kesu, at tupa. Binie da ngan iti kang David at karing tauan na ban mika pamangan la, uling balu ra king danupan la at mapagal ampon maung danum uling ibat la king ilang.