1: Nganang Samuel kang Saul, Tiburan na ku ning Ginu ban lanian da kang ari na ning balen nang Israel.
2: Inya makiramdam ka king pasabi na: Papamayaran ku la ding Amalekita king depat da karing Israelita uling sebat da la kanitang maglakbe lang ibat Ehipto.
3: Uli na niti, lusuban mu la ring Amalekita at ala kang tatagan king pibandian da. Ala kang tatagan a mabie: lalaki't babai, anak at pati na ding sususu, baka at tupa, kamelyu at asno.
4: Pepayaus na lang Saul ding sundalus na at tinipun na la karin king Telaim; adua lang dalan a libu bilang subali pa karetang apulung libung sundalus a ibat king Juda.
5: Kanita minta ya king siudad ning Amalek i Saul at menaya ya king lugal pilatan da ring bunduk.
6: Nganang Saul karing tau Keniteo, Mako kayu ken at lakuan yu la ding Amalekita ba ra kayung e paten kayabe ra; alang-alang ketang ganaka a pepakit yu karing sablang Israelita inyang meko la Ehipto. Inya likuan da la ring Keniteo ding Amalekita.
7: Lisuban na lang Saul ding Amalekita manibat Habila angga karin Shur a atyu king banda nang aslagan ning Ehipto.
8: Binihag neng mabie i Agag a ari da ring Amalekita; ala yang tinagan metung mang mabie karing tau.
9: Oneng tinagan neng Saul at ding sundalus na i Agag at ding masanting diling tupa at baka at miyayaliwang animal a mataba at ing sablang bage ating ulaga. Bukud mung ing bage alang ulaga ing sinira da o pete.
10: Ngana ning Ginu kang Samuel,
11: Malungkut ku uling gewa keng ari i Saul; selangsangan na ku at e na la tiparan ding kautusan ku. Mimua ya i Samuel at kabukas yang menalangin king Ginu .
12: Kabukasan, maranun yang mibangun ban pakikitan ne i Saul. Ngara ding sundalus kang Samuel, Minta ya pu Carmel i Saul; pepatalakad yang monumento ning tagumpe na at saka ya tinaglus Gilgal.
13: At inyang ikit neng Samuel i Saul sinabi na, Bendisyunan na ka sana ning Ginu , Samuel. Tiparan ku ing inutus na kanaku ning Ginu .
14: Oneng kitang nang Samuel, Nung makanyan, nanu ing buri nang sabian ning daramdaman kung inge da ring tupa at baka?
15: Pekibat nang Saul, Ibat la deti karing Amalekita. Tinagan da la ring sundalus ding masanting dili karing tupa at baka ban atin lang iyain king Ginung kekang Dios; subali kareti ala na keng tinagan pa.
16: Nganang Samuel kang Saul, Patugut ka! Makiramdam ka king sinabi na kanaku nabengi ning Ginu .
: Sabian yu, nganang Saul.
17: Kanita nganang Samuel, Agyamang malati mu ing paglalawe mu king kekang sarili, makanyan man gewa na kang manimuna da ring tribu na ning Israel. Ing Ginu linian na kang ari na ning Israel
18: at atin yang peparapat keka. Papapate na la ngan keka ding Amalekita ban alang metung mang mitagan karela.
19: Obat selangsangan mu ing sinabi na ning Ginu ? Obat mengasungasub ka king banding ikua yu at dinapat makarine arapan ning Ginu ?
20: Pekibat nang Saul kang Samuel, Pemintuan ku ne man ing Ginu . Tiparan ku itang parapat na kanaku. Binihag ke i Agag a ari na ning Amalek at ala kung tinagan karing Amalekita.
21: Oneng kinua ra ding sundalus ku ing banding simsam da, tupa at baka, ing sablang bage maulaga a e na buring mitagan ning Ginu ban atin lang iyain king Ginu a kekang Dios karin king Gilgal.
22: Nganang Samuel,
: Isanu wari ing babie tula king Ginu
: ding ain at animal a durulukan
: o ing tupad king kautusan na?
: Mas mayap ing pamintuan ya
: kesa king miyain metung a animal;
: mas mayap ing pakiramdaman ya
: kesa king taba ding tupang sasakripisyu ra.
23: Uling kasing dawak ne ning pamangulam ing pamaglaban king Ginu ,
: at ing kesiasan buntuk kalupa ne ning pamanyamba karing idolo.
: Uling e mu pemintuan ing utus ning Ginu ,
: sikuil na ing panga-ari mu.
24: Kanita nganang Saul kang Samuel, Mikasala ku; e ku memintu king utus ning Ginu at king payu mu kanaku uling pepaisaul ku king takut karing sundalus ku at tinuki ku king kaburian da.
25: Ngeni, patawaran mu sana ing depat kung kasalanan at tuki kang magbalik kanaku ban makasamba ku king Ginu .
26: Nganang Samuel kang Saul, E ra ka tukian uling e mu tiparan ing utus na ning Ginu , at leko na na ka king panga-ari mu king Israel.
27: Inyang palako ne i Samuel, telanan neng Saul itang punta na ning balabal na at megisi ya.
28: Nganang Samuel, Saul, king aldong iti anti ne waring ginisi ning Ginu ing kayarian na ning Israel keka at binie ne iti king metung a mas karapatdapat kesa keka.
29: E ya maglaram o magbayu isip ing Dios ning Israel uling e ne man tau a kailangan magbayu isip.
30: Kanita nganang Saul, Mikasala ku; makanyan man pakisabi kung mayap king e mu ku sana pakarine arapan da ring manimuna na ning Israel at tuki kang magbalik kanaku ban makasamba ku king Ginung kekang Dios.
31: Tikian na ne mang Samuel i Saul at sinamba ya i Saul king Ginu .
32: Kanita nganang Samuel, Idala ye kanaku keni i Agag a ari da ring Amalekita. Gagalgal yang linapit kang Samuel i Agag.
: Nganang Agag, Mapait a kamatayan ing kanakung arapan.
33: Pekibat nang Samuel, Dakal lang babaing e na manganak uli na ning espada mu. Ngeni ing sarili mung ima ya ing kawalan anak! Kasabi na niti pete ne i Agag at pemirasu arapan na ning Ginu karin king Gilgal.
34: Kaybat na nita, minta ya Rama i Samuel; minta ne man i Saul king bale na karin king Gibea.
35: At angga na king mete ya i Saul e no mikit Samuel. Makanyan pa man pigkalungkutan neng Samuel i Saul. Melungkut ya ing Ginu uling gewa neng ari na ning Israel i Saul.