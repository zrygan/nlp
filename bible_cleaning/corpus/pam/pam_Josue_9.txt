1: Meging pikabaluan la ring tagumpe da ring Israelita karing sablang ari dane albugan na ning Jordan: ding atyu karing bunduk-bundukan, karing kapatagan, karing lele ning Dagat ning Mediteraneo angga na Lebanon dane norti. Ila deti ring ari da ring Hiteo, ding Amoreo, ding Cananeo, ding Perezeo, ding Heveo, at ding Jebuseo.
2: Mitipun la at mikakasundu lang pisanmetungan da ing sikanan da ban labanan de i Josue at ding Israelita.
3: Inyang abalitan da ring memalen na ning Gibeon, deti Heveo la, nung nanu ing depatan nang Josue king Jerico at Ai,
4: pikayari da ing linlangan de. Migsadia lang pamangan da at lilan da karing lumang saku at tagpi-tagping balat a lulanan alak at seke ra karing asno ra.
5: Sinulud da ing imalan dang laun at ding pudpud dang sandalyas a penagpian. Masias na la at mengulapu ding tinape a dela ra.
6: Pintalan de kanita i Josue king kampu karin Gilgal, at ngarang migsalita kang Josue at karing memalen na ning Israel, Menibatan kami king marayung bansa. Buri mi ing gawa kayung metung a kasunduan kekami.
7: Oneng ngarang mekibat ding memalen na ning Israel karing Heveo, Ba't mo gawa ke pa mung kasunduan kekayu? Marahil malapit ya mu ing tuknangan yu.
8: Ngara kang Josue, Makasadia kaming sumuyu kekayu.
: Nganang kinutang Josue karela, Ninu wari ikayu? Nukarin kayu menibatan?
9: Kanita ngarang mekibat, Menibatan la ring talasuyu yu king marayung bansa at karin mi ya abalitan ing Ginung kekayung Dios. Miras kekami ing sablang depat na Ehipto
10: at nung nanu ing depat na karing adua rang ari ding Amoreo king dane aslagan na ning Jordan: ing Aring Sihon na ning Hesbon at ing Aring Og na ning Bashan a manuknangan Astarot.
11: Ding kekaming mamuntukan at ding sablang taung manuknangan king gabun mi sinabi ra kekami king magsadia kaming pamangan para king kekaming pamaglakbe at pakikitan da kayu. Sinabi ra kekami ing ibie mi ing sarili mi king pamanyuyu kekayu at aduan mi ing gawa kayung kasunduan kekami.
12: Lawan yu la pu ding kekaming tinape. Mamali-mali la pa inyang lakuan mi la ding pibalebale mi para makikit kekayu. Lawan yu la ngeni. Mangasias na la pu at mengulapu.
13: Bayu la inyang katmuan mi la dening balat-lulanan alak. Lawan yu la. Mitdas na la! Dening imalan mi at sandalyas melaun la king kekaban na ning pamaglakbe mi.
14: Tinggap da ring lalaki na ning Israel ing pamangan a ibat karela, oneng e la meniawad payu king Ginu .
15: Mekikasundu ya karela i Josue at e na na la pepapate. Taimtim lang mengaku ding manimuna ning komunidad ning Israel king tuparan de iting kasunduan.
16: Katlung aldo kaybat nang milabas ning pamikasundu ra abalu da ring Israelita king detang taung deta malapit la pala penibatan.
17: Inya meko la ding Israelita at kaybat na ning atlung aldo miras la karing siudad a tuknangan da: ing Gibeon, ing Kefira, ing Beerot, at ing Kiriat Jearim.
18: Makanyan man e ra la pete, uling taimtim lang mengaku karela ding karelang manimuna king lagyu ning Ginu , ing Dios ning Israel. Migreklamu la ding sabla karing karelang manimuna tungkul kaniti,
19: oneng ngarang mekibat, Mengaku tamung taimtim karela king lagyu na ning Ginu , ing Dios ning Israel. Inya ngeni e ta la malyaring taginan.
20: Paburen ta lang mie uli na ning pangaku tamu; nung ali parusan na katamu ning Dios.
21: Paburen yu lang mie, oneng ila ing maging talasibak dutung at saklung danum para kekatamu. Iti ya ing minungkahi da ring manimuna.
22: Inutus nang Josue king idala da la arap na ding tau Gibeon at nganang kinutang karela, Obat lininlang yu kami at sinabi yu king ibat kayu king marayung lugal samantalang keti kayu pala manuknangan?
23: Uling depat yu iti, makasumpa kayu. Ikayu at ding kabalen yu manatili lang ipus, talasibak dutung, at talasaklung danum para king bale ning Dios.
24: Ngarang mekibat, Depat mi iti uling abalu mi king tutu pin king ing Ginung kekayung Dios inutus na kang Moises, ing talasuyu na, ing ibie ne kekayu ing mabilug a gabun at paten la ding sablang taung manuknangan karin king kekayung panlub. Depat mi iti uli na ning takut mi kekayu; kinatmu keng takut uli na ning bie mi.
25: Ngeni, atyu kami king lalam na ning kekayung upaya; gawan yu kekami ing isipan yung mayap at matulid.
26: Inya oyni ing gewa nang Josue: iningat na la at e na la peintulutan ding Israelita ing paten da la.
27: Manibat na king aldong ita gewa na lang ipus; meging talasibak lang dutung at talasaklung danum para karing memalen na ning Israel at para king altar ning Ginu . Angga man ngeni menatili la king obra dang iti karing lugal nung nukarin pinili na ning Ginu ing misamban ya.