1: Anak ko, e mu la kakalinguan ding tuturu ku keka; e mu la kakalinguan tutuparan ding kakung kautusan
2: ban kumaba at mibendisyunan ing bie mu.
3: E mu tatanggian ing katapatan at ing kapanaligan. Isabit mu lang anting kwintas king kekang batal at itanam king kekang pusu.
4: Nung iti daptan mu, tumula ya keka ing Dios at ing tau.
5: Manalig ka king Ginu king mabilug mung pusu at e ka magtiwala kapilan man king sarili mung kaisipan.
6: E me kakalinguan ing Ginu king sablang kekang daraptan at pakit ne keka ing ustung dalan a kekang tuntunan.
7: E mu lalawan maragul ing kekang sarili; tumakut ka king Ginu at lakuan ing e mayap.
8: Nung yan ing kekang gawan, anting panulu kumayap lang sugat mu at sikan ing kekang katawan.
9: Parangalan me ing Ginu king pamiyain mu king kekang pibandian at karing mayap diling bunga na ning kekang tamnanan.
10: Nung daptan mu yan, kumatmu la ngan ding kekang datukanan at maglapo-lapo lang alak ding kekang lulanan.
11: Anak ko, neng sasabianan na ka ning Ginu , e mu sa tatanggian at pagkasala; pakaintindian mu at tanggapan bilang disiplina.
12: Uling didisiplinahan ne ning Ginu itang kaluguran na, antimo nung makananu neng sasabianan ning tata ing anak a kaluguran na.
13: Masuerti ya ing manakit kabiasnan at pamanalastas.
14: Maygit kaniti king pilak ing pakinabang at lalu yang maygit king gintung mal.
15: Maygit ya ing kabiasnan kesa karing alahas at ala yang kalupa king nanumang kekang pagnasan.
16: Makabang bie ing babie na at saka pibandian ampon dangalan.
17: Babie ning kabiasnan ing kaligayan at ituntun na ka king dalan ning kapayapan.
18: Mengari yang tanaman a mamunga karetang manintun kabiasnan.
19: Lelang ne ning Ginu ing yatu
: king kapamilatan ning keyang kabiasnan;
: binili ne ing banua king pagkabilian na
: kapamilatan ning beluan na.
20: Ing kabiasnan na
: ya ing pepasari ban ding ilug magus la,
: at ban ding biga king yatu uran ibaldug da.
21: Anak ko, e mu sa paburen ing kekang kabiasnan at mayap a kaisipan; e mu paintulut ing mawala la keka.
22: Ila ding munie bie at dangalan keka.
23: Inya lumakad kang alang takut at e ka misakab.
24: Magkera kang alang takut at mipatudtud kang maniaman.
25: E ka maligalig tungkul karing sakuna a biglang daratang anting bagyu karing e mayap a tau.
26: Uling ing Ginu ya ing mingat keka; e na paintulut ing manakbag ka king bitag.
27: Daptananan mu lang mayap ding mangailangan saup lalung-lalu na nung iti agyu mung gawan.
28: E mu na pibukas-bukas ing saup a aibie mu ngeni king kalupa mung tau.
29: E ka mimisip dapat e ustu king kalupa mung tau a manuknangan siping mu at magtiwala keka.
30: E ka makipate kenu man nung ala kang asangkan at e na ka ninanan balang.
31: E me kakaririan ing taung tampalasan ni makiapus king keyang daraptan.
32: Uling masusumami ya ing Ginu king taung e mayap, oneng tutula ya king taung matulid a dapat.
33: Susumpa na la ning Ginu ding pibalebale da ring e mayap a tau, oneng bibendisyunan na la ding pibalebale da ring banal.
34: Susunu na la ding palalu, oneng bibendisyunan na la ding taung mababa lub.
35: Tanggap lang dangalan ding biasa, oneng kamarinayan ing kamtan da ring mangmang.