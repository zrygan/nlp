1: Inya tituanan na ning Ginu itang bela na kekatamu, karing ukum tamu at ari, karing pamuntuk tamu, at karing sablang memalen ning Israel at Juda.
2: Ala pang bansa a mekatakman king kasakitan a pepagpa ning Ginu king Jerusalem kanitang tituanan ne ing tagle nang babala ning Kautusan nang Moises.
3: Uli na ning danup pengan ta la ding sarili tamung anak.
4: Kinalat na katamu ning Ginu karing miyayaliwang bansang makapadurut kekatamu, at pepailalam na katamu karing upaya da ring ari da. Mengapakarine tamu at meging pikakasaman ampon kasebian.
5: Lugal king itas na katamu kabilian, beba na katamu uling mikasala tamu king Ginu. E tamu pekiramdaman ing siwala na. Inya mesambut ya ing bansa tamu lugal king manyambut tamu.
6: Makatuliran ya ing Ginung kekatamung Dios, oneng itamu at ding makatua tamu kababayatnan tamu angga ngeni uli na ning depat tamung pamikasala.
7: Metupad la kekatamu ding sablang sumpa a binggitan ning Ginu.
8: Makanyan man, e ta pa mu rin linapit menalangin king Dios at e tinuknang king dapat a e mayap.
9: Mahigpit na katamung binten ning Ginu. Binie na la kekatamu ding utus na,
10: oneng e ta ya pekiramdaman o e tinuntun karing tuntunan a binie na kekatamu. Inya digpa la kekatamu deting parusang migdalang kasakitan uling makatuliran ya.
11: Ika, O Ginung Dios ning Israel, ing milual karing memalen mu king Ehipto king kapamilatan na ning mayupaya at makayatiat mung gamat, ning milagru ampon tanda, at maragul a upaya. Pepakit mu ing kekang sikanan inya akilala da ka angga ngeni ding bansa.
12: O Ginung kekaming Dios, mikasala kami keka; e kami meging tapat keka, lebagan mi la ding sablang kautusan mu.
13: E na ka sana mimimua kekami uling ditak na la mu ding mitagan kekami keting bansa nung nu mu ke inugse.
14: Pakiramdaman mu sana, O Ginu, ing panalangin mi at iligtas mu kami alang-alang king kekang dangalan. Gawan mu lang maganaka kekami ding memihag kekami
15: ban kanita abalu na ning mabilug a yatu king ika ing Ginung kekaming Dios, at king ing Israel ya ing pinili mung maging sarili mung balen.
16: O Ginung makalukluk king banuang tuknangan mu, lawan mu kami at pakiramdaman mu kami.
17: Ibuklat mu la ding mata mu at lawan mu kami. E na la makaibie pang kapurian keka ding mete o makapamalita king kekang e pamangabiran.
18: Ding makaibie mung kapurian keka o makapamalita king kekang e pamangabiran ila ding mabie agyang pang daralan lang maragul a kasakitan, agyang pang mebukut la at maina o danupan at mapula mata.
19: O Ginung kekaming Dios, ipakisabi ming mayap, malunus ka sa kekami, e uli na ning nanumang depat dang mayap ding makatua mi at ding ari mi.
20: Kekami mu bigsak ing maragul mung mua antimo nung makananu mung sinabing kekang daptan kanitang migsalita la ding talasuyu mung propeta kekami. Ngamu kekami king kapamilatan da,
21: Duku kayu king ari ning Babilonia at suyuan ye at papanatilian da kayu king bansang binie ku karing makatua yu.
22: Nung e kayu mamintu king utus kung suyuan ye,
23: kanita ku na pututan ing tula at ing pamagpiesta karing siudad ning Juda at Jerusalem. E na kanita maramdam pa ing inge ning kasalan. Malasak ya ing bansa at milako ya tau.
24: Oneng e mi pemintuan ing utus mung suyuan mi ya ing ari ning Babilonia. Uli na niti, tituanan mu itang sinabi mu king kapamilatan da ring propeta a kulkulan da la at ikalat ding butul da ring mete ming ari at makatua.
25: Oyta pakakalat la at makatangad king pali ning aldo at king dimla neng bengi. Mete lang magkakasakit king danup, king gera, at king sakit.
26: Lesak me ing Templo uli na ning kasalanan da ring memalen ning Israel at Juda, at menatili yang lasak angga ngeni.
27: Makanyan man, O Ginung kekaming Dios, penupaya mu kami at melunus ka kekami
28: antimo ing pengaku mu kang Moises a talasuyu mu inyang king akakit da ring tau pepasulat mu la ding utus mu.
29: Ngamu, Nung e yu ku pamintuan, dumitak kayu at iyugse da kayu karing aliwang bansa.
30: Balu ku king e yu ku pamintuan uling masias kayu buntuk. Oneng makapi-isip-isip kayu potang mebihag na kayu at miyugse.
31: Kanita yu akilala king aku ing Ginung kekayung Dios, at dinan da kayung pamisip at balugbug a biasang makiramdam.
32: Kanita yu ku purian at ganakan king bansa nung nu kayu miyugse.
33: Sisian yu ing kesiasan yung buntuk at tuknang na kayung darapat e ustu, uling aganaka yu ing milyari karing makatua yu inyang mikasala la kanaku.
34: Kaybat na nita, ibalik da kayu king bansa a tapat kung pengakung ibie karing makatua yung i Abraham, Isaac, at Jacob. Maging kekayu yang pasibayu. Parakalan ku ing bilang yu at e na kayu kapilan man dumitak.
35: Gawa kung alang anggang kasunduan kekayu; aku ing maging Dios yu at ikayu ding maging memalen ku. E ku na la kapilan man ilako ding memalen ku king bansang binie ku karela.