1: Inyang magumpisa yang mig-ari king Juda i Jeoiakim a anak nang Josias, migsalita ya kanaku ing Ginu .
2: Ngana, Jeremias, talakad ka king libutad ning patyu ning Templo at ibalita mu ing sablang inutus kung sabian mu karing taung manibatan karing balen na ning Juda ban samba karin. Ala kang lalaktawan metung man karing amanu ku.
3: Mapalyaring makiramdam la ding tau at lakuan da ing e mayap dang pamibiebie. Nung makanyan ing mapalyari, e ku na kanita ibalaus ing balak kung kasiran karela uli na ning dapat dang e mayap.
4: Sinabi na kanaku ning Ginu king sabian ku karing tau ing anti kaniti: Aku, ing Ginu , sinabi ku king sukat yu kung pamintuan king kapamilatan na ning pamanupad yu karing turu a binie ku kekayu,
5: at dinan yong pansin ding amanu da ring talasuyu ku, ding propetang alang tuknang kung tutubud kekayu. E yu bitasang pemintuan ing sinabi da kekayu.
6: Nung manatili kayung e mamintu daptan ku keting Templo itang depat ku karin king Silo, at gamitan de ring sablang bansa ning yatu anting sumpa ing lagyu na niting siudad.
7: Ding pari, ding propeta, at ding sablang tau dimdam dang sasabian ku la ngan deting amanu king Templo.
8: At kaybat kung asabi ing pasabi na ning Ginu , dekap da ku at ngarang kinulisak, Sukat kang paten!
9: Baket sinabi mu king lagyu ning Ginu king iting Templo maging anti ya king Silo at king iting siudad malasak ya at ala nang bitasang manuknangan keti? Kanita pilupungnan da ku ding tau.
10: Inyang abalitan da ring manimuna na ning Juda ing milyari, memalagua lang meko king palasyu at minta la king Templo at linukluk la karing karelang lugal king Bayung Pasbul dalan.
11: Kanita ngara ding pari at ding propeta karing manimuna at karing tau, Karapatdapat yang sentensiang kamatayan ing lalaking iti uling migsalita yang laban king kekatamung siudad. Ikayu mismu dimdam yeng migsalita.
12: Kanita sinabi ku, Tinubud na ku ning Ginu ban ibalita ku ing sablang dimdam yu laban keting Templo at keting siudad.
13: Kailangan ing magbayu kayung bie at pamintuan ye ing Ginung kekayung Dios. Nung makanyan ing daptan yu e na na kanita ibalaus ing balak nang kasiran a sinabi nang iparala na kekayu.
14: Atyu na ku man king lalam ning kekong upaya! Daptan yu kanaku itang isipan yung mayap at matulid.
15: Oneng iti ya ing pakatandanan yu: nung paten yu ku, ikayu at ding tau niting siudad mikasala kayung pamakamate king taung alang kasalanan uling ing mitubud kanaku ya ing Ginu ban ibie ke kekayu iting babala.
16: Kanita ngara ding manimuna at ding tau karing pari at propeta, Migsalita ya kekatamu ing lalaking iti king lagyu na ning Ginung kekatamung Dios; e ya sukat paten.
17: Kaybat na nita, tinalakad la ding mapilan a makatua at ngara karing taung makatipun,
18: Inyang i Hezekia ya ing ari na ning Juda, i propeta Mikeas ning Morastita sinabi na karing sablang tau king ing Ginung Mayupaya migsalita yang anti kaniti,
: Masarul yang anti ing marangle ing Zion;
: maging buntun ne ning kasiran ing Jerusalem,
: at maging gubat ya ing Templo king bunduk-bundukan.
19: I Aring Hezekia at ding memalen na ning Juda e re pete i Mikeas, bagkus mitakutan ya i Hezekia king Ginu at depat na ing agyu na ba neng paligayan ing Ginu . At binawi na ning Ginu itang binalak nang miparalang kasakitan a sinabi nang iparala na. Ngeni itamu ing malapit nang paralang kasakitan king mismung sarili tamu.
20: Atin munamang metung a lalaki, Urias ing lagyu na; anak neng Semaia ning Kiriat Jearim. King lagyu na ning Ginu migsalita ya iting lalaki anti i Jeremias laban king siudad a iti at iting bansa.
21: Inyang dimdam nang Aring Jeoiakim at ding sundalus na ampon opisyal ing sinabi nang Urias, migkapilit ya ing ari ban ipapate ne. Oneng abalitan nang Urias iti; inya tinakas ya king takut na at minta ya Ehipto.
22: Makanyan man, tinubud ne ning Aring Jeoiakim i Elnatan a anak nang Akor at ding mapilan pang lalaki ban munta Ehipto at kuanan ya i Urias.
23: Binalik deng pasibayu kang Aring Jeoiakim; pepapate ne at pepayugse ing bangke nang Urias king kutkutan na ning balen.
24: Oneng, aku, e ku miras karing gamat da ring tau at e ku mete, uling sinaupan na kung Ahikam a anak nang lalaking Safan.