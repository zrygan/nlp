1: Nung katakutan me at gagalangan ing Ginu, iti ya ing daptan mu: Pakapagaralan me ing Kautusan na at kamtan mu ing Kabiasnan.
2: Kalupa na ning metung a ima o ning babaing bayung kasal, lumual ya ban salubungan na ka.
3: Mengari king pamangan at inuman ing ibie na kekang kabiasnan at pamanalastas.
4: Magsandal ka king Kabiasnan at e ka mabigu.
5: Gawan na kang maygit kagalang-galang karing kasiping mung bale, at potang magsalita ka king kapulungan da ring tau, ituru na ing sabian mu.
6: Manakit kang tula ampon ganap a ligaya, at e ya makalinguan ing lagyu mu kapilan man.
7: Oneng ding mangmang at makasalanan e re kamtan o akua mang sulyapan ing Kabiasnan.
8: Malyap ya ing Kabiasnan karing taung matas a lub at marayu ya king kaisipan da ring malaram.
9: E sukat magkantang kapurian king Dios ing makasalanan, uling e naman tapat ing kapanyamban na.
10: Pamipasiag king Kabiasnan ing pamagkantang kapurian at pamanaus pansin king Ginu.
11: E me sisisian ing Ginu uli ning kasalanan mu; e na gawan itang dapat a kasaman na.
12: E mu sasabian king linili na ka. E na kailangan ing saup da ring taksil king pangatuparan ding binalak nang kapagnasan.
13: Mikakamas ya ing Ginu king sablang uri ning kasalanan; e la mayayagkat king nanumang e mayap detang tatakut king Ginu.
14: Manibat na kanitang lelangan ne ing yatu, binie na king tau ing kalayaan mamili ketang buri na.
15: Nung bisa ka, atuparan mu la ding utus ning Ginu, atyu keka nung buri mu ing maging tapat ka o ali king Ginu.
16: Mibili yang danum at api king arap mu, kuanan me itang buri mu.
17: Makapamili ka kareting adua: ing bie o ing kamatayan? Itang kekang pilinan ya ing kekang tanggapan.
18: Maragul ing Kabiasnan na at upaya ning Ginu, akakit na ing sabla.
19: Balu na ing sablang daraptan ning tau, at ingatan na la detang ating takut at galang king Ginu.
20: Ala yang inutusan a dapat e mayap o peintulutan dapat pamikasala.