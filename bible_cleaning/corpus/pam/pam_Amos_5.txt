1: Memalen ning Israel, makiramdam kayu kaniting kanta a kakung ikanta para kekayu tungkul karing mete
2: Ing dalagang Israel miragsa ya,
: at e ne pasibayung talakad pa!
: Oyta, king gabun makapase ya,
: at alang sumaup ban ibangun ya.
3: Sasabian na ning Ginung Dios , Papalual yang libung sundalus ing metung a siudad king Israel, oneng dinalan la mu ding mibabalik; papalual yang dinalan ing aliwang siudad, oneng apulu la mu ding mibabalik.
4: Sasabian na ning Ginu karing memalen ning Israel, Aku ing panintunan yu at e kayu mate.
5: E kayu pupunta king Beerseba ban samba. E yu ku pagpilitan akit king Betel; muli ya king ala ing Betel. E kayu pupunta karin Gilgal uling makatalaga lang miyugse ding memalen na king aliwang lugal.
6: Lumapit kayu king Ginu at e kayu mate. Nung e ye lapitan datang yang anting silab at gisanan na la ding memalen na ning Israel. Dulukan na la ning api ding memalen na ning Betel at ala metung man a makapatda kaniti.
7: Maging makalunus ing mapalyari kekayu uli na ning babaluktut yu ing hustisia at e yu babie ing katuliran a mangaintulid karing tau!
8: Ing Ginu ya ing linalang karing batuin,
: ing Pleiades at ing Orion.
: Gagawan nang anting aldo masala ing karalumduman,
: at ing aldo gagawan neng bengi.
: Ausan nang lumapit ning Ginu ing danum ning dagat,
: at tutugtug na king yatu.
: Ing lagyu na Ginu .
9: Parala yang kasiran karing taung masikan, at pati na karing kuta ra.
10: Kasaman yu la ding taung papakilala king e matulid at ding taung magsalita king mabilug a katutuan arapan na ning husgadu.
11: Gigipitan yu la ding kalulu at panakawanan yu la king karelang pupul. Inya e kayu makapanuknangan karing bale batu a kekong tatalakad o makainum alak ibat karing malagu yung mulahan ubas.
12: Balu ku nung nu la anti karakal at kabayat ding kekong kasalanan. Lulupigan yu la ding mayap a tau, tatanggap kayung suhul at sasabatan yu la ding pakakalulu king pamagkamit dang hustisia karing husgadu.
13: Inya masanting pa ing e na kayu bubulad kaniting panaun a e mayap!
14: Ing mayap ya ing sukat yung daptan at aliwa ing e mayap ban e kayu mate. Kanita tune makiabe ya kekayu ing Ginung Dios a Mayupaya, antimo ing papaniwala yu.
15: Pikasaman yu ing e mayap at luguran yu ing mayap, at pagsikapan yung mag-ari ing hustisia karing husgadu. Palamang-lamang malunus ya ing Ginu karing mitagan a memalen na ning bansang iti.
16: Inya sasabian na ning Ginu , ing Dios a Mayupaya, Mika tangisan at saingsing king balang dalan na ning siudad. Mayaus la ding makiupang manangis at pati ding ortelanu ban tumangis karing mete da.
17: Mika tangisan libutad da ring sablang mulahan ubas, uling datang ku ban parusan da kayu. Ing Ginu ya ing migsalita.
18: Makalunus ing mapalyari kekayung magnasang datang ne ing aldo ning Ginu ! Nanu mo ing apala yu king aldong ita? E ya maging aldo na ning sala para kekayu nune aldo ne ning dalumdum!
19: Mangari ya king metung a lalaking tatakas king leon, oneng mekasalubung yang oso! O kaya, mangari ya king metung a lalaking minuli king bale na at migsandal king dingding, oneng matuktuk ya palang ubingan!
20: Magdala yang karalumduman ing aldo ning Ginu , e sala; aldo yang makatakut; ala yang bitasang sala!
21: Ngana pa ning Ginu , Pikakasaman ku la ding kekong relihiosung katipunan; e ku na la apibata!
22: E ku la pakundanganan ding kekong ain-a-durulukan at ain-a-pamangan. At e ku la tanggapan ding pepataba yung animal a darala yung anting ain-ning-pamisulusulu.
23: Tuknangan yu na ing masigla yung pamagkanta. E ku na la buring daramdaman ding kekayung alpa.
24: Nune paburen yung magus ing hustisia anti ing danum king batis at ing katuliran anti king ilug a e kakati.
25: Memalen ning Israel, king kekaban da retang apat apulung banua ning pamanaid ku kekayu libutad ning disyerto e ku inawad kekayu ing dinan yu kung ain-sakripisyu at aliwa pang ain.
26: Oneng ngeni uli na ning simban yu la ding larawan nang Sakkut a kekong ari at i Kaiwan, ing kikilalanan yung dios a batuin, sapilitan yu lang idala reng larawan a ren
27: potang iyugse da na kayu king aliwang bansa a lagpus pa Damasco, nganang sasabi ning Ginu a maki lagyung Dios a Mayupaya.