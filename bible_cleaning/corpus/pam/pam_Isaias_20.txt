1: King utus na ning Aring Sargon ning Asiria, lisuban ne ning matas diling pamuntuk da ring sundalung Asiriano ing Asdod, ing metung karing siudad na ning Filistia.
2: Atlung banua bayu milyari iti, sinabi na ning Ginu kang Isaias, ing anak nang Amoz, king ilukas ne ing magaspang a imalan a susulud na pati na ding sandalyas na. Memintu ya i Isaias at linakad yang alang imalan at alang sapin a bitis.
3: Ngana ning Ginu inyang mebihag ne ing siudad na ning Asdod, Lalakad yang alang imalan ing talasuyu kung i Isaias at alang sapin a bitis kilub ding atlung banua. Iti ya ing tanda nung nanu ing mapalyari king Ehipto at Etiopia.
4: Tairan na la ning ari ning Asiria ding alang imalan a mabihag kareting aduang bansa. Lumakad lang alang imalan at alang sapin a bitis ding kayanakan at makatua, at mayakit ing pisinup-sinup nang dake ning karelang katawan. Iti magdalang kamarinayan king bansang Ehipto.
5: Masira la lub at milako kapanayan detang binie ra ing karelang kapanaligan king Etiopia at detang migmayabang tungkul king Ehipto.
6: Potang datang na ing panaun a ita, sabian da ring taung manuknangan king pampang ning Filistia, Lawan yu nung nanu ing milyari karing taung panaligan tamung magdipensa kekatamu laban king ari ning Asiria! Makananu tamu pa ngening miligtas?