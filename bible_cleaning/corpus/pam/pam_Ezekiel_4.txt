1: Ngana pang sinabi ning Dios, Anak ning tau, kuma kang metung a baldosa; ibili me king arapan mu at igulis me ing siudad ning Jerusalem.
2: Kaybat, ban alarawan mu ing pangakubkub na, ibili mu lang makapatulug ding dutung a paniagka, ding kulkul, ding kampu, at ding trosung paglasak.
3: Kuma kang metung a kawaling bakal at ibili meng anting metung a pader pilatan mu at ning siudad. Arapan me ing siudad. Paburen meng makubkub at ika ing kumubkub kaniti. Maging metung yang palatandanan king bansang Israel.
4: Kaybat magkera ka king banda mung kayli at ipatung ku keka ing pamikasala na ning bansang Israel.
5: Kilub ding atlung dalan at siam apulung aldo manatili ka karin at magdusa uli na ning karelang pamikasala. Katumbas ne ning metung a aldo ing balang banua ning karelang pangaparusan.
6: Potang apupus mu na ita, magbiling ka king banda mung wanan at pagdusan mu kilub ding apat apulung aldo ing pamikasala na ning Juda; manunggal aldo para king balang banua ning karelang pangaparusan.
7: Ilawe mu lang maratna ding mata mu king makubkub a Jerusalem. Ilislis me ing takde mung baru at iyatiat me ing kamau mu king siudad, at magsalita kang ula laban kaniti.
8: Igapus da ka ban e ka makabiling misusumangid anggang e mapupus ing pangakubkub na.
9: Kuma ka ngening trigu, sebada, butul kamangyang, sitsaru, mihu, at espelta. Piyabe-abe mu ngan at gawa kang tinape. Iti ya ing kanan mu kilub ding atlung dalan at siam apulung aldo kabang makakera ka king dane mung kayli.
10: Makapaintulut keka aldo-aldo ing walung onsang tinape, at iti sukat makagyu angga king kabukasan.
11: Limitadu mu ing danum a inuman mu, adua mung tasa balang aldo.
12: Patau kang api king melanging dinat ding tau, maglutu kang tinape at kanan me iting tinape king akakit da ring tau.
13: Ngana ning Ginu , Ipayabut na niti nung makananu lang mangan ding Israelita king pamangan a babawal na ning Kautusan potang ikalat ku na la karing aliwang bansa.
14: Oneng ngakung mekibat, Ali, Ginung Dios ! E ku pa bitasang dinatan ing sarili ku. Manibat na kanitang malati ku e ku pa bitasang mengan king nanumang karning animal a mete na kabud o pete da ring malyap a animal. E ku pa bitasang mengan nanumang pamangan a mituring e malinis.
15: Kanita sinabi na ning Ginu , Nung makanyan, paintulutan da kang gumamit dinat baka a gamitan mu king pamaglutu mung tinape.
16: Ngana pang tinuglung, Anak ning tau, ituknang ku ing paniatang ding tinape kilub ning Jerusalem. Magulu la pamisip at malisuas la ding tau karin kabang pagrasyun da na ing pamangan a pagkabie ra at ing danum a inuman da.
17: Kagisanan lang tinape ampon danum; masira na la lub kanita at mayayat la uli na ning kasalanan da.