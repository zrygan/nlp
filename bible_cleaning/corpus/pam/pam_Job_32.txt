1: Uli na ning kapaniwalan nang Job king ala yang kasalanan, tiknangan deng pakibatan ding atlung lalaki.
2: Kanita ya mimua i Elihu a anak nang Barakel at lahi nang Bus, king pamilya nang Ram, uling ing sarili nang Job ya ing dirinan nang matulid at aliwa ing Dios.
3: Mua ya naman karing atlu nang kakaluguran Job uling agyang sinabi da king i Job atyu ya king kamalian oneng ala lang balung ipakibat da kang Job inya lalto pa king balamu ing Dios ya pa ing atyu king kamalian.
4: Uli na ning i Elihu ya ing anak karela, menaya ya anggang e la ngan meyaring migsalita.
5: Mimua ya inyang e na la makabulad ding atlung lalaki,
6: at megumpisa yang migsalita i Elihu. Ngana
: Anak ku mu at matua na kayu,
: inya mikakunu ku at tatakut kung sabian ing atyu king lub ku.
7: Sinabi ku king sarili ku king dapat lang magsalita ding maki idad na,
: king idake ra ing dakal a kabiasnan da.
8: Oneng ing espiritu ning Mayupaya ya ing daratang king tau,
: at babie beluan.
9: Aliwa ing tua da ring tau yang babie kabiasnan
: o makasaup karela ban abalu ra nung nanu ing mayap.
10: Inya ngeni, aduan ku ing makiramdam kayu
: at sabian ku kekayu nung nanu ing isipan ku.
11: Mibata kung mekiramdam kabang magsalita kayu,
: at menaya ku kabang panintunan yu la ding amanung maki kabiasnan.
12: Maingat da kayung pekiramdaman,
: at lawan yu, ala metung man
: ing mekatutul kekayu king sinabi nang Job.
13: Makananu yung sabian ngeni ing atyu kekayu ing kabiasnan?
: Uli ning e ye atutulan i Job, ing Dios ya ngeni ing kailangan makibat.
14: Ikayu, aliwa aku, ing akasabi nang Job,
: oneng e ke pakibatan kalupa ning kekayu.
15: E na la mekabulad kang Job;
: ala na lang asabi pa.
16: Manaya na ku wari uling e la magsalita,
: uling pakatalakad na la mu, at ala nang balung sabian?
17: Aku ing munie pakibat; sabian ku ing isipan ku.
18: E na ku makapanaya pa ban magsalita.
: E ku na la apibata ding amanung atyu kaku.
19: Nung e ku pa magsalita,
: matdas kung anting balat a lulanan a maki bayung alak.
20: Kailangan kung magsalita ba kung mika kanawan.
: Ibuklat ku lang labi ku ba kung magsalita.
21: Kaninu man ala kung kakabiran
: ni e ku gumamit pamipapuri kenu man.
22: E ku ugali ing babie kapurian
: uling malalagua na kung arian ning kaku linalang.