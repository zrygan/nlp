1: Ngana ning Ginu , Daratang ne ing panaun nung kapilan aku ing maging Dios da ring sablang lahi nang Israel at ila ding maging memalen ku.
2: Karin king disyerto pepakit kung lunus karetang taung mekaligtas king kamatayan. Inyang bisa lang mika kapaynawan ding Israelita,
3: pepakit ku karela ibat king marayung lugal. Memalen ning Israel, menatili kung malugud kekayu, inya menatili kung papakit kekayu ing lugud kung e kukupas.
4: Pasibayu da kayung italakad. Pasibayu da kayung patigtigan karing kekong pandereta at terak kayung masaya.
5: Pasibayu kayung tanam ubas karing bunduk-bundukan na ning Samaria at mangan la detang menanaman karing bunga da ring ubasan.
6: Wa, daratang na ing panaun nung kapilan ding lalaking magbante ikulisak da karing bunduk-bundukan na ning Efraim, Tara at mukiat tamu king Zion, king Ginung kekatamung Dios.
7: Ngana ning Ginu ,
: Magkanta kayung masaya para king Israel,
: ing maragul dili karing bansa.
: Magkanta kayu karing kanta ning kapurian,
: Linigtas na la ning Ginu ding memalen na;
: kinabus na la ding sablang mitagan.
8: Iyuli ku lang ibat king norting bansa,
: at tipunan ibat karing wakas ning yatu.
: Datang lang kayabe ra ding bulag at pile,
: ding mabuktut at ding malapit nang manganak.
: Muli lang metung a maragul a bansa.
9: Kikiak lang datang ding taung kakung memalen;
: manalangin la kabang kaku lang tatairan.
: Tairan ku la karing sibul ning danum,
: karing patag a dalan, at e la misakab.
: Uling anti kung tata para king Israel,
: at ing Efraim ya ing kakung pangane.
10: Ngana pa ning Ginu ,
: Ikong bansa, makiramdam ko kaku
: at ibalita yu la ding amanu karing marayung pulu.
: Kaku lang kinalat ding taung kakung pinili, oneng kaku lang tipunan
: at banten anti ing pastul a magbante karing keyang kawan.
11: Gewa ku lang malaya ding memalen ning Israel,
: at linigtas ibat king bansang mayupaya.
12: Datang la at magkanta king tula king Bunduk ning Zion,
: at tumula la karing kakung babie
: binutil, alak, at larung olibo,
: tupa ampon baka.
: Mangari la king mulahan a parating mididiligan,
: at e na la takman kalungkutan kapilan man.
13: Terak la kanita ding anak a babai, at maging masaya la
: at tumula la ding lalaki, kayanakan, at ding makatua.
: Pasiknangan ku la lub, at ing pamagpaldas da gawan kung tula,
: at ing lungkut da saya.
14: Pakabsian ku la ding pari king pekamaniaman a pamangan,
: at ibie ing kailangan da ring sablang taung kakung pinili.
: Aku, ing Ginu , ing migsalita.
15: Ngana ning Ginu ,
: Ing metung a siwala meramdam ya king Rama,
: ing siwala ning mapait a tangis.
: Manangis ya i Raquel uling ding anak na
: ala na la,
: at tatanggian na ing mipaligayan ya.
16: Tuknang na kang kikiak,
: at lua kekang pulisan.
: Ing sablang kekang depat para karing kekang anak siguradung miyablasan;
: datang lang pasibayu ibat king bansa da ring kalaban.
17: Ating kapanayan para king kekang panaun a daratang;
: magbalik la keka ding kekang anak.
: Aku, ing Ginu , ing migsalita.
18: Daramdaman ku la ding memalen ning Israel
: a magsalitang mitmung lungkut.
: Ngara, Ginu , mengari kami karing malyap at alang isip a toro,
: oneng tiru mu kaming maging mapamintu.
: Ibalik mu kami;
: makasadia kaming mibalik keka,
: ing Ginung kekeng Dios.
19: Ginulut ke keka,
: oneng e migluat mignasa keng mibalik.
: Kaybat mu keng perusan,
: diku mi la ding kekeng buntuk king lungkut.
: Mengapakarine kami at milako dangalan,
: uling mikasala kami inyang kayanakan kami.
20: Israel, ika ing pakamalan kung anak,
: ing anak a tutu kung kaluguran.
: Neng babanggitan ke ing kekang lagyu,
: agaganaka da kang mitmung lugud.
: Titibuk ya ing pusu ku para keka;
: maging malunusan ku keka.
21: Mibili kang tanda at tandanan me ing dalan;
: pasibayu meng panintunan ing dalan a kekang likuan.
: Magbalik kayu, memalen ning Israel,
: muli na kayu karing balen yung likuan.
22: Angga kapilan, ikong taung alang kapanaligan ing mikakunu kayu?
: Linalang kung metung a bage bayu at makayaliwa,
: anting babaing magdipensa para king lalaki.
23: Ing Ginung Mayupaya, ing Dios ning Israel, sasabian na, Potang ibalik ku na la ding tau king karelang bansa, pasibayu dang sabian king bansa ning Juda at karing balen na ing anti kaniti,
: Mananu na sanang bendisyunan ne ning Ginu ing banal nang bunduk-bundukan ning Jerusalem,
: ing banal a lugal nung nu ya manuknangan.
24: Manuknangan la ding tau king Juda at karing sablang balen na at mika ortelanu ampon pastul a kayabe ding kawan da.
25: Dinan ku lang kapaynawan detang mapagal at pakabsian ing balang metung a maina uli na ning danup.
26: Inya ding tau karelang sabian, Metudtud ku at presku ku panamdam inyang migising ku.
27: Aku, ing Ginu , sasabian ku king ing panaun daratang na nung kapilan katmuan ku lang tau at animal ding bansang Israel at Juda.
28: At nung makananu keng begutan, lesakan, belugse, lesak, at kelisan king balat ning gabun, makanyan keng itanam at italakad pasibayu.
29: Potang datang na ing panaun a ita, e ra na pasibayung sabian ding tau,
: Mengan lang maslam a ubas ding pengari,
: at meliniu la ipan ding karelang anak.
30: Nune, liniu ya ipan ing balang mangan maslam a ubas, at mate ya ing ninuman uli na ning depat nang kasalanan.
31: Ngana ning Ginu , Daratang na ing panaun nung kapilan gawa kung bayung kasunduan karing memalen ning Israel at karing memalen ning Juda.
32: E ne kalupa nitang matuang kasunduan a gewa kung kayabe ding karelang makatua inyang linigtas ku la karing gamat ku at leko king Ehipto. E re tiparan ing kasunduan agyang meging anti kung asawang lalaki karela.
33: Anti ya kaniti ing bayung kasunduan a gawan ku karing memalen ning Israel: Ibili ke ing kautusan ku king mabilug dang pangatau at isulat ke iti karing karelang pusu. Aku ing maging karelang Dios at ila naman ding maging memalen ku.
34: Ala na metung man kanita ing ituru ne ing kabalen na ban pakibaluan ne ing Ginu uling ding sabla abalu ra ku, manibat king malating dili at angga na king maragul dili. Patawaran ku ing karelang kasalanan at kalinguan ku ing karelang kasalanan. Aku, ing Ginu , ing migsalita.
35: Papaslag ne ning Ginu ing aldo ban maging sala neng aldo,
: ing bulan, at ding batuin para king kabengian.
: Aligogon ne ing dagat ban miung ya;
: Ginung Mayupaya ing lagyu na.
36: Pangaku na king manatili yang bansa ing Israel
: kabang manatili ing kaayusan ning keyang lelangan.
37: Nung datang ing oras a ing banua masukad ya,
: at ding pundasyun ning yatu masiasat la,
: kanita tanggian na la ding memalen ning Israel,
: uli ning kasalanan da.
: Ing Ginu ya ing migsalita.
38: Ngana ning Ginu , Daratang na ing panaun nung kapilan ing mabilug nang siudad ning Jerusalem pasibayu yang mitalakad manibat king dane albugan ning Toring Hananel angga king Pasbul dalan ning Suluk.
39: At taglus ya ing angganan na manibat karin king dane albugan angga king bunduk-bundukan na ning Gareb at dumurut angga na king Goa.
40: Ing kabilugan a kapatagan nung nu ra la kukutkut ding mete at iyugse ing basura at ding sablang marangle babo ning Sapa ning Kidron at angga na king Pasbul dalan ding Kabayu dane aslagan, maging banal lang lugal para kanaku. E ne kapilan man pasibayung mabagut o malasak ing siudad.