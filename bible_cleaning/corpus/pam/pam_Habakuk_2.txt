1: Mukiat ku king kanakung toreng-batiawan at manaya ku ban abalu ku nung nanu ing sabian na ning Ginu kanaku, at nung nanu ing pakibat na tungkul king kanakung reklamu.
2: Iti ya ing pekibat na ning Ginu kanaku: Isulat mung masalese karing tinabas a batung pisusulatan ing pepabalu ku keka ban malyari yang mabasa king metung mung saglit.
3: Isulat mu uling e pa miras ing panaun para mipatutuan iti. Oneng mabilis neng daratang ing panaun ban ing papakit ku keka mipaltutu. Balamu mabagal ing paniatang na, oneng panayan me, siguradung marapat; e ya mayantala.
4: At iti ya ing mensahi: E la miligtas detang e mayap, oneng detang matulid a pamibiebie mie la, uli na ning kasalpantayanan da king Dios.
5: Mapaglinlang ing pibandian. Palalu la at ala lang karatunan ding taung sakim; kalupa na ning kamatayan, e la bitasang patugut. Inya lulusuban de ing bansa kaybat ning metung a bansa para king sarili dang kapakanan.
6: Ding taung mesakup isunu da la at insultuan ding taung miniakup karela. Sabian da karela, Kakuanan yu ing e kekayu, oneng makalunus na kayo! Angga kapilan ing magpakabandi kayu king kapamilatan na ning pamamilit yung mamayad la ding mika utang kekayu?
7: Oneng ikayung meniakup karing aliwa, king e yu piadian, mikutkut kayu naman king utang at mapilit kayung mamayad patubu. Datang la ding kalaban at pagalgalan da kayu. Kuanan da ing pibandian yu!
8: Simsam yu la ding memalen da ring dakal a bansa, oneng ngeni detang mitagan ila ding maniamsam kekayu, uli na ning pamakamate depat yu at uli na ning kasiran a piniapat yu karing tau keti king yatu at karing miyayaliwa nang siudad.
9: Makalunus na kayo! Agawa yu lang mabandi ding kekayung pamilya king kapamilatan na ning pamaniamsam, at pekikuanan yung ligtas la ding bale yu king nanumang sakuna at panganib!
10: Oneng ding dapat yu ilang migdalang kamarinayan karing kekayung pamilya. Ing depat yung kasiran karing aliwang bansa ya ing mismung pepasari king sarili yung kasiran.
11: Pati batu da ring pader kukulisak lang laban kekayu at kakablas da ring dingding ing kulisak.
12: Makalunus na kayo! Tinatag ye ing metung a siudad king kapamilatan na ning pamangawang krimen, at peparagul ye iti king kapamilatan na ning pamakamate.
13: Megisan la sikanan ding bansang sekupan yu king obrang ala namang kabaldugan, at kaybat muli mu king api ing sablang pegobran da. Ing Ginung Mayupaya ya ing makirapat kaniti.
14: Nung makananu lang mitmung danum ding dagat makanyan ya namang kumatmu ing yatu king beluan tungkul king ligaya na ning Ginu .
15: Makalunus na kayo! Pemakarinayan yu la king kekayung bigsikan at pinyira dangalan ding kekayung kasiping a bansa; mipaid lang anti ding malasing uli na ning depat yu karela.
16: E lumuat ikayu naman ing mibuntunanan kamarinayan king lugal na ning dangalan. Ikayu man minum kayung alak at mipaid kayu. Painuman na kayu ning Ginu king mismung kopang kekayung pemarusa, at miyalilan kamarinayan ing kekayung dangalan.
17: Kinutud yu la ding tanaman karing kagubatan ning Lebanon; ngeni ikayu naman ing makutud. Pete yu la ding animal na; ngeni ding mamatakut kekayu ila ding animal. Iti mapalyari uli na ning dakal a pamakamate depat yu, at uli na ning kasiran a piniapat yu karing tau keti king yatu at karing miyayaliwa nang siudad.
18: Nanung kwenta na ning metung a idolo? Metung ya mung bage gewa na ning tau, at ala yang sasabian keka nune mu pawang kalaraman. Nanung pakinabang na ning tau king pamanalig na king mismung gewa nang idolo a e man makapaniabi?
19: Makalunus na kayo! Sasabian yu king kapirasung dutung, Migising ka! o king kapirasung batu, Mibangun ka! Atin ya waring malyaring apabalu kekayu ing metung a idolo? Mapalyaring belutanan yang pilak at gintu, oneng e ne man mabie.
20: Ing Ginu atyu king banal nang Templo: paburen yung ing balang tau keti king yatu magtahimik ya king arapan na. mik ya king arapan na.