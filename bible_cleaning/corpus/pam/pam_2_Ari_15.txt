1: King kaduang pulu't pitung banua na ning pamag-ari nang Jeroboam a Kadua ning Israel kanita ya meging ari i Uzzia a anak nang Amazia king Juda.
2: Labing anam yang banua kanita at mig-ari ya Jerusalem kilub ding limang pulu't aduang banua. I ima na ya i Jecolia ning Jerusalem.
3: Mayap ing gewa na king akakit na ning Ginu , antimo ing gewa nang Amazia a tata na.
4: Makanyan man, e na la pepalako ding paganung altar karing mangatas a lugal. Inya sindu da ring tau ing pamiyain ain-sakripisyu at pamanduluk insenso.
5: Pepasakit ne ning Ginu i Uzzia angga king mete ya. Lepra ing meging sakit na at king aliwang bale ya menuknangan. Ing anak nang i Jotam ya ing memahala king kayarian.
6: Makasulat king Istoria da ring Ari ning Juda ing heganaganang gewa nang Uzzia.
7: Mete ya i Uzzia at mikutkut ya king kutkutan da ring ari king Siudad nang David, at ing anak nang i Jotam ya ing menalili bilang ari.
8: King katlung pulu't walung banua na ning pamag-ari nang Uzzia king Juda kanita ya mig-ari king Israel i Zacarias a anak Jeroboam a Kadua. Mig-ari ya king Samaria kilub ding anam a bulan.
9: E mayap ing gewa na king akakit na ning Ginu , antimo ing gewa da ring makatua na. Tikian na ing gewa nang pamikasalang Jeroboam a anak nang Nebat a meging dalan na ning pangababad na ning Israel king kasalanan.
10: Mekisapakat ya i Sallum a anak nang Jabes laban kang Zacarias. Pete neng Sallum i Zacarias karin king Ibleam, at ya ing menalili bilang ari ning Israel.
11: Makasulat king Istoria da ring Ari ning Israel ing heganaganang gewa nang Zacarias.
12: Inya metupad ing sinabi na ning Ginu kang Jehu inyang sabian na: Ding anak mu angga king kapat a lahi ilang mag-ari king Israel.
13: King katlung pulu't siam a banua na ning pamag-ari nang Uzzia king Juda kanita ya mig-ari king Israel i Sallum a anak nang Jabes. Mig-ari ya king Samaria kilub na mu ning pabulan.
14: King panaun a ita, dinatang ya king Samaria i Menahem a anak nang Gadi; ibat ya king Tirza. Pete ne i Sallum at ya ing menalili bilang ari.
15: Makasulat king Istoria da ring Ari ning Israel ing heganaganang gewa nang Sallum at ing pamisapakatan a gewa na.
16: Inyang meko ya i Menahem king Tirza papunta king Samaria, lisuban ne ing Tapua. Lesak ne ing lugal at pete ding memalen uling e re buring padalanan ding taung manuknangan karin. Lesak ne ing Tapua at layun lislas a atian ding heganaganang babaing mabuktut.
17: King katlung pulu't siam a banua na ning pamag-ari nang Uzzia king Juda kanita ya meging ari king Israel i Menahem a anak nang Gadi. Mig-ari ya king Samaria kilub ding apulung banua.
18: E mayap ing gewa na king akakit na ning Ginu . King kekaban na ning pamag-ari na, tikian na ing e mayap a gewa nang Jeroboam a anak nang Nebat a meging dalan king pangababad na ning Israel king kasalanan.
19: King panaun a ita, lisuban neng Aring Pul ning Asiria ing Israel. Atlung pulu't walung toneladang pilak ing binie nang Menahem kang Aring Pul ban saupan neng manatiling ari king Israel.
20: Alikum na lang Menahem ding pilak inyang pinilit na lang munie tia limang pulung pirasung pilak ding lalaking mabandi king Israel ban ibie king ari na ning Asiria. Inya meko ya at mibalik i Aring Pul king sarili nang bansa.
21: Makasulat king Istoria da ring Ari ning Israel ing heganaganang gewa nang Menahem.
22: Mete ya at mikutkut, at ing anak nang i Pekaya ya ing menalili bilang ari ning Israel.
23: King kalimang pulung banua na ning pamag-ari nang Uzzia king Juda kanita ya meging ari king Israel i Pekaya a anak nang Menahem. Mig-ari ya king Samaria kilub ding aduang banua.
24: E mayap ing gewa nang Pekaya king akakit na ning Ginu . Tikian na ing e mayap a gewa nang Jeroboam a anak nang Nebat a meging dalan na ning pangababad na ning Israel king kasalanan.
25: I Peka, ing anak nang Remalia at metung karing opisyal na, mekisapakat ya laban kang Pekaya. Mituki yang limang pulung lalaking ibat king Gilead at pete re i Pekaya ketang kakilubkiluban nang kuta ning palasyu ning Samaria. Ya ing menalili bilang ari.
26: Makasulat king Istoria da ring Ari ning Israel ing heganaganang gewa nang Pekaya.
27: King kalimang pulu't aduang banua na ning pamag-ari nang Uzzia king Juda kanita ya meging ari king Israel i Peka a anak nang Remalia. Mig-ari ya king Samaria kilub ding aduang pulung banua.
28: E mayap ing gewa na king akakit na ning Ginu . Tikian na ing e mayap a gewa nang Jeroboam a anak nang Nebat a meging dalan na ning pangababad na ning Israel king kasalanan.
29: King panaun na ning pamag-ari nang Peka king Israel kanita ne sinakup Aring Tiglat Pileser ning Asiria ing Ijon, Abel Bet Maaca, Janoa, Kedes, ing Hazor, at ding lugal sakup ning Gilead, Galilea, at Neftali. Kaybat, dela na la king Asiria ding taung bihag na.
30: King kaduang pulung banua na ning pamag-ari nang Jotam a anak nang Uzzia, mekisapakat ya i Hosea a anak nang Ela laban kang Aring Peka; pete ne at ya ing menalili bilang ari.
31: Makasulat king Istoria da ring Ari ning Israel ing heganaganang gewa nang Peka.
32: King kadua nang banua ning pamag-ari nang Peka a anak nang Remalia king Israel, kanita ya meging ari king Juda i Jotam a anak nang Uzzia.
33: Meging ari ya inyang idad yang aduang pulu't limang banua, at mig-ari ya king Jerusalem kilub ding labing anam a banua. I ima na ya i Jerusa, ing anak nang Zadok.
34: Mayap ing gewa na king akakit na ning Ginu , antimo ing gewa nang Uzzia a tata na.
35: Makanyan man, e na la leko ding paganung altar a atyu karing mangatas a lugal. Inya sindu ra ding tau ing pamiyain ain-sakripisyu at pamanduluk insenso. Pepagawa neng Jotam ing Pasbul dalan dane Norti ning Templo ning Ginu .
36: Makasulat king Istoria da ring Ari ning Juda ing heganaganang gewa nang Jotam.
37: King panaun a ita ne tinubud ning Ginu i Aring Rezin ning Siria at i Aring Peka ning Israel ban lusuban ya ing Juda.
38: Mete ya i Jotam at mikutkut ya king kutkutan da ring ari king Siudad nang David. Ing anak nang i Ahaz ya ing menalili bilang ari.