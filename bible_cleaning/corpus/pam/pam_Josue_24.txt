1: Tinipun na lang Josue karin Sikem ding sablang tribu na ning Israel. Inaus na la ding makatua, ding manimuna, ding ukum, at ding opisyal ning Israel, at minta la king arapan na ning Dios.
2: Nganang Josue karing sablang tau, Makanyan yang migsalita ing Ginu , ing Dios ning Israel: Kanitang panaun a minuna menuknangan la ding makatua yu king sumangid na ning Ilug ning Eufrates at sinamba lang aliwang dios. Ing metung kareting makatua ya i Tera, i tata nang Abraham at Nahor.
3: Kanita inaus ke i Abraham a makatua yu manibat king gabun sumangid ning Eufrates, at tinaid ke king kekaban ning Canaan. Dininan keng dakal a lahi. Binie ke kang Abraham i Isaac
4: at binie ke kang Isaac i Jacob at Esau. Binie ke kang Esau ing bulubundukan ning Edom bilang bandi na, pero ing makatua yung i Jacob at ding anak na dinulung la Ehipto.
5: Kaybat tinubud ke i Moises at Aaron at pigdala keng maragul a kaguluan ing Ehipto, oneng liwal da kayu.
6: Liwal ku la Ehipto ding makatua yu, at penagal da la ring tau Ehipto a pakakarung panggera at pakakabayu. Inyang miras la ding makatua yu king Dagat da ring Timbu
7: minaus lang meniawad saup kanaku at binili ku ing dalumdum pilatan da at ding tau Ehipto. Peparatang ku ing danum at linumud ku la ding tau Ehipto. Ikit yu nung nanu ing gewa ku king Ehipto.
: Menuknangan kayung maluat king disyerto.
8: Kaybat na nita, dela da kayu king gabun da ring Amoreo a manuknangan king dane nang aslagan ning Jordan. Linaban la kekayu oneng ikayu ing pepaniambutan ku. Linipul ku la at sekupan ye ing gabun da.
9: Kanita ing ari ning Moab, i Balak a anak nang Zipor, linaban ya kekayu. Peparala yang amanu kang Balaam a anak nang Beor at inawad na kang Balaam ing ipagpa na ing sumpa kekayu.
10: E ke pekiramdaman i Balaam, inya binendisyunan na kayu at king makanyan a paralan da kayu linigtas king gamat nang Balak.
11: Delakitan ye ing Ilug ning Jordan at miras kayu Jerico. Lebanan da kayu ding memalen na ning Jerico at antimu rin ding Amoreo, ding Perezeo, ding Cananeo, ding Hiteo, ding Girgaseo, ding Heveo, at ding Jebuseo. Pero pepagtagumpen da kayu karela ngan.
12: King kekayung paniulung, pepagpa ku la karela ding kambubuyug at tinabi da la reti ding adua rang ari ding Amoreo king arapan yu. Aliwa ding kekayung espada at pana ding makirapat kanita.
13: Binie ke kekayu ing gabun a e yu bitasang pegobran at ding siudad a e yu naman telakad. Ngeni mabibie kayu king gabun a binie ku. Mamangan kayu karing ubas a e yu tenam at karing olibo a e yu naman tenam.
14: Inya ngeni, nganang Josue, galangan ye ing Ginu , at suyuan king mitmung kataimtiman at katapatan. Ilako yu la ding aliwang dios a simban da ring makatua yu karin Mesopotamia at Ehipto, at ing bukud mung suyuan yu ya ing Ginu .
15: Nung e kayu bisang sumuyu king Ginu , mamili kayu ngening aldong iti nung kaninu kayu sumuyu: karing aliwang dios a simban da ring makatua yu karin Mesopotamia o ding kikilalanan dang dios ding Amoreo ning gabun a ngeni panuknanganan yu? Oneng aku at ing pamilya ku ing Ginu ya ing kekaming suyuan.
16: Ngarang mekibat ding tau, E mi ya kapilan man gulutan ing Ginu ban sumuyu karing aliwang dios!
17: Liwal na katamu at ding makatua tamu ning Ginung kekatamung Dios ibat king pangayalipan karin Ehipto, at ikit tamu ing bage pagmumulalan a depat na. Iningat na katamu nu ta man miras karing sakup da ring sablang bansa a delanan tamu.
18: King panlub tamu king gabun a iti, tinabi na la ning Ginu ding Amoreo a manuknangan keti. Inya suyuan mi ya ing Ginu , uling ya ing Dios mi.
19: Oneng nganang Josue karing memalen, E ye malyaring asuyuan ing Ginu , uling Dios yang banal at mapangalalu; e na la patawaran ding kekayung kasalanan
20: at nung painggulutan ye at sumuyu karing kikilalanan dang dios ding aliwang bansa, parusan na kayu. Paten na kayu agyang meging mayap ya kekayu kanitang minuna.
21: Ngarang mekibat ding tau kang Josue, E makanyan. Ing Ginu ya ing suyuan mi.
22: Nganang Josue karela, Ing sarili yu ya na kabud ing saksi king pinili yeng suyuan ing Ginu .
: Wa, ikami saksi kami, ngarang sinabi.
23: Nung makanyan, nganang minutus karela, ilako yu na la ding dios a dayuan a atyu kekayu at mangaku kayung katapatan king Ginu , ing Dios ning Israel.
24: Ngara kang Josue ding memalen, Suyuan mi ya ing Ginu , ing kekaming Dios. Pamintuan mi la ding utus na.
25: Inya ginawa yang kasunduan i Josue para karing memalen kanitang aldong ita at binie na la karela karin king Sikem ding batas at tuntunan a sukat dang tukian.
26: Sinulat na lang Josue deting kautusan king libru na ning Batas ning Dios. Kaybat kinangwa yang maragul a batu at binili ne lalam na ning tanaman a ensina keta king santuaryu ning Ginu .
27: Ngana karing memalen, Iting batu ya ing saksi tamu. Dimdam na la ding sablang amanung sinabi na ning Ginu kekatamu. Nung inya saksi ya laban kekayu ban e kayu mag-rebeldi laban king kekayung Dios.
28: Kaybat na nita, pepalakuan na na lang Josue ding tau at mibalik ya ing metung at metung king sarili nang gabun.
29: Kaybat dang mepalyari deting bage, i Josue, ing talasuyu ning Ginu a anak nang Nun, mete ya king idad a dinalan at apulung banua.
30: Kitkut de king sarili nang gabun karin Timnat Sera, king bulubundukan na ning Efraim, king dane norti ning Bunduk ning Gaas.
31: Siyuan de ring memalen na ning Israel ing Ginu king kekaban ning bie nang Josue, at kamate na sindu ra iti anggang mabie la detang manimuna a makibalu king sablang depat ning Ginu para king Israel.
32: Dela da la ring memalen na ning Israel ding butul nang Jose manibat Ehipto. Kitkut da la Sikem ketang kapirasung gabun a seli nang Jacob karing anak nang Hamor, ing tata nang Sikem, king alagang dinalan a pirasung pilak. Miyabie ya ing gabun a iti karing lahi nang Jose anting pimamanan.
33: Mete ya naman i Eleazar a anak nang Aaron, at mikutkut ya king Gibea, ing balen king bulubundukan ning Efraim a miyabie king anak nang i Fineas.