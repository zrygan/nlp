1: Magkanta kayung bayung kanta king Ginu !
: Magkanta ka king Ginu , O meto yatu!
2: Magkanta kayu king Ginu at purian ye;
: ibalita yu aldo-aldo ing pamagligtas na kekatamu!
3: Ing kayupayan na karing bansa ibalita yu,
: at ding makapagmulalang dapat na karing sablang tau.
4: Uling ing Ginu maula ya, at dapat yang purian,
: kailangan yang galangan maygit karing aliwang dios-diosan.
5: Ding dios da ring paganu idolo la mu;
: oneng ing linalang king banua ya ing Ginu .
6: Makapadurut king Ginu ing ligaya at kamalan;
: kayupayan at leguan ing atyu king keyang Templo.
7: Purian ya ing Ginu , ikong sablang tau keti king yatu,
: purian ing ligaya at kayupayan na!
8: Purian ya ing maligaya nang lagyu;
: king Templo na malaus kayu at ain ibie yu.
9: King banal a gayak samban ya ing Ginu ;
: galgal ka arapan na, O meto yatu!
10: Karing sablang bansa sabian yu: Ing Ginu ari ya.
: Ya ing minie tetagan king yatu, inya e ya numanu;
: king mitmung katuliran ukuman na lang sablang tau.
11: Paburen yang tumula ing banua; paburen ing yatu magsaya ya,
: at pati na ing dagat at ing sablang keyang sakup;
12: paburen yung ding marangle at ding sablang tanam da tumula la!
: Kanita ding sablang tanaman ning kagubatan
: magkanta la uli ning tula ra,
13: potang datang ya ing Ginu ban mag-ari king yatu.
: Pamahalan no ding sablang tau king alang pamangabiran,
: at king mitmung katuliran.