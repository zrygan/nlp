1: Iti ya ing mensahi tungkul king Tiro.
: Ngulangul kayu, ikayung maglayag king dagat! Melasak ne ing kekayung sadsaran king Tiro; mesira la ding bale na at daungan. Miras kekayu iting balita kabang pauli la ding barku yung ibat king Kitim.
2: Manangis kayu, ikayung negosianti na ning Sidon. Mitubud kayung tau
3: king kasumangid nang pampang ning dagat ban sali at mamisali king binutil ibat king kapatagan na ning Nilo ning Ehipto at ban mangalakal karing sablang bansa.
4: Dumine na ka man, O siudad na ning Sidon; uling susuka na ka ning dagat at ning kalalaman na. Ngara, E ku menganak kapilan man ni menese anak a lalaki o babai.
5: Masdan la pati na ding memalen na ning Ehipto potang abalitan da king melasak ya ing Tiro.
6: Inya ngulangul kayu, ikayung memalen na ning Fenicia! Subukan yung tumakas papunta Tarsis!
7: Iti ya kaya ing masayang siudad na ning Tiro a mitatag malambat nang panaun? Iti ya kaya ing siudad a mitubud tau lipat ning dagat ban karin manalakad balen?
8: Ninu ing migmunikala ban iti ngan marapat king Tiro, ing marangal a siudad, siudad da ring negosianting prinsipi a kagalang-galang king mabilug a yatu?
9: Ing migmunikala kaniti ya ing Ginung Mayupaya! Pinlanu na iti ban angganan na ing karelang pamagmaragul king depat da at pamakarinayan ding parangalan dang memalen.
10: Ikayung manuknangan king Tarsis, sulung, sarulan yu ing gabun! Ala nang mamingua kekayu!
11: Tinas na ne ning Ginu ing gamat na king dagat at digsa na na la ding kayarian. Inutus na king lasakan la ding sentru na ning komersyu da ring tau Fenicia.
12: Siudad ning Sidon, miyangganan na ing pamagmatas mu. Mayayalipusta la ding kekang memalen at e la rin miligtas agyang pang tumakas lang munta king Kitim.
13: Aliwa ding tau Asiria nune ding tau Babilonia ding mibulus karing mabagsik a animal ban salakayan de ing Tiro. Ding sinagupa karing tore ila ding tau Babilonia; ilang minyira karing kuta na ning Tiro at likuan deng mesalanta ing siudad.
14: Ngulangul kayu, ikayung maglayag king dagat! Melasak ne ing siudad a kekayung penaligan.
15: Daratang ing panaun potang makalinguan ya ing Tiro kilub ding pitung pulung banua, ing kaba na ning bie ning ari. Potang milabas na la deting banua, mangari ya ing Tiro king babaing magtinda king katawan na a babanggitan na ning kanta
16: Kuanan me ing kekang alpa, king balen lumibut ka,
: O babaing taksil a mekalinguan na!
: Magkanta ka at manigtigan
: ban ding lalaki magbalik la keka.
17: Kapupus da reting pitung pulung banua, paintulutan ne ning Ginu ing Tiro ban mibalik king sadia nang kapanintunan, at pakiupa na ing sarili na karing sablang kayarian na ning yatu.
18: Mitalaga la king Ginu ding salaping atubu na king kapamilatan na ning komersyu na. E na la isikap deti, oneng detang susuyu king Ginu gamitan da la ring salapi ra ban saliwan ing pamangan at imalan a kailangan da.