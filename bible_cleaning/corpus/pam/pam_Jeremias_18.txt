1: Ngana kanaku ning Ginu ,
2: Munta ka king bale na ning taung gagawang kuran at aliwa pang kasangkapan a pila, at karin ku ibie ing mensahi ku keka.
3: Inya minta ku karin at ikit ke ing taung gagawang kuran; gagamitan ne ing metung a parugang king pamagobra na.
4: Neng ating mayayakit a e ustu karing kasangkapan a gagawan na, kuanan nang pasibayu ing pila at iyubug ne ing aliwang kasangkapan.
5: Kanita ngana kanaku ning Ginu ,
6: Memalen ning Israel, ala ku waring matulid daptan kekayu itang daraptan na ning gagawang kuran king pila? Atyu kayu karing gamat ku nung makananung ing pila atyu karing gamat na ning taung gagawang kuran at aliwa pang kasangkapan king pila.
7: Nung sakaling datang ing oras a sabian kung bagutan ke, lasakan o siran ing isanu pa mang bansa o kayarian,
8: oneng itang bansang ita tuknang yang darapat e mayap, e ku na ibalaus kanita itang sinabi kung daptan ku.
9: Nung sakali namang sinabi kung italakad ke o gawan ing isanu mang bansa o kayarian,
10: oneng ita namang bansang ita e na ku pamintuan at darapat yang e ustu, e ku ne ibalaus kanita itang sinabi kung daptan ku.
11: Inya ngeni, sabian mu karing memalen na ning Juda at Jerusalem king gagawa kung planu laban karela at magsadia na ku ban parusan ku la. Sabian mu karela king tuknang na lang mabibie king pamikasala, king sukat na lang magbayung bie.
12: Oneng karelang ipakibat, E ke bisa, obat mo kailangan pa? Maging masias ke ngan pin a buntuk at e mayap anggang bisa kami.
13: Ngana ning Ginu ,
: Ikutang mu king balang bansa nung ing anti kaniting bage
: mepalyari nang minuna?
: Dinapat lang makapangilabut a bage ding memalen ning Israel!
14: Kewalan na la waring yelu ding mabatung taluktuk ning Lebanon?
: Kinati na la wari ding sibul nang marimla ning bunduk?
15: Makanyan man, kelinguan da ku ding taung pinili ku;
: duruluk lang insenso para karing idolo.
: Misakab la king dalan a sukat dang dalanan;
: e da na la tutuntunan ding matuang dalan;
: lalakad la karing gasgas a e ra sadiang daralanan.
16: Gewa deng metung a bage pitatakutan iting bansa,
: at insultuan king kapilan pa man.
: Masdan la ding daralan king akakit da,
: pipiling-piling da lang buntuk da king pangapamulala ra.
17: King arapan da ring karelang kalaban
: ikalat ku la ding taung kakung pinili.
: Mangari lang alikabuk a pipaid-paid ning angin a manibat aslagan.
: Paburen ku la;
: e ku la saupan potang ing kasiran datang.
18: Kanita ngara ding memalen, Tara, gawa tamung kapanyiran laban kang Jeremias! Atin namang pari a turu kekatamu; ating lalaking biasa a munie payu kekatamu at propetang manaral king amanu na ning Dios. Tara, idalum ta ya at tuknang ta nang makiramdam king sasabian na.
19: Inya ngakung menalangin, Ginu , pakiramdaman mu sana ing sasabian ku at pakiramdaman mu sana ing sasabian da ring kalaban ku tungkul kanaku.
20: Ing e mayap wari ya ing ablas ning mayap? Ginawa na lang kulkul para kanaku ban karin ku manabu. Ganakan mu sana nung makananu kung linapit keka at migsalita para karela ban e mu la arapan king kekang mua.
21: Oneng ngeni, Ginu , paburen mung mate la ding anak da king danup; paburen mu lang mate king gera. Paburen mung kawalan lang asawa at anak ding babai; paburen mung mate la ding lalaki king sakit at ding kayanakan a lalaki king labanan.
22: Parala kang dakal a tau ban manlub alang babala karing karelang pibalebale; paburen mung kulisak la king takut. Ginawa na lang kulkul para kanaku ban karin ku manabu at miyumang lang bitag ba ra kung arakap.
23: Ginu , balu mu la ngan deting tangka ra ba ra kung apate. E mu sa panupaya ing e ustung dapat da o patawaran ing kasalanan da. Paburen mu lang masambut at arapan mu la kabang mua ka.