1: Iti ya ing mensahi tungkul king Nineve, ing istoria tungkul king vision a ikit nang Nahum a tau Elkos.
2: E na paintulut ning Ginung Dios ing mika karibal ya;
: paparusan na la detang sasalangsang king kaburian na.
: Ablasan na la uli ning mua na.
3: E nia kabud mimimua ing Ginu
: agyamang mayupaya ya,
: at e na paintulut ing e la magdusa ding mikasala.
: Lalto ing bagyu nung nu ya lalakad ing Ginu ,
: ding biga alikabuk da la ring bitis na!
4: Utusan ne ing dagat, at iti langi ya!
: Ding ilug palangian na la!
: Ding marangle ning Bashan lalangi la,
: ing Bunduk ning Carmel kukupas ya,
: at ding sampaga ning Lebanon malalanat la.
5: Gagalgal la ding bunduk kabud akit de ing Ginu ;
: malalaso lang bunduk king arapan na.
: Gagalgal ya ing yatu at pati ding tau
: potang papakit ya ing Ginu .
6: Potang mua ya, ninu ing miligtas?
: Ninu ing makapibata king bagsik ning mua na?
: Ibulus na ing mikakalabkab nang mua;
: arapan na batu malaso la.
7: Ing Ginu mayap ya;
: ingatan na lang memalen na
: king oras ning kaligaligan da;
: ding magbalik sasaupan na la.
8: Anting bubulusuk a albug lubus na lang paten ding kalaban na;
: parala ne ing kamatayan karetang sasalangsang.
9: Nanu ing tatangka yu laban king Ginu ?
: Lubus na kayung paten.
: Ala metung man ing aulitan na pa ing kapanialangsangan king Ginu .
10: Anting makakulaput a suksuk at malanging are,
: masilab kayu ngan!
11: Ibat keka, Nineve, ating linto lalaking mignasang e mayap; migtangka laban king Ginu .
12: Nganang sasabi ning Ginu karing memalen na ning Israel, Agyang masikan la ding tau Asiria at e abilang-bilang, makanyan man masambut la at lumbug. Taung kanakung pinili, pepasakitan da kayu, oneng e ku na daptan pasibayu yan.
13: Ngeni, angganan ku na ing upaya na ning Asiria kekayu, at patluran ku la ding tanikala a makagapus kekayu.
14: Iti ya ing sinabi na ning Ginu tungkul karing tau Asiria: Mabura la lagyu. Lasawan ku la ding idolo a atyu karing templo da ring kikilalanan dang dios. Magsadia kung kutkutan para karing tau Asiria; ala lang matulid mie!
15: Lawan yu, daratang ya ing tubud babo da ring bunduk; magdala yang mayap a balita! Daratang ne ban ibalita na ing tagumpe! Memalen ning Juda, pagselebran yu la ding kekayung piesta at tuparan ing pangakung penata yu king Dios. E na la lumusub pasibayu king bansa yu ding taung e mayap. Lubus na lang mawala!