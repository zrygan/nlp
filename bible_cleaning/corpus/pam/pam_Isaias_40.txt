1: Nganang sasabi ning kekatamung Dios,
: Paligayan yu la ding taung kakung pinili. Paligayan yu la!
2: Pasiknangan yu la lub ding memalen ning Jerusalem.
: Sabian yu karela king labis-labis na ing kasakitan a karelang delanan,
: at mipatawaran nang karelang kasalanan.
: Sapat na ing parusa a binie ku karela.
3: Ing metung a siwala kukulisak na,
: Isadia ye para king Ginu ing metung a dalan king ilang.
: King disyerto gawa kayung dalan a matulid para king kekatamung Dios!
4: Tambakan ya ing balang kulkul,
: patagan ya ing balang bunduk at bunduk-bundukan;
: panten lang gurul-gurul a dalan.
5: Kanita ing ligaya ning Ginu mibulalag ya,
: at akit da iti ding sablang tau.
: Ing Ginu mismu ya ing migsalita.
6: Ngana ning metung a siwala, Mamasiag ka!
: Ngakung kinutang, Nanu ing ipasiag ku?
: Ipasiag king ing meto ketawan mengari yang dikut;
: at ing sablang leguan na sampaga king marangle ing kalupa na.
7: Lalangi ing dikut at malalanat lang sampaga
: potang tiupan na la ning angin a parala na ning Ginu .
: Wa, mengari yang dikut ing tau.
8: Lalangi ing dikut at malalanat lang sampaga,
: oneng ing amanu ning Dios manatili ya!
9: O Jerusalem, mukiat ka king matas a bunduk;
: isalita mu ing mayap a balita!
: O Zion, isikan mu ing pamaniaus mu;
: isalita mu ing mayap a balita!
: Magsalita kang masikan; e ka tatakut.
: Sabian mu karing balen ning Juda
: king ing karelang Dios daratang ya!
10: Ing Ginung Dios daratang ya ban sumakup kapamilatan ning upaya;
: daralan na la ding taung linigtas na.
11: Anti ing pastul ingatan neng kawan na;
: ding malating tupa tipunan na la,
: karing takde na kilikan na la;
: ding gaindu ra tairan na la king mitmung kaingatan.
12: Ating makatakal king danum ning dagat karing palad na?
: O ating makasukad king banua kapamilatan ding gamat na?
: Ating makalulan king gabun ning yatu king metung a tasa?
: O ating makatimbang at makasukad karing bunduk at bunduk-bundukan?
13: Ating ninumang makasabi king Ginu king sukat nang daptan?
: Ninu ing makaturu king Ginu o makaibie kausukan?
14: Ninu ding sasanggunian ning Dios tungkul king kamasalan na,
: at ninu ing mituru king dalan ning katuliran,
: ba nang apagaralan nung makananung sukat marapat ing miyayaliwang bage?
15: Ala lang ulaga king Ginu ding bansa;
: e la man anting kapatak a danum king lawe na;
: anti lang alikabuk a mapinu ding marayung pulu.
16: Ding sablang animal karing kagubatan ning Lebanon
: e la sapat ban ibie anting ain king kekatamung Dios,
: at tune lang ditak ding tanaman na ban makapataung api!
17: Ala lang bitasang ulaga king Ginu ding sablang bansa.
18: Kaninu ya malyaring apakilupa ing Dios?
: Makananu meng ilarawan ing itsura na?
19: E ne kalupa ning metung a idolo a gagawan ding tau,
: at babalutan dang gintu ding plateru,
: at king pilak karin de tutuklu.
20: Ing e makasaling pilak o gintu
: mamili yang dutung a e malalaso.
: Lalawe yang taung magaling mandukit
: ban pagawang larawan a e mitutuag.
21: E yu pa wari balu?
: E pa wari mipabalu kekayu king panaun a milabas?
: E yu pa wari dimdam nung makananu yang megumpisa ing yato?
22: Lelang ne nitang makalukluk king tronu babo ning yatu, at lagpus king banua;
: anti lang malating panas ding taung atyu king bansa!
: Lidlad neng banua anting kortina,
: anting toldang panuknanganan na.
23: Kukuldas na la ding pamuntuk a mayupaya,
: at gagawan na lang alang ulaga.
24: Mengari la karing punla
: a katanam-tanam at e pa migwakat.
: Ngening ing Ginu mitutubud yang angin,
: lalangi la at susulapong anting are.
25: Kaninu ya malyaring apakilupa ing Dios a banal?
: Atin pa waring aliwang anti ya?
26: Talanga kayu banua!
: Ninu ing linalang karing akakit yung batuin?
: Ya itang karela tataid lulual anting kawal;
: balu na nung nu la anti karakal,
: at ausan ing balang metung king lagyu na!
: Uli ning degulan ning upaya na,
: metung man karela alang mawawala!
27: Israel, obat ngeni tututul mu
: king ing Ginu e na la balu ding problema mu
: o ala yang pakialam king hustisiang mangaintulid keka?
28: E mu wari balu? E mu pa wari dimdam?
: Ing Ginu ya ing Dios a alang kawakasan;
: ya ing linalang king mabilug a yatu.
: E ya mapapagal ni matitikal man.
: Ala metung mang malyaring makaintindi king keyang isipan.
29: Pasiknangan na lang maina lub,
: at dirinan kapasnawan ding mapagal.
30: Mimina la agyang deng kayanakan;
: mangabual la king pagal ding lalaking kayanakan.
31: Oneng detang manalig king Ginu ban pasaup
: manakit lang bayung sikanan.
: Sulapo lang anti ding agila;
: mulayi la, oneng e la magal;
: lumakad la, oneng e la mina.