1: Kanita i Judith migkanta yang metung a kanta ning kapurian at kapasalamatan king Dios, at pekiabayan deng mitmung tula ding sablang Israelitang atyu karin.
2: Ngana ning kanta nang Judith
: Magkanta kayung kapurian king kakung Dios.
: Keko yang pasalamatan; tigtigan lang tambul at pompiang.
: Gawa kayung bayung kanta;
: parangalan ye at maus king lagyu na.
3: Uling ing Ginu ya ing Dios a maglako king gera;
: linigtas na ku karing kalaban,
: at binalik king balen na.
4: Ibat king norting kabundukan dinatang lang Asirianong kalaban,
: at ding laksa-laksa rang sundalus.
: Karela lang sebatan ding ilug at ding kapatagan;
: mitakpan lang kabundukan uling tutu lang dakal ding karelang pakakabayung sundalus.
5: Buri deng silaban ing kekatamung bansa,
: at paten ding kayanakan;
: pati anak karela lang durugan at bihagan;
: ding babai naman buri da lang salbahian.
6: Oneng lininlang na la ning Ginung Mayupaya;
: ginamit ne ing metung a babai ban kalaban e la magwagi.
7: E ya mete ing karelang pamuntuk king gamat ding kayanakan a sundalus;
: aliwa ding matapang ding mekapabagsak
: o tinabtab king batal na nune i Judith, ing babai a anak nang Merari.
: Ginamit nang Judith ing lagu na,
: at pamuntuk ding kalaban metabtab ya batal.
8: Ban magtagumpe ya ing Israel a balen,
: likas nang Judith ing paldas nang imalan,
: at miniblas yang imalan a linen;
: migpabanglu ya at tinali neng lasu ing buak na
: ban kalaban tuksuan na ya.
9: Kareta mung sandalyas nang makasulud,
: megayuma neng kalaban
: at pusu na bihag ne ning lagu nang tagle;
: kaybat nita, tibtab ne batal ing kalaban.
10: Uli ning tepangan na, ginalgal la king takut ding Persianong dakal;
: ding tau Medes misdan no man.
11: Kanita ding mipasakitan kung kabalen
: king tula migbiba la uli ning pangakabus da;
: at tinakas lang kalaban.
12: Ding anak ding Israelitang babaing ipus
: tegalan da lang kalaban,
: at pete do ngan anting ipus a makasalanan.
: King armada ning Ginu limbug lang kalaban.
13: Magkanta kung bayung kanta king kakung Dios.
: O Ginu, tune kang mayupaya, at king kamalan ala kang kalupa.
: King tagle mung sikanan e la maniambut ding kalaban.
14: Paburen sablang melalang ing ika ing karelang suyuan,
: uli ning kekang amanu ing sabla linto,
: king pangisnawa mu mebie la ding tau.
: Ala metung man ing makasalangsang king amanung kekang sabian.
15: Gagalgal lang kabundukan at ding dagat,
: mangalaso lang batu king kekang arapan;
: oneng malulunus ka karetang mamintu keka.
16: E ya tutula ing Dios karing ain-sakripisyu
: o karing ain a mabanglu;
: oneng tutula ya karing taung mamintu karing utus na.
17: Dugpa ing kapahamakan king isanu mang bansang lumaban king kakung balen;
: king Aldo ning Pamanukum parusan na la ngan ning Ginung Mayupaya.
: Ibie na la ding katawan da king api at karing ulad,
: at manangis la king kapilan pa man uli ning kasakitan.
18: Inyang dinatang na la king Jerusalem ding memalen, lininis na ning metung at metung ing sarili na at simban ne ing Dios. Minie lang ain-a-durulukan, kusang lub a ain, at aliwa pang ain.
19: Binie na at telagang Judith king Dios ing sablang pibandian nang Holofernes a binie ding memalen. At bilang makabukud a ain king Ginu binie ne ing kulumbung kinua na king pagkeran nang Holofernes.
20: Miras atlung bulan ing pamagsaya da ring tau karin king arap ning Templo ning Jerusalem, at menatili yang kayabe ra i Judith.
21: Inyang meyari na ing pamitipun da, minuli ne king bale na ing balang metung karela; minuli nia naman i Judith king asyenda na king Betulia nung nu ya manuknangan. King kekaban ning bie na, meging pikabaluan ya king mabilug a bansang Israel.
22: Dakal la ding lalaking miglolo kang Judith, oneng e ne mekiasawa manibat na inyang mete ya ing asawa nang i Manase.
23: Miras ya king idad a dinalan limang banua, at e bitasang meko king tuknangan ning meyangu bie asawa na. Mete ya i Judith king Betulia, at libing de ketang kutkutan nung nu ya milibing ing asawa na.
24: Pitung aldo reng penangisan ding memalen ning Israel ing kamatayan na. Bayu ya mete, pipartian-partian na ing pibandian na karing kamaganak nang Manase, at antimu rin karing kamaganak na. Binie na king ipus na ing kalayaan.
25: Inyang mabie ya i Judith at kalabas ding dakal a banua ning kamatayan na, ala nang mengangas pang gawang kaguluan karing memalen na ning Israel.