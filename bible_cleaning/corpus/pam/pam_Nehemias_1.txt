1: Iti ya ing istoria na ning depat nang Nehemias, ing anak nang Hacalia.
: Bulan ne ning Kislev kanita at adua neng pulung banuang ari king Persia i Artaxerxes. Aku, i Nehemias, atyu ku kanita king Susa, ing sentrung siudad.
2: Dinatang ya i Hanani, ing metung karing kapatad kung lalaki, kayabe ne ing metung a grupu ding lalaking ibat Juda. Kitnan ku la tungkul king kabilian na ning Jerusalem at antimu rin ding kalupang Judiong miyugse a mekabalik ibat Babilonia.
3: Ngarang mekibat kanaku, Makalunus ing kabilian da ring miligtas a mekapagbalik Jerusalem, ing lugal nung nu la mibait. Manga-insultu la karing paganu a manuknangan karin. Lasak-lasak ya pa mu rin ing pader at ding pasbul dalan ning siudad manibat na kanitang mesilab la.
4: Linukluk ku at kiniak inyang dimdam ku iti.
: Melungkut ku at e ku mengan kilub ding mapilan a aldo. Menalangin ku king Dios.
5: Ngaku, O Ginung Dios ning Banua, mayupaya ka at gagalgal kami king kekang arapan. Tutuparan mu ing kekang pangaku karetang malugud keka at tutupad karing utus mu.
6: Lawan mu ku at pakiramdaman ing panalangin ku aldo at bengi para karing talasuyu mung Israelita. Wa, aku at ding makatua ku mikasala kami keka.
7: E mayap ing depat mi keka; e kami memintu karing utus mu at tuntunan a binie mu king kapamilatan nang Moises a talasuyu mu.
8: Ganakan mu ing sinabi mu king talasuyu mung i Moises. Ngamu, Nung e kayu maging tapat kanaku, ikalat da kayu karing miyayaliwang bansa.
9: Nung mibalik kayu kanaku at tupad karing utus ku, tipunan da kayu nu kayu man miyugse at ibalik da kayu ketang lugal a pinili ku nung nu yu ku samban.
10: Ila ding kekang talasuyu at ding sarili mung memalen. Ila ding linigtas mu king kapamilatan na ning kekang upaya at sikanan.
11: O Ginu , pakiramdaman mu sana ing panalangin ku at ing panalangin da ring aliwang talasuyu mu a bisang munie parangal keka. Papagtagumpen mu sana ngeni ing lakad ku at malunus ya sa kanaku ing ari.
: Kanitang panaun a ita aku ing talaingat king kopa nang alak ning ari.