1: E ka sa paibalisa uli ding taung e mayap
: o diriria karing taung darapat kalokuan.
2: Uling e lumuat langi lang anting dikut;
: anti ding tanaman malanat la ngan.
3: Magtiwala ka king Ginu at dapat kang mayap,
: ban payapa kang manuknangan king kekang tuknangan.
4: King Ginu panintunan ing tula a buri mu,
: at ibie na kapagnasan ning kekang pusu.
5: Pagkatiwala mu ing bie mu king Ginu ;
: manalig ka king Ginu , at saupan na ka.
6: Pakit nang maslag ing kekang kayapan,
: at ing kekang katuliran anti ing aldo neng kaugtuan.
7: Magtahimik ka king arap ning Ginu at ya'ng panayan mu.
: E ka paisakit lub king taung mipapala o king ninumang magtagumpe king e mayap nang nasa.
8: E ka sa paimua at ilako sama king lub mu,
: at apangilagan mu ing basaggulu.
9: Uling ding darapat e mayap mitabi la,
: oneng detang manalig king Ginu ilang magmana king gabun.
10: E lumuat lumbug lang taung e mayap;
: e mu na la akit agyang panintunan mo pa;
11: oneng ding mababa lub bandian de ing gabun, at ing ganap a kapayapan.
12: E ustu ing babalakan na ning taung e mayap laban king taung malinis a daraptan,
: at pititigis na lang keyang ipan;
13: oneng ing Ginu kaylian nia mu,
: uling akakit nang daratang ing keyang kawakasan.
14: Begut ne ing espada na ning taung e mayap,
: at inigut neng keyang pana
: ban na lang paten ding kalulu at gipit at pati na ding taung matulid.
15: Oneng iting espada ra king mismung pusu da karin ya dugpa,
: at ding pana ra mapakli la.
16: Ing ditak nang kayatinan ning kalulu maygit yang e palak king dakal dang pibandian ding taung e mayap;
17: uling mabating ing sikanan ning e mayap at ing saupan ning Ginu ya ing taung mayap.
18: Ingatan na la ning Ginu detang mamintu king utus na;
: ing mana ra kapilan man e milako.
19: Nung datang ing kagipitan balu ra ing karelang daptan;
: king panaun ning danup e la magkulangan.
20: Oneng mate la ding e mayap a tau;
: lumbug lang kalaban ning Ginu ,
: malanat lang anti ding bulaklak,
: at matda anting asuk ning silab.
21: Ing taung e mayap mandam ya,
: oneng e na balung isubli itang inandam na;
: ing taung mayap mapaglunus ya at mamie ya.
22: Ding binendisyunan na ning Ginu
: manuknangan la king bansa a binie na,
: oneng detang taung sinumpa na mitabi la.
23: Ing Ginu ya ing mimingat king paglakad ning tau,
: at king gagawan na tutula ya ing Ginu .
24: Nung mitakid ya, makanyan man e ya miragsa,
: uling ing Ginu ya'ng talaingat na.
25: Manibat na inyang anak ku angga na ngening metua na ku
: metung man taung matulid ala kung ikit a pepaburen na mo sa ning Ginu ;
: o ding lahi na a mepilit magpalimus pamangan karing tau.
26: King sablang oras darapat yang mayap at karing manandam babie yang kasaupan;
: pati anak na tanggap lang kanuanan.
27: Ing e ustu kekang lakuan, at ing mayap yang kekang daptan
: ban manatili kang atin tuknangan;
28: uling kaluguran ning Ginu ing katuliran,
: inya ding taung tapat king Ginu
: kapilan man e na la gulutan;
: oneng lahi da ring darapat e ustu angganan na.
29: Ding makatuliran ilang manikua king mipangakung gabun;
: karin la manuknangan king kapilan pa man.
30: Kabiasnan ing lulual king asbuk ning makatuliran,
: at sasalita na ning dila na ing katuliran.
31: Atyu king pusu na ing kautusan ning Dios;
: tutuparan na king bie na.
32: Pagumasdan ne ning taung e mayap ing taung matulid,
: ing kamatayan na yang pagnasan na;
33: oneng ing Ginu e na paintulut
: ing manabu ya ing taung matulid karing gamat da
: ni paburen mayatul potang marap ya king ukuman.
34: Magtiwala ka king Ginu , at keka lang pamintuan ding kautusan na;
: saupan na ka ban ing mipangakung gabun keka yang bandian,
: at akit mu lang mitabi ding taung ating dapat e ustu.
35: Misan ikit ke ing metung a taung mayabang;
: matibe yang anti ing tanaman a matas ning Lebanon,
36: oneng ala na yu karin inyang pasibayu kung lumabas;
: e ke ikit agyang penintun keng masalese.
37: Pagumasdan ye ing taung matulid;
: ing taung tapat keko yang pansinan;
: lahi na manatili la king kapilan pa man.
38: Oneng ding taung makasalanan e la makanyan,
: uling magisan la ngan;
: metung man karela alang mitagan.
39: Ing kaligtasan ding taung matulid king Ginu manibatan;
: ya ing karelang salilungan king oras ning kaligaligan.
40: Saupan na la ning Ginu at iligtas;
: iligtas na la karing gamat ding taung e mayap,
: uling ing Ginu ya ing karelang sasalilungan.