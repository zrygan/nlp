1: Purian ya ing Ginu , ing kakung talaingat!
: Sasane na ku king pamakilaban;
: sasadia na ku king labanan.
2: Ya ing kakung kuta at talaingat,
: ing kakung santungan at talapagligtas;
: lubus kung tiwala king Ginu , at miligtas ku.
: Bibili na la lalam kung upaya ding bansa.
3: Ginu , nanu ya wari ing tau?
: Ba't keka yang papansinan?
: Tau ya mu, ba't keka yang gaganakan?
4: Ing tau anti yang tiup ning angin;
: anti yang aninong lalabas ing bie na.
5: O Ginu , ibuklat me ing banua at kuldas ka;
: tagkilan mu lang bunduk at masuk la.
6: Payaslagan mu ing kildap at ding kalaban keka lang isambulat;
: ibugnus mu lang paslu mu at papulayan mo ngan.
7: Abutan mu ku manibat ken banua;
: sagipan mu ku king danum a malalam,
: iligtas mu ku king upaya da ring dayuan.
8: Pawang kalaraman ing sasabian da;
: malaram la agyang sinumpa lang maniabi king katutuan.
9: Bayu yang kanta, O Ginu , ing ikanta ku keka;
: bagayan ke king lira kung apulu kwerdas.
10: Ika ing babie tagumpe karing ari;
: ika ing mililigtas kang David a talasuyu mu.
11: Iligtas mu ku karing tampalasan a kakung kalaban;
: iligtas mu ku king upaya da ring dayuan,
: pawang kalaraman ing karelang sasabian;
: malaram la agyang sinumpa lang maniabi king katutuan.
12: Dening anak ming lalaki king karelang kayanakan
: kawangis da sana maragul at malabung a tanaman,
: at ding anak ming babai matimyas la sanang asias
: a paniuluk anting palamuti karing palasyu.
13: Karing miyayaliwang pupul kumatmu la sana ding kekeng bangan,
: at ding tupa naman karing marangle
: laksa-laksa la sanang manganak.
14: Ding sese tamung baka dakal la sana;
: e la sa kamamaten anak o makikikuan.
: E na sana maramdam ing tangis ning lungkut at dusa karing kekatang dalan.
15: Mapalad ya ing bansa nung makanyan ing malilyari king sakup na;
: mapalad la ding memalen, nung ing Ginu ya ing Dios da!