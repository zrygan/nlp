1: Ngana ning Ginu kang Samuel, Angga kapilan me tangisan i Saul ngening ikit mung leko ku na ing panga-ari na king Israel? Katmuan meng laru ing kekang lulanan at puntalan me i Jese ning Betlehem uling pinili ke ing metung karing anak na ban maging ari.
2: Nganang Samuel, Makananu kung munta? Paten na kung Saul nung abalitan na iti.
: Ngana ning Ginu , Magdala kang metung a dumalagang baka at sabian mu, Dinatang ku ban iyain ing ain-sakripisyu king Ginu .
3: Kumbiran me i Jese king ain-sakripisyung iyain mu at ituru ku ing daptan mu. Lanian me bilang ari itang ituru ku keka.
4: Tiparan nang Samuel itang parapat na ning Ginu at minta ya Betlehem. Inyang miras ya Betlehem seganan de ring makatua na ning siudad. Mitakutan la deti at ngarang kinutang, Mayap namu dinatang kayu?
5: Nganang mekibat, Dinatang ku ban iyain ke ing ain-sakripisyu king Ginu ; magsadia kayu at miyabe-abe tamung miyain ain-sakripisyu. Inutus na naman kang Jese at karing anak na ing magsadia la ban makapakiabe la king pamiyain king ain-sakripisyu.
6: Inyang miras la, ikit ne i Eliab. Nganang Samuel king lub na, Iti ya siguru ing pinili nang maging ari ning Ginu .
7: Oneng ngana ning Ginu kang Samuel, E ka lalawe king sintingan o king katas na uling aliwa ya ing pinili ku. E na kalupa ning pamaglalawe na ning tau ing pamaglalawe ku. Lalawe ya mu ing tau ketang makalual king tau, oneng aku, ing Ginu , lalawe ku king pusu.
8: Kaybat inaus neng Jese i Abinadab at dela ne arapan nang Samuel. Nganang Samuel, Aliwa munaman ya ing pinili na ning Ginu .
9: Kanita inaus neng Jese i Samma, oneng sinabi na namang Samuel king aliwa ya ing pinili na ning Ginu .
10: Dela na la ngan Jese ding pitu karing anak na arapan nang Samuel. Oneng nganang Samuel, Alayu kareti ing pinili na ning Ginu .
11: Kanita nganang Samuel kang Jese, Ala na kang aliwa pang anak?
: Pekibat nang Jese, Atin pa; itang bungsu. Oneng alayu uling magpastul ya.
: Nganang Samuel kang Jese, Patubud ka at parakit me; e kata mangan anggang e ya datang.
12: Pepatubud ya i Jese at dinakit de. Masanting ya pamikakatawan ing bungsu, mapundat ya mata, at masanting ya. Ngana ning Ginu kang Samuel, Talakad ka at lanian me uling ya ing pinili ku.
13: Kanita kinua neng Samuel ing lulanan nang laru at linian ne i David kabang makapadurut la arap na ding kapatad na. Linub ya kang David ing espiritu na ning Ginu manibat na king aldong ita. Meko ya i Samuel at migbalik ya king Rama.
14: Likuan ne ning espiritu na ning Ginu i Saul, at lingasngasan ne ning metung a marawak a espiritung tinubud ning Ginu .
15: Ngara ding talapagsilbi nang Saul, Lilingasngasan na kayu ning metung a marawak a espiritung tinubud ning Ginu .
16: Nung iyutus yu mu, ikaming talasuyu yung atyu arapan yu, panintun da kayung metung a taung biasang manigtigan alpa; manigtigan ya neng daratang ya iting marawak a espiritu, at mipaldan kayu.
17: Inya nganang Saul karing talapagsilbi na, Panintun yu kung taung biasang manigtigan at idala ye kanaku.
18: Ngana ning metung a baintau, Atin kung kakilalang metung a biasang manigtigan; anak neng Jese a tau Betlehem. Matapang ya at sane king pamakilaban; biasa yang magsalita at masanting yang lalaki. Maygit king sabla, kalugud-lugud ya arapan na ning Ginu .
19: Inya pepatubud ya kang Jese i Saul at pepasabi na ing anti kaniti: Papuntalan me kanaku ing anak mung i David a magpastul tupa.
20: Inya i Jese misadia yang metung a asno, tinape, metung a datukanan mitmung alak, at metung a biserung kambing. Pepadala na iti kang David at pepabie na kang Saul.
21: Makanyan yang miras kang Saul i David at meging talasuyu ne. Tutu neng aluguran Saul at meging talapamahala ya karing armas na.
22: Kanita nganang Saul kang Jese, Paburen mu neng manatiling magsilbi kanaku i David uling meging kalugud-lugud ya kanaku.
23: Kakuanan neng David ing alpa at titigtigan ne para kang Saul neng lilingasngasan ne ning marawak a espiritu. Lakuan ne kanita ning marawak a espiritu i Saul at salese ya pakiramdam.