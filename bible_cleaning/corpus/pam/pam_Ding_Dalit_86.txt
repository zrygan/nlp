1: Pakiramdaman mu ku, O Ginu , at pakibatan mu ku,
: uling atyu ku king kakaluluan ampon kalipitan.
2: Ining bie ku keka sanang ingatan, uling keka tapat na ku man;
: iligtas mu ku uling aku ing kekang talasuyu at keka magtiwala ku.
3: Ika ing kakung Dios, inya malunus ka sa kaku;
: patitingapun ika ing kakung ausan.
4: Paligayan me, Ginu , ining talasuyu mu,
: uling kakung panalangin keka ipayabut ku.
5: Uling maganaka ka at mapamatawad, O Ginu ,
: karing sablang mamaus keka mitmu kang lugud.
6: Ginu , kakung dalangin keka sanang pakiramdaman,
: ing kakung panalangin keka sanang tingiran.
7: King oras ning kaligaligan ika ing kakung ausan,
: uling dirinan mu kung kapakibatan.
8: Alang dios a kalupa mu, O Ginu ;
: alang mekarapat karing bage a depat mu.
9: Ding bansang kekang lelangan keka lumapit la,
: ban samba at munie kapurian king kekang lagyu.
10: Mayupaya ka at darapat bage makapagmulala;
: bukud mung ika ing Dios at ala nang aliwa pa.
11: O Ginu , ituru mu ing buri mung parapat kaku,
: at pamintuan da kang mitmung katapatan;
: ituru mu kung sumuyu keka king taimtim a pilubluban.
12: Pasalamatan da ka, O Ginung kakung Dios, king mabilug kung pusu,
: at king kapilan pa man kaku yang parangalan ing kekang lagyu.
13: Tutung maragul ing alang kupas a lugud mu kaku;
: king malalam a kutkutan linigtas mu ku.
14: Ding taung palalu, O Dios ko, lulusuban da ku;
: bie ku buri deng paten ding taung alang pusu,
: ding taung keka e kikilala.
15: Oneng ika, O Ginu , Dios kang mapaglunus;
: mapibabata ka at parati kang malugud at tapat.
16: Balikdan mu ku sa at lunusan;
: kening kekang talasuyu ibie mu,
: uling kalupa nang ima ku sinuyu ke keka.
17: Kaku patutuan mu, O Ginu , ing kekang kayapan;
: ban detang taung kaku masama mangapakarine la
: kabud akit dang pematulan mu ku at seupan.