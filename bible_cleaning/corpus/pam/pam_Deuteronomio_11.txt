1: Inya sukat yeng luguran ing Ginung kekayung Dios at parating pamintuan ding sablang utus na.
2: Ganakan yu ngening aldong iti nung nanu ing apagaralan yu king Ginu king kapamilatan da ring sibukan a delanan yung abe na. Ikayu at aliwa ding anak yu ing dinalan kareting sibukan. Ikit yu nung nu ya karagul at kayupaya ing Dios.
3: Ikit yu la ding bage pagmumulalan a depat na at itang depat na king ari na ning Ehipto at king kayarian na.
4: Ikit yu itang depat na karing sundalus na ning Ehipto, karing kabayu ra at karung panggera inyang pepalbug na la at linumud king Dagat da ring Timbu kabang tatagal la kekayu.
5: Balu yu itang depat na kekayu ning Ginu karin king disyerto bayu kayu miras keti.
6: Balu yu munaman itang depat na kang Datan at Abiram, ding anak nang lalaking Eliab ning tribu nang Ruben. King akakit yu mibuklat ya ing gabun at inakmul na lang mabie pati na ding pamilya ra, ding tolda ra, at ing sablang pibandian daipus at sese animal.
7: Wa, ikit da ring sarili yung mata ing sablang mangaragul a bage depat na ning Ginu .
8: Inya sukat yu lang pamintuan ding sablang kautusan a sinabi ku ngeni kekayu ban mika sikanan kayung dalakit king ilug at bandian ing gabun a pupuntalan yu ngeni.
9: King anti kaniting paralan, manuknangan kayung maluat kaniting mataba at mayap a gabun a pengaku nang ibie ning Ginu karing makatua yu at karing maging lahi yu.
10: E ne kalupa ning bansa ning Ehipto nung nukarin kayu menuknangan. Kailangan kayung sarul karin king Ehipto at kailangan ing paranuman yu ing tenam yu,
11: oneng ing gabun a malapit yu nang dasan gabun yang ating dakal a bunduk at maki kapatagan; gabun yang tutugtugan na ning uran.
12: Ing mimingat kaniting gabun at ing magbante king sablang panaun ya ing Ginung kekayung Dios.
13: Inya pamintuan yu la ding utus a sinabi ku ngening aldong iti kekayu: luguran ye ing Ginung kekayung Dios at suyuan ye king mabilug yung pusu.
14: Nung daptan yu iti, pauranan na ing gabun yu king oras a kailangan yu, king isanumang panaun ban mupul kayung trigu, ubas, at larung olibo,
15: at dikut king marangle para karing sese yung animal. E kayu magkulangan king nanumang kailangan yu.
16: Mingat kayu. E yu paintulut ing malinlang kayu king kapamilatan na ning kekayung pamanyamba at pamaniuyu karing kikilalanan dang dios.
17: Nung e kayu mingat, mimua ya kekayu ing Ginu . Isara na la ding pasbul ning banua at e ya pauran; langi la ding tanaman yu king marangle at agad kayung mate karin king matabang gabun a babie na kekayu.
18: Inya sukat yu lang itanam karing pusu yu at kaisipan deting kautusan. Itali yu la karing takde yu at ibili karing kanuan yu ban e yu la kalinguan.
19: Ituru yu la karing anak yu neng atyu kayu kilub o lual ning bale o neng magpaynawa kayu o neng magobra kayu.
20: Isulat yu la karing amba da ring pibalebale yu at karing pasbul yung dalan.
21: Kanita ikayu at ding anak yu kumaba kayu bie king gabun a pengaku nang ibie karing makatua yu. Manuknangan kayu karin kabang susukluban ne ning banua ing yatu.
22: Nung pagkapilitan yu la ngan tuparan deting kautusan a sinabi ku kekayu: luguran ye ing Ginung kekayung Dios, mamintu karing utus na at manatiling tapat,
23: kanita itabi na la ngan ding sablang bansa a kekayung arapan at abandi yu la ding lalung maragul at mayupayang bansa kesa kekayu.
24: Maging bandi yu ing sablang gabun a dalpakan da ring bitis yu. Magmula ing gabun a sakup yu king disyerto angga king Lebanon at manibat king Ilug ning Eufrates angga king lele na ning Dagat ning Mediteraneo.
25: Ala metung man a malyaring makalaban kekayu, uling atdanan na lang takut at bage makapangilabut ding sablang bansang luban yu. Iti ya ing pengaku na kekayu.
26: Ating aduang bage a sukat yung pilinan ngening aldong iti: ing bendisyun o ing sumpa.
27: Ing bendisyun, nung pamintuan yu la ding sablang kautusan na ning Ginung kekayung Dios a babanggitan ku ngeni kekayu.
28: Ing sumpa, nung e yu la pamintuan ding kautusan at nung samba kayu at sumuyu karing aliwang dios a e yu balu.
29: Potang idala na na kayu ning Ginung kekayung Dios king gabun a malapit yu nang sakupan, sabian yu ing bendisyun king Bunduk ning Gerizim at ing sumpa king Bunduk ning Ebal.
30: Atyu la deting aduang bunduk king dane albugan na ning Ilug ning Jordan. Malapit la Gilgal, lele da ring tanaman a ensina ning More, bandang albugan nung nu la manuknangan ding Cananeo.
31: Malapit yu niang dalakitan ing Ilug ning Jordan at sakupan ing gabun a babie na kekayu ning Ginung kekayung Dios. Bandian ye at karin kayu manuknangan.
32: Oneng pamintuan yu la ngan ding sablang kautusan at tuntunan a sinabi ku kekayu ngening aldong iti.