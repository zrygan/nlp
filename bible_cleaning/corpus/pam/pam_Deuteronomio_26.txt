1: Potang miras na kayu at abandi yu ne ing gabun a babie na kekayu ning Ginung kekayung Dios at manuknangan na karin,
2: kuma ya kanita ing balang metung kekayu karing mumuna nang bunga ning pupul na. Idatuk la reti karing lulanan at idala ketang lugal a pilinan na ning Ginung kekayung Dios ban karin ya samban.
3: Lapitan ye karin ing pari a mangasiwa king aldong ita at sabian yu: Papasiag ku ngening aldong iti king Ginung Dios king aku atyu na ku king gabun a pengaku nang ibie karing makatua mi.
4: Kuanan na la kanita kekayu ning pari ding lulanan at ibili na la king altar ning Ginung kekayung Dios.
5: Kaybat na nita, sabian yu arapan na ning Ginung kekayung Dios: Metung yang Arameo i tata ku a alang tuknangan. Malati ya mu ing pamilya na inyang minta ya Ehipto, at karin ya menuknangan. Oneng dinatang ing panaun a meging marakal ya, maragul, at mayupayang bansa.
6: E mayap ing meging tratu da kekami ding tau Ehipto; pepasakitan da kami at gewang ipus.
7: Kanita minaus kami king Ginu , ing Dios da ring makatua mi, at pekiramdaman na kami. Ikit na ing pamagdusa mi, kasakitan, at pangayalipusta mi.
8: Linigtas na kami ibat Ehipto king kapamilatan na ning upaya na, ning bage makapangilabut, at dapat a pagmumulalan.
9: Dela na kami keti at binie ne iting gabun nung nukarin mataba ing gabun at labis-labis ing kabiayan.
10: Inya ngening aldong iti darala ku para keka, O Ginung Dios, ing mumunang bunga na ning gabun a binie mu kanaku.
: Kaybat na nita, iyapag yu king arapan na ing darala yu, siklaud kayu, at samban ing Ginung kekayung Dios.
11: Sukat kayung pasalamat king Ginung kekayung Dios. Magsaya kayung kayabe da ring pamilya yu, ding Levita, at ding dayuan a mekipamalen kekayu, uli na ning mangayap a bage depat na kekayu.
12: Ibie ye ing sikapulu ning pupul yu balang katlung banua. Para karing Levita ya ing sikapulu, karing dayuan, karing ulila, at karing mebalung babai ban mika pamangan la at kumabsi. Kaybat na nita,
13: sabian yu king arapan na ning Ginung kekayung Dios: Aibie ku ne, Ginu , ing kapulung dake na ning pupul ku at dinake karing Levita, karing dayuan, karing ulila, at karing babaing mebalu, agpang king inutus mu kekami. Ala kung lebagan karing utus mu o mengalinguan man kareti.
14: Ala kung pengan king kapulung dake inyang oras ning pamagpaldas. E ke inuli bale ing kapulung dake inyang e ku malinis o dinake para karing mete. Dimdam ku, O Ginung Dios, ing siwala mu at memintu ku.
15: King banal mung luklukan banua lawan mu kami. Bendisyunan me ing balen mung Israel at ing gabun a binie mu kekami, agpang king pengaku mu karing makatua mi, ing gabun a mataba at labis-labis king kabiayan.
16: Utusan na kayu ngening aldong iti ning Ginung kekayung Dios ban mamintu karing sabla nang utus at tuntunan. King mitmung katapatan tuparan yu la sana king mabilug yung pusu at kaladua.
17: Sinabi yu ngening aldong iti king ing Ginu ya ing kekayung Dios; king tuntun kayu king dalan na, mamintu karing utus na at tuntunan, at makiramdam king siwala na.
18: At sinabi na naman ning Ginu ngening aldong iti king ikayu ding taung bukud nang bandi, antimo ing pengaku na kekayu. Inya sukat yu lang pamintuan ding sablang kautusan na
19: at ya naman itas na kayung matas karing sablang bansa a lelang na ban purian ye ampon parangalan, at ban ikayu ing maging memalen nang banal, antimo ing asabi na na kekayu.