1: Ngana ning Ginu ,
: Me ko keni, ikong sablang kakau,
: oyni ing inuman yo!
: Me ko keni, ikong alang pera,
: sali kayung trigu at mangan kayu!
: Me ko keni, sali kayung alak at gatas,
: e kayu magastus nanuman!
2: Baket paigastus kayu king e tune makakabsi?
: Baket sueldu gagastusan yu la, makanyan man danupan kayu pa?
: Makiramdam kayu kaku, at daptan ing kakung sasabian,
: at mayama kayung mangan king pekamaniaman a pamangan.
3: Makiramdam kayu ngeni taung kakung pinili, at lumapit kayu kaku;
: lumapit kayu kaku at mika bie kayu!
: Gawa kung kasunduan kekayu a manatili king kapilan man,
: at ibie ku la kekayu ding kanuanan a pengaku ku kang David.
4: Gewa keng manimuna at komandanti da ring bansa,
: at kakung pepakit ing kakung kayupayan king kapamilatan na.
5: Ngeni keka lang ausan ding aliwang bansa
: a kanitang misan ila e ra ka kakilala,
: oneng ngeni mamirapal lang datang ban makiabe la keka!
: Aku, ing Ginung kekang Dios, ing banal nang Dios ning Israel,
: iti kaku ngan papalyarian;
: dinan da kang ligaya at dangalan.
6: Ngening malapit ya
: panintunan me ing Ginu at ausan me.
7: Paburen lang gumulut ding taung e mayap king karelang e ustung dapat,
: at ibayu ing karelang pamisip.
: Paburen lang magbalik king Ginung kekatamung Dios;
: uling mapaglunus ya at mapamatawad.
8: Ngana ning Ginu , Ding kakung isipan e da la kalupa ding kekong isipan,
: at ding kakung paralan makayaliwa la kekong paralan.
9: Nung makananu ya katas ing banua king yatu,
: makanyan lang maygit matas ding paralan at pamisip ku kesa karing kekayu.
10: Mengari ing kakung amanu king yelu at uran
: a mababaldug ibat king banua ban ing yatu diligan ya.
: Patubuan dang tanaman
: at munie bining tatanam at pamangan.
11: Makanyan ing malyari king amanung kakung sasabian;
: e magbalik kakung alang daralan
: o e tiparan ing buri kung keyang daptan.
12: Lakuan ye ing Babilonia kayabe ing tula;
: ibat king siudad mipanimunan kayung lumual payapa.
: Lunto ing pamagkanta karing bunduk at bunduk-bundukan,
: at ding tanaman kulisak la king tula ra!
13: Tumubu lang tanaman a sipres king ibatan ding dikut;
: lugal king suksuk lang lunsut, tanaman lang mirto ding tumubu.
: Iti ya ing maging tanda a manatili king kapilan pa man,
: metung a paganaka king aku pin ing Ginung makirapat kaniti.