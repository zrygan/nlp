1: Mas mayap ya ing mesias a tinapeng kakanan a ating kapayapan kesa king dakal a pamangan king magulung tuknangan.
2: Ing maisip a ipus igitan ne ing anak nang alang kwenta ning panginuan na, at akua nang mika dake king mana antimong kapatad na.
3: Masusubuk king api ing gintu at pilak, at ing susuri king pusu ning tau ya ing Ginu .
4: Ing taung e mayap a dapat makiramdam ya karing labing e mayap; kapad da naman ding malaram ing makiramdam king e katutuan.
5: Ing magsisti king taung kalulu, ing pagsisti na ya ing Dios a linalang king tau; ing matula king sakunang dugpa king kalupa nang tau siguradu yang magdusa.
6: Ding apu ilang ligaya da ring makatua, at ing ligaya da ring penganak ila ding pengari da.
7: E la mayakit king taung mangmang ding malagung amanu; ing pamaglaram e mu damdaman king taung kagalang-galang.
8: Isipan na ning taung babie suhul king iti makasaup ban akua nang sablang buri na.
9: Itang mamatawad pasiknangan na ing pamikakaluguran, oneng itang parati nang kakalkalan ing milabas nang kasalanan sisiran na ing pamikakaluguran.
10: Ing taung biasa agad yang mabibiasa king ditak a kekang sabian kesa king mangmang a ulit-ulitan babarugan.
11: Nasa ning taung e mayap ing pamaglaban, inya datang ya king bie na ing mabagsik a kalaban.
12: Mas mayap ing lumapit king gaindung oso a kepanakawanan karing keyang anak kesa king lapitan me ing mangmang a samal king dapat nang alang kabaldugan.
13: Nung e ustu ing ablas king dapat a mayap, e mu apalakuan ing e ustu king kekang tuknangan.
14: Ing pamagumpisa ning pamipate mengari king malating busbus king tabun; sumpalan me bayu na akuang dagul.
15: Parehu nang pikakasaman ning Ginu ing parusan ya ing taung alang kasalanan o payalang sala ing dinapat kasalanan.
16: Ala yang apala ing mangmang king pamagpakagastus na king pamagaral, uling ala yang masalese kaisipan.
17: Mikalugud la ding mikaluguran king kapilan pa man. Nanung ulaga ning pamikakapatad nung alang pamidadamayan?
18: Mibibili ya king kagipitan ing taung alang isip uling ya ing mengakung manalakaran king utang ning kalupa nang tau.
19: Ing malugud king kaguluan malugud ya king kasalanan; itang magsalitang kapalaluan managkat yang kasiran.
20: E ya minawa bie ing taung mimisip e mayap, at itang malaram miras ya king kabiguan.
21: Ing anak a mangmang problema ya karing makatua na; lungkut at kasakitan ing nabangnan da.
22: Panulu king bie ing masaya ka lupa, oneng ing malungkut tunggal ditak papaten na ka.
23: Ding hues a e tapat king pasalikut tatanggap lang suhul, inya ing hustisia e matutupad.
24: Balu na ning taung maisip ing sukat nang daptan, oneng ing taung mangmang balabalandra ya kaisipan.
25: Ing alang isip a penganak sakit yang buntuk kang tata na, at suksuk ya king pusu nang ima na.
26: E makatuliran ing papamayaran yang multa ing taung alang kasalanan, at ing parusan lang taung marangal.
27: Maingat ya ing taung biasa king pamagsalita na; ding taung e mapali buntuk biasa la.
28: Aturing meng biasa ing mangmang, nung e ya daraldal o balu neng isara ing asbuk na.