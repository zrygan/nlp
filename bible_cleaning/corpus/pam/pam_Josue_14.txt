1: Iti ya ing istoria nung makananung ing gabun ning Canaan dane albugan ning Jordan meparti ya para karing memalen na ning Israel. Piparti-parti de ri Eleazar, ing pari, Josue a anak nang Nun, at ding pamuntuk da ring pamilya da ring tribu na ning Israel ing gabun karing memalen.
2: Antimo ing inutus na ning Ginu kang Moises, ing dake da ring siam at kapitnang tribu dane albugan ning Jordan peparalan de king kapamilatan na ning bagutan.
34: Telaga na nang Moises ing gabun dane aslagan ning Jordan para karing adua at kapitnang tribu. Meparti la king aduang grupu ding lahi nang Jose: Manase at Efraim. Makanyan man, e na la dininan Moises nanuman dake ning gabun ding Levita. Ing tinggap da ila ring siudad nung nu la manuknangan at marangle para pipagpastulan karing karelang baka at aliwa pang sese dang animal.
5: Piparti-parti da ring memalen na ning Israel ing gabun antimo ing inutus ning Ginu kang Moises.
6: Misan a aldo dinatang la kang Josue karin Gilgal ding mapilan a kataung ibat king tribu nang Juda. Ing metung kareti ya i Caleb, ing anak nang Jefune a Kenizeo. Ngana kang Josue, Balu mu ing sinabi na ning Ginu kang Moises, ing taung maka Dios, karin Kades Barnea tungkul keka at kaku.
7: Apat kung pulung banua inyang i Moises, ing talasuyu ning Ginu , tinubud na ku manibat Kades Barnea ban mag-ispia king lugal a iti. Binie ke kang Moises ing tune ulat.
8: Ding lalaking minta a kayabe ku pematakutan da la ring kabalen tamu. Oneng memintu ku king Ginu a kakung Dios king mitmung katapatan.
9: Uling depat ku ita, pengaku na kanakung Moises king ding anak ku ampon aku tanggapan ming siguradu, bilang sarili ming bandi, ing gabun a lekaran ku.
10: Oneng lawan mu, atin na ngening apat apulu't limang banua manibat inyang sabian ning Ginu kang Moises ita. Kanitang panaun a ita maglakbe ya ing Israel king disyerto at ing Ginu , antimo ing pengaku na, pepanatilian na kung mabie manibat na kanita. Lawan yu ku! Walu na kung pulu't limang banua
11: at masikan ku pa angga man ngeni nung makananu kung masikan kanitang tinubud na kung mag-ispiang Moises. Masikan ku pa uling agyu ku pang makigera o maging king nanu pa mang bage.
12: Inya ngeni, ibie me kanaku ing bulubundukan a pengaku na ning Ginu kanaku ketang aldo inyang aku at ding tauan ku minie keng ulat. Sinabi mi kekayu king ding lahing higanti a ausan dang Anakim atyu la karing mangaragul a siudad a makapader. Marahil matnube ya ing Ginu kanaku at itabi ku la, antimo ing pengaku na.
13: Binendisyunan neng Josue i Caleb a anak nang Jefune, at binie ne ing siudad na ning Hebron bilang bandi na.
14: Angga man ngeni ing Hebron bandi de ring lahi nang Caleb a anak nang Jefune, ing Kenizeo, uling tapat yang memintu king Ginu , ing Dios ning Israel.
15: Kanitang minunang panaun, ausan deng Arba ing siudad ning Hebron. I Arba ya ing peka maulang dili karing Anakim.
: Mika kapayapan na kanita king lugal a ita.