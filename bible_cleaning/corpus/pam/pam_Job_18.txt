1: Nganang mekibat Bildad a tau Suah
2: Job, ding taung anti keka e la biasang tahimek?
: Nung tuknang ka mu ban makiramdam makipagsalita kami keka.
3: Baket bibilang mu kaming anting baka'ng mangmang?
4: Ala kang panasakitan king mua mu nung e mu ing sarili mu.
: Mipaburen ya wari ing yatu uli ning mua mo?
: Iyalis na la wari ning Dios ding bunduk king uli mo?
5: Wa, ing sulu ning taung e mayap patdan de;
: mawala ya ing lablab ning api na.
6: Kulimlim ya ing sala kilub ning tolda na,
: at matda ya ing sulu babo na.
7: Maging e la matatag ding takbang;
: misakab ya uli ding sarili nang kapamalakan.
8: Dumalan ya king metung a lambat, at marakap lang bitis na;
9: sakung na king bitag marakap ya, at pigilan ne.
10: Makasalikut ya king gabun ing metung a silu;
: king dalanan na ing paniakap makaumang ya.
11: Ing makatakut makapadurut;
: tutukian ne gulut na king balang takbang na.
12: Mabandi ya kanita, ngeni danup-danup ya;
: ing kabiguan siping na makapanaya.
13: Linaganap ing makamate sakit king mabilug nang katawan;
: inya nanaknak la ding bitis at gamat na.
14: Sepuliut deng liwal king toldang panaligan na,
: at teguyud deng inarap king Aring Kamatayan.
15: Ngeni king tolda na agyang ninu malyari yang manuknangan;
: ing asupri yang sinabug dang paglinis king tolda na.
16: Melangi lang yamut na,
: at pati ding sanga na.
17: Mitda babo ning tuknangan na ing kabantugan na;
: ala nang bitasang makaganaka pa.
18: Itabi de king tuknangan da ring mabie;
: ibat king masala mitabi ya king karalumduman.
19: Ala yang anak
: ni lahing mitagan a mabie nung nu ya manuknangan.
20: Manibat king aslagan angga na king albugan
: mangilabut la king meging keyang kapalaran.
21: Ita ya ing kapalaran da ring taung e mayap,
: ing kararasan da ring alang pamakimetung king Dios.