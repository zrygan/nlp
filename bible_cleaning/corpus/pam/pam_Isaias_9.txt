1: Kanitang misan a panaun mengapakarine la ding tribu nang Zebulun at Neftali, oneng magdala yang dangalan ing daratang a panaun para karela manibat king Mediteraneo papunta king dane aslagan karing lugal a atyu lipat ning Jordan at pati na king Galilea mismu a panuknanganan da ring dayuan.
2: Menakit lang sulung maragul
: ding taung linakad king dalumdum.
: Menuknangan la king lugal a madalumdum,
: oneng ngeni ing sala saslag ya karela ngan.
3: Maragul a tula ing binie mu karela, O Ginu ,
: meging maligaya ing bie ra king uli mu.
: Matula la king mayap a depat mu karela
: antimo ing tula da ring tau neng titipunan da ing pupul da
: o neng pipapartian da ing pibandian a ikua da.
4: Uling ing paud king batal da keka yang leko,
: at pati ing tambayuk karing karelang pago.
: Ika, O Ginu , ing sinambut king bansa
: a menalipusta at migsamantala karing kekang memalen.
: Simbut mu la antimo ing pamaniambut mu karing sundalus ning Midian kanitang milabas a panaun.
5: Ding botas da ring sasagupang kawal,
: at ing unipormi rang mengasnang daya
: ing api yang gumisan karela.
6: Uling mibait ya ing anak para kekatamu!
: Ing metung a anak a lalaki miyabie ya kekatamu!
: At ya ing maging pamuntuk tamu!
: Mayaus yang Makapagmulalang Tagapayu,
: Mayupayang Dios, Alang anggang Ibpa,
: Prinsipi ning Kapayapan.
7: Ing makamal nang upaya manatiling daragul;
: manatili ing kapayapan king keyang kayarian.
: Manibala ya bilang kayalili nang Aring David,
: at makabasi ing upaya na king mayap at matulid
: manibat ngeni at angga na king kapilan pa man.
: Iti ngan daptan ning Ginung Mayupaya.
8: Sildak na ning Ginu ing kayatulan na king kayarian Israel, karing lahi nang Jacob.
9: Ding sablang memalen na ning Israel, ing balang metung a manuknangan king siudad ning Samaria, akilala ra king iti dapat na ning Ginu . Meging mapagmatas la at palalu. Ngarang sasabi,
10: Melasak la ding gusaling megawa karing laryu; oneng alilan mi la karing gusaling gawa king batu. Meputut la ding tanan a megawa karing dutung a sikamoro, oneng alilan mi la karing pekamayap a dutung a sedro.
11: Inya tinubud na la ning Ginu ding karelang kalaban ban lusuban da la;
12: ing Siria king dane aslagan at ing Filistia king dane albugan na ning Israel. Biklat da la ring asbuk da ba reng laklakan ing Israel. Makanyan man, e mu rin tuknang ing mua na ning Ginu ; manatili yang makayatiat ing gamat na ban mamarusa.
13: E la sinisi ding tau ning Israel agyang perusan na la ning Ginung Mayupaya. E la pa mu rin mibalik a lub king Ginu .
14: Inya king metung mung aldo parusan na la ning Ginu ding manimuna na ning Israel at ding memalen na; pututan na la buntuk at iki.
15: Ding buntuk ila ding matua at kagalang-galang a lalaki, at ding iki ila ding propetang tuturung kalaraman!
16: Ding manimuna karing taung deti linili da la at belatungan.
17: Inya metung man karing kayanakan a lalaki ala yang paintulutan makaligtas ing Ginu . E ya pakit lunus kenu pa mang mebalung babai at ulila, uling ala lang takut ding sablang tau king Dios, at e la mayap. E mayap ing sablang lulual king asbuk da. Makanyan man, e tuknang ing mua na ning Ginu ; manatili yang makayatiat ing gamat na ban mamarusa.
18: Mengari ing dapat dang e ustu ding tau king aping lalaklak karing miyayaliwang dikut at tanaman a masuksuk. Mitataung anting silab king kasukalan a maki asuk a susun-susun papunta babo.
19: Uling mua ya ing Ginung Mayupaya, milalablab anting silab ing pamamarusa na king mabilug a bansa at makamate karing tau, at ya nang balang magligtas king sarili na ing metung at metung.
20: Makanyan man, maniamsam la ding tau king nanumang bage a malyari dang apangan, oneng e la kumabsi. Kanan da pati na ding sariling anak da!
21: Lusuban de ring memalen na ning Manase at ding memalen na ning Efraim ing metung at metung, at miyabe lang lumusub king Juda. Makanyan man, e mu rin tuknang ing mua na ning Ginu ; manatili yang makayatiat ing gamat na ban mamarusa.