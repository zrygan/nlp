1: Sana ing buntuk ku metung yang talaga,
: at ding kakung mata
: sibul na la ning lua,
: ban atangisan ku la aldo at bengi
: ding kabalen kung pete ra.
2: Sana atin kung tuknangan king disyerto
: nung nu ku la asalikutan ding kabalen ku.
: E la ngan tapat,
: taksil la ngan.
3: Parati lang magsalitang kalaraman;
: kalaraman ing mag-ari king bansa lugal king ing katutuan.
: Ngana ning Ginu ,
: E ngan mayap ing daraptan da ring taung pinili ku,
: at e ra ku kikilalanan Dios da.
4: Sukat yang mingat ing metung at metung agyang king kakaluguran na,
: ala nang makapagtiwala king kapatad na;
: uling ing balang kapatad mapaglinlang yang anti i Jacob,
: at ing balang metung sisiran neng kakaluguran na.
5: Ila ngan karela lang lilinlangan ding karelang kakaluguran,
: at metung man alang magsalitang katutuan;
: sinane da lang dila ra king pamaglaram,
: at e la bisang tuknang darapat kasalanan.
6: Salasalisi ing dapat dang katampalasanan,
: antimu rin ing dapat dang pamaglinlang.
: Sasabian na ning Ginu Ding pinili ku ila ding e tatanggap kaku.
7: Sasabian na pa ning Ginung Mayupaya
: Dalisayan ku lang anti ing bakal,
: at ibili ku la king kapagsubukan.
: Dinapat lang e mayap.
: Nanu pang kakung daptan para karela ngan?
8: Anti lang paslung ating lasun ding karelang dila;
: kalaraman ing karelang sasalita.
: Mayap ing sasabian ning metung at metung king kalupa nang tau,
: oneng king kamatutuanan umangnan neng kasiran.
9: E ku la wari parusan?
: E ku wari mablas king bansang anti kanyan?
: Aku, ing Ginu , ing migsalita.
10: Ngaku, Tumangis ku para karing kabundukan,
: at managulele ku para karing marangleng pipagpastulan,
: uling melangi la
: at ala nang taung daralan karela.
: E na mararamdam ing siwala da ring baka;
: ding ayup at malyap a animal tinakas na la,
: at e mu na la akit pa.
11: Ngana ning Ginu , Gawan keng katumpuk a kasiran ing Jerusalem,
: at lugal a tuknangan da ring animal a jackal.
: Maging disyerto la ring siudad ning Juda,
: lugal a e na apituknangan ning ninuman.
12: Kitang ku, Ginu , baket melasak ya ing bansa, obat melangi yang anti ing disyerto? Baket ala metung mang daralan libutad na? Ninu ing ating sapat a kabiasnan para makaintindi kaniti? Kaninu mu pepabalu ban isalita na karing aliwa?
13: Pekibat ning Ginu , Iti mepalyari uling gilutan da ring taung pinili ku ing turu a binie ku karela. E ra ku pemintuan ni tiparan ing sinabi ku karela.
14: Lugal king aku ing karelang tukian, meging masias la buntuk at simban da la ring idolo nang Baal antimo ing tiru da ring makatua da.
15: Aku, ing Ginung Mayupaya, ing Dios ning Israel, lawan mu ing kanakung daptan; dinan ku lang mapait a tanaman bilang karelang pamangan at dinan lasun ing karelang inuman.
16: Ikalat ku la karing bansang e ra balu ni abalitan man ding makatua da, at mitubud kung dakal a sundalung pakasandata ban lumaban karela angga king magisan la.
17: Ngana ning Ginu ,
: Isipan mu ing bage mangapalyari!
: Ausan mu la ban datang ding managulele,
: ding babaing magkanta neng ating mete.
18: Ngara ding tau,
: Sabian mu karela king mamalagua lang magkantang malungkut
: angga king tumulu ing lua karing mata mi,
: at talukab ming mata mabasa la king pamanangis.
19: Pakiramdaman mu ing pamanangis ning Zion
: Melasak kami!
: Ganap na ing kekeng kamarinayan!
: Sukat mi neng lakuan ing bansa mi;
: piglasak da lang bale mi.
20: Ngaku,
: Babae, pakiramdaman yu ing sasabian na ning Ginu ,
: pakapakiramdaman yu ing keyang amanu.
: Turuanan yu lang manangis ding anak yung babai,
: at magkantang malungkut ding kakaluguran yu.
21: Dinatang ing kamatayan karing kekatamung awang,
: at linub karing palasyu tamu;
: gisan na la ding anak a atyu karing dalan,
: at ding kayanakan a lalaki king palengking karinan.
22: Nukarin man pakakalat lang bangke;
: anti lang dinat a makabuntun karing marangle,
: anti lang aptas a trigung likuan da ring papalut,
: at metung man alang mamulut.
: Iti ya ing pasabi na kaku ning Ginu para kekayu.
23: Ngana ning Ginu ,
: Ing beluan ding lalaking biasa e ra sukat pagmayabang
: ni ing sikanan ding lalaking masikan
: ni ing pibandian ding lalaking dakal a pibandian.
24: Nung ing ninuman bisa yang magmayabang,
: ing sukat nang pagmayabang ya ing keyang beluan at aintindian tungkul kaku,
: uling ing lugud ku e kukupas
: at ing mayap at matulid ya ing kakung daraptan.
: Ila deti ring bage a makaibie tula kaku.
: Aku, ing Ginu , ing migsalita.
25: Ngana pang sasabi ning Ginu , Daratang na ing panaun ban parusan ku la
26: ding memalen na ning Ehipto, Juda, Edom, Ammon, Moab, at ding sablang manuknangan king disyerto a makuyad a buak. Mesirkunsisyun la ngan deting tau, oneng e ra tiparan ing kasunduan a lalarawan na niti. Ala metung man kareting tau at pati na karing king Israel ing tinupad king kanakung kasunduan.