1: Iti ya ing kasulatan a piakitan karing sinabi nang Jeremias, ing anak nang Hilkia, ing metung karing paring Judio ning balen Anatot king sakup ning tribu ning Benjamin.
2: Migsalita ya ing Ginu kang Jeremias kanitang labi neng atlung banuang mag-ari king Juda i Josias a anak nang Amon.
3: Migsalita yang pasibayu kang Jeremias kanitang i Jeoiakim a anak nang Josias ya ing ari. Maralas yang mekipagsalita kang Jeremias ing Ginu angga na king kalabing metung a banua ning pamag-ari nang Zedekias a anak nang Josias. Mibagsak ya ing Jerusalem at miyugse la ding memalen na king kalimang bulan ning banuang ita.
4: Ngana kanaku ning Ginu ,
5: Balu da na ka bayu da ka dininan bie at pinili da na ka bayu ka pa mibait ban maging propeta karing bansa.
6: Pekibat ku, Ginung Dios , e ku biasang magsalita; anak ku pa mu.
7: Oneng ngana kanaku ning Ginu , E mu sasabian king anak ka pa mu, bagkus munta ka karing tau nung nu ra ka itubud at sabian mu karela ing sablang bage a iyutus kung sabian mu.
8: E ka tatakut karela uling kayabe mu ku at ingatan da ka. Aku, ing Ginu , ing migsalita!
9: Kanita, inatiat ne ning Ginu ing gamat na; tigkil na la ding labi ku at ngana kanaku, Makiramdam ka. Ibabie ku la keka ding amanung sukat mung sabian.
10: Ngening aldong iti dirinan da kang upaya karing bansa at kayarian ban mamutput at manlasak, manyira at manialdak, manalakad at tanam.
11: Nganang kinutang kanaku ning Ginu , Jeremias, nanu ing akakit mu?
: Pekibat ku, Metung yang sanga na ning tanaman a almendro.
12: Ngana ning Ginu , Tinud ka at lalawan ku ing pangatuparan da ring amanu ku.
13: Migsalita yang pasibayu kanaku ing Ginu . Nganang kinutang, Nanu pa ing akakit mu?
: Pekibat ku, Akakit ke ing metung a kalderang bubukal manibat king dane norti at malapit niang mibakung banda keti.
14: Kanita ngana kanaku ning Ginu , Magus ing kasiran a anting bubukal a danum manibat king dane norti karing sablang manuknangan keting bansa,
15: uling ausan ku la ngan ding sablang bansa ning dane norti ban datang. Italakad ne ning balang ari ing tronu na karing pasbul dalan ning Jerusalem at karing makapadurut nang pader at antimu rin karing makapadurut da ring aliwang siudad ning Juda.
16: Parusan ku la ding taung kanakung pinili uling mikasala la; gilutan da ku at minie lang ain-sakripisyu karing aliwang dios at uling ginawa lang idolo at kaybat simban da la.
17: E mu painan ing lub mu; munta ka at sabian mu la karela ding sablang bage inutus kung sabian mu. E ka tatakut karela; nung mitakutan ka ngeni karela lalu da kang pamatakutan potang atyu na ka karela.
18: Ngening aldong iti gawan da kang anting makakutang siudad, anting metung a asias a bakal at anting pader a tangsu. Lumaban la keka ding ari ning Juda, ding pamuntuk, ding pari, at ding memalen.
19: Lumaban la keka, oneng e la maniambut uling kayabe mu ku at e ra ka paburen. Aku, ing Ginu , ing migsalita.