1: Matua ne ngeni i Josue. Ngana ning Ginu kang Josue, Tutu na kang matua, oneng dakal la pang lugal ding kailangan mayakua
2: ing sablang lugal ning Filistia at Gesur,
3: antimu rin ing sablang lugal na ning Avim bandang mauli. Ing gabun manibat king sapa ning Sihor, king angganan na ning Ehipto, angga na king dane norti king angganan na ning Ekron makikilalang sakup na ning Canaan. Manuknangan la Gaza, Asdod, Askelon, Gat, at Ekron ding ari da ring Filisteo.
4: Atin pang makatagan a kailangan mayakua king gabun ning Canaan at king Meara a bandi da ring Sidoniano angga na Afek, king angganan da ring Amoreo;
5: ing gabun da ring Gebalita, ing kabilugan ning Lebanon king dane aslagan, manibat Baalgad a atyu mauli na ning Bunduk ning Hermon angga na king Pidadalanan paukiat king Hamat.
6: Kayabe ya kareti ing mabilug dang gabun ding Sidoniano, ding manuknangan karing bulubundukan pilatan da ring Bunduk ning Lebanon at Misrefot Maim. Itabi ku la deting sablang tau kabang susugud la ding memalen na ning Israel antimo ing inutus kung daptan mu. Pipartian-partian me ing gabun karing Israelita, nung makananu kung inutus keka.
7: Pipartian-partian mu na ngeni iting gabun karing aliwang siam a tribu at karing kapitna da ring tribu nang Manase ban maging sarili dang bandi.
8: Tinggap da na ding tribu nang Ruben at Gad at ding kapitna king tribu nang Manase ing lugal a binie na karelang Moises, ing talasuyu ning Ginu ; atyu iti king dane nang aslagan ning Ilug ning Jordan.
9: Miraras ya Aroer king gilid ning Kapatagan ning Arnon ing gabun a sakup da at king siudad a atyu king libutad na ning kapatagan, at sakup na ing kabilugan ning makatas a kapatagan manibat Medeba angga na Dibon.
10: Miraras ya angga king angganan na ning Ammon at kayabe la ding sablang siudad a sekupan na ning Aring Sihon a Amoreo a menungkulan karin manibat Hesbon.
11: Kayabe ya ing Gilead, ing gabun ning Gesur at Maaca, ing kabilugan a Bunduk ning Hermon, at ing kabilugan ning Bashan angga na Saleca.
12: Kayabe ya naman ing kayarian nang Og, ing tauling dili karing Refaim a menungkulan karin Astarot at Edrei. Simbut na lang Moises ding taung deti at tinabi na la.
13: Makanyan man, ding Israelita e da la tinabi ding memalen na ning Gesur at Maaca; angga man ngeni manuknangan la king Israel.
14: E na la dininan gabun Moises ding tribu nang Levi. Antimo ing sinabi ning Ginu kang Moises, mangaintulid karela bilang bandi ra ing dake ra king ain-a-durulukan king altar na ning Ginu , ing Dios ning Israel.
15: Binie nang Moises ing metung nang dake ning gabun karing pamilya na ning tribu nang Ruben bilang bandi ra.
16: Miraras ya ing gabun da king Aroer king gilid na ning Kapatagan ning Arnon at ing siudad king libutad na niting kapatagan at kayabe ing sablang makatas a kapatagan makapadurut king Medeba.
17: Kayabe ya ing Hesbon at ding sablang siudad king kapatagan na ning bunduk: ing Dibon, Bamot Baal, Bet Baalmeon,
18: Jahaz, Kedemot, Mefaat,
19: Kiriataim, Sibma, Zeret Saar king bunduk-bundukan a atyu king kapatagan,
20: Betpeor, ding libis ning Bunduk ning Pisga, at Bet Jesimot.
21: Kayabe la ring sablang siudad karing kapatagan da ring bunduk at ing mabilug a kayarian nang Sihon, ing ari da ring Amoreo a menungkulan Hesbon. Simbut neng Moises iti at antimu rin ding pamuntuk na ning Midian: i Evi, Rekem, Zur, Hur, at Reba. Meging pamuntuk la ngan deti para kang Aring Sihon.
22: Kabilang ya karing pete da ring memalen na ning Israel i Balaam, ing metung a mamamanula a anak nang Beor.
23: Ing Jordan ya ing angganan da dane albugan ding tribu nang Ruben. Ila deti ring siudad at balen a miyabie karing pamilya da ring tribu nang Ruben bilang bandi ra.
24: Dininan na la namang dake Moises king gabun bilang bandi ra ding pamilya na ning tribu nang Gad.
25: Kayabe ya king gabun a tinggap da ing Jazer at ding sablang siudad na ning Gilead, ing kapitna king gabun ning Ammon angga Aroer a atyu dane aslagan ning Rabba.
26: Miraras ya ing gabun da manibat Hesbon angga Ramat Mizpe at Betonim, at manibat Mahanaim angga na king angganan ning Lodebar.
27: King Kapatagan ning Jordan at pati na ing Bet Haram, Betnimra, Sukot, at Zafon, ing aliwa na pang dake ning kayarian nang Aring Sihon ning Hesbon. Ing angganan na dane albugan ya ing Ilug ning Jordan angga king Dagat ning Galilea dane norti.
28: Ila deti ring siudad at balen a miyabie karing pamilya da ring tribu nang Gad bilang bandi ra.
29: Binie neng Moises king kapitna na ning tribu nang Manase ing metung a dake na ning gabun bilang sarili dang bandi.
30: Miraras ya ing gabun a tinggap da king Mahanaim, at kayabe ya ing kabilugan na ning Bashan, ing kabilugan na ning kayarian nang Og, ing ari ning Bashan, antimu rin ding anam apulung baryu na ning Jair king Bashan.
31: Kayabe ya ing kapitna na ning Gilead, antimu rin ing Astarot at Edrei, ding kabiserang siudad na ning kayarian nang Og karin Bashan. Miyabie ing sablang iti king kapitna karing pamilyang lahi nang Makir a anak nang Manase.
32: Makanyan nang piparti-parting Moises ing gabun dane aslagan na ning Jerico at ning Jordan inyang atyu ya king kapatagan ning Moab.
33: Oneng e ya minie gabun i Moises karing tribu nang Levi. Sinabi na karela king ing maging bandi ra ya ing dake ra karing ain da ring tau king Ginu , ing Dios ning Israel.