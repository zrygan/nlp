1: Ngaku king lub ku, Mingat ku king kakung daraptan ban dila ku e ya makarapat kasalanan;
: asbuk ku kaku yang pigilan kabang kayarap ku lang taung makasalanan.
2: Menahimik ku, inya e ku bubulad;
: ala kung sinabi pati kayapan man,
: oneng lalung merakal ing kakung kasakitan.
3: Kabang mibulebule ku, meskup ya ing kakung salu;
: inya ngakung sinabi,
4: Ginu , sabian mu nung kapilan ku mate.
: Nu pa kakaba ining kaku binie mung bie?
: Pabalu mung tutu yang mabilis kumupas ing bie ku.
5: Makuyad yang tutu ing bie ku;
: balamu ala yang ulaga king arapan mu.
: Anti ya mung sakildap ing bie ning tau keti king yatu.
6: Mengari yang anino ing taung mabibie;
: sabla nang daraptan muli mung alang kabaldugan;
: ing pibandian a titipunan na e na balu nung kaninu iti malakuan.
7: Ngeni, O Ginu ,
: nanu mo ing kakung panenayan?
: Keka ku bibili ing kakung kapanayan.
8: Iligtas mu ku king sabla kung kasalanan;
: e mu sa paintulut ing gawan da kung pikaylian ding mangmang.
9: E ku bubulad; asbuk ku e biklat,
: uling balu ku king iti kekang dapat.
10: Pamamarusa mu kaku keka nang ituknang;
: gamat mu karelang gisan ing kakung sikanan.
11: Paparusan mu ing pamikasala na ning tau ban akua nang magpakatinu;
: ipas ka waring gigisan king kayatinan na;
: wa, ing tau angin ing kalupa na.
12: O Ginu , kakung panalangin kekang pakiramdaman;
: O Ginu , kakung saingsing kekang pakiramdaman.
: E ka sa magmaklak-maklakan kening kakung tangis.
: King bale mu anti kung bisitang dinatang;
: dayuan a makituknang anti ding kakung makatua.
13: Masanting pa lakuan mu na ku ban mipaldan ku;
: kanita tula tanggapan ku bayu ku man mako at mawala keting yatu.