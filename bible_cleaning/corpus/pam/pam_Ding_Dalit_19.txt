1: Sasabian na ning malualas a banua ing dangalan ning Dios;
: pakilala na ing depat na.
2: Ing aldo babalita na iti king tutuking aldo,
: at ing bengi pabalu na king benging katuki na.
3: Alang amanung sasalita ra
: o bosis a damdaman mu karela;
4: makanyan man king mabilug a yatu kakablas ing bosis da,
: at karing wakas ning yatu ing mensahi ra.
: Karin ing Dios mibili yang metung a tolda para king aldo.
5: Lulual yang anting lalaking kakasal ibat king silid na;
: mengari ya king mamialung a masayang makilaban.
6: King dane aslagan karin ya saslag ing aldo,
: lalbug ne man king dane albugan;
: king pali ning aldo ing sabla mirarasnan.
7: Ganap ya ing kautusan ning Ginu ;
: babie yang bayung bie king tau.
: Apanaligan lang tuntunan na ning Ginu ,
: kabiasnan babie ra king taung alang balu.
8: Ding kautusan ning Ginu matulid la;
: ninuman ing tupad tula ing kamtan na.
: Ding utus ning Ginu ustu la;
: babie lang sala karing mata.
9: Karapatdapat ing gumalang mitmung takut king Ginu ,
: sukat manatili iti kapilan man.
: Ding atul ning Ginu pawa lang katutuan,
: at makatuliran la ngan.
10: Mal lang maygit king gintu;
: maygit lang pagnasan king purung gintu;
: mas mayumu la kesa king inuyat,
: maygit la kaniaman king pulut-panilan.
11: Karing utus mu mabibiasa yang talasuyu mu,
: mayap ing kakamtan king pamamintu ku.
12: Ninu mo ing makibalu king sabla nang pamagkulang ning tau?
: Inya karing kamalian a e ku balu patawaran mu ku.
13: Iligtas me ining kekang talasuyu
: king kasalanan ning kapalaluan;
: e me paburen mag-ari iti kaku,
: kanita maging lubus kung alang kapintasan;
: alang mantsa ning mabayat a kasalanan.
14: Ding amanung lulual karing labi ku at ing pamibulebule ning kakung pusu,
: maging katanggap-tanggap la sa arapan mu,
: O Ginu a peka batu kung matibe
: at kakung talapagligtas!