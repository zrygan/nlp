1: Kinua neng Samuel ing lulanan laru at tigtugan neng laru ing buntuk nang Saul, at kaybat inuma ne. Ngana, Lalanian na ka ning Ginu bilang ari na ning sarili nang balen. Ika ing pamuntuk king balen na ning Ginu at iligtas mu la ring memalen karing sabla dang kalaban. Oyni ing tanda king ika pin ing pinili nang pamuntuk ning Ginu king balen na.
2: Potang mikawani kata ngeni, atin kang akasalubung a adua kataung malapit king kutkutan nang Raquel karin king Selsa a sakup na ning tribu nang Benjamin. Sabian da keka king meyakit na la ding asnong panintunan mu at king ika ngeni ing agaganaka na ning kekang tata at parating kukutang.
3: Kaybat sumulung ka pa at miras ka king tanaman a ensina na ning Tabor. Saganan da ka karin ding atlu kataung papunta king Betel ban samba king Dios. Magdala yang atlung biserung kambing ing metung kareti, ing metung naman magdala yang atlung maragul a tinape, at magdala ne mang metung a lulanan a mitmung alak ing katlu.
4: Pugayan da ka at ibie da la keka ding adua karing atlung darala dang tinape. Kuanan mu la potang ibie da la keka.
5: Kaybat na nita, munta na ka man king Gibeat Elohim ngana wari ing Bunduk-bundukan ning Dios; karin atin lang kampu ding Filisteo. At kabang papunta ka king siudad akasalubung me ing metung a grupu da ring propeta a kukuldas ibat king matas a lugal; manigtigan lang alpa, pandereta, plauta, at lira; mistula lang ala king sarili da.
6: Luban na ka ning espiritu na ning Ginu at makiabe ka naman karela at maging mistula kang aliwang tau.
7: Potang akit mu lang matupad deting tanda, gawan mu itang isipan mung mayap at antabayanan na ka ning Dios.
8: Kaybat na nita, muna kang munta kanaku karin Gilgal at puntalan da ka ban miyain ain-a-durulukan at ain-ning-pamisulusulu. Panayan mu ku karin kilub ding pitung aldo at sabian ku keka ing sukat mung daptan.
9: Aliwa na ing penamdaman nang Saul inyang mikawani lang Samuel; meganap la ngan ding sablang wagang deti kilub ning patingapun.
10: Inyang minta ya karin king Gibea, akasalubung ne ing metung a grupu da ring propeta at linub ya king katawan na ing espiritu na ning Dios at mekiabe ya karela.
11: Ngarang misabisabi inyang ikit da iti detang sadia nang makakilala kang Saul, Nanung milyari king anak nang Kis? Metung nia naman waring propeta i Saul?
12: At ngana pang kinutang ning metung a tau karin, Ninu wari ding tata ra? Makanyan yang megumpisa ing kasebian, Propeta ya naman i Saul!
13: Inyang meyari na iti, melaus neng minta king altar a atyu king matas a bunduk-bundukan.
14: Kauli ra keta karela, nganang kinutang ning bapa nang Saul keya at king ipus, Nukarin kayu minta?
: Penintun mi la ding asno, ngana, at inyang e mi la akit, pintalan mi ya i Samuel.
15: Nanu naman ing sinabi nang Samuel keka? ngana ning bapa na.
16: Pekibat nang Saul, Sinabi na king meyakit no kanu ding asno. Oneng ala yang belita nanuman tungkul ketang kayarian a simbitla nang Samuel.
17: Kaybat na nita, pepatipun neng Samuel ing mabilug a balen karin king banal a lugal ning Ginu king Mizpa.
18: Ngana karing tau, Anti kaniti ing pasabi na ning Ginu Liwal da kayu Ehipto. Linigtas da kayu karing tau Ehipto at karing sablang kayarian a lulupig kekayu.
19: Oneng king aldong iti sikuil ye ing Dios yu a magligtas kekayu karing sabla yung kaligaligan at kasakitan. Sinabi yu pa, Ali! Buri mi ing tuldu kang maging ari mi. Uli na niti, lumapit kayu ngeni king Ginu , ing balang metung agpang king tribu na at pamilya.
20: Pepalapitan na la ngan Samuel ding sablang tribu na ning Israel at king kapamilatan ning bagutan mepili ya ing tribu nang Benjamin.
21: Kaybat pepalapitan ne ing tribu nang Benjamin agpang karing pamilya na, at ing pamilya nang Matri ya ing mepili. Kanita linapit la ring kelalakinan na ning pamilya nang Matri at i Saul a anak nang Kis ya ing mepiling ari. Penintun de, oneng e re akit.
22: Inya pasibayu reng kitnan ing Ginu , Dinatang ya kaya keti?
: Pekibat na ning Ginu , Sasalikut ya i Saul king pipagponduan pamangan.
23: Milayi la at dinakit de. At inyang makatalakad ne libutad da ring tau, ya ing meyakit matas dili.
24: Nganang Samuel king mabilug a balen, Oyni ing taung pinili na ning Dios! Ala yang kalupa.
: Ngara ngang kinulisak, Luid ya ing ari! Luid ya!
25: Kaybat melinawan na lang Samuel karing tau ding katuliran na at katungkulan ning ari. Sinulat na la king metung a libru at binili ne iti arapan na ning Ginu . Kaybat pepaulian na na lang Samuel ding sablang tau, ing balang metung king sarili nang pibalebale.
26: Minuli ya naman i Saul king pibalebale na karin Gibea; kayabe na la ding taung matapang a tigkilan na pusu ning Ginu .
27: Oneng ating taung magsisti. Ngara, Makananu na katamung aligtas ning taung iti? Kesaman de at e re pigdalang regalu. Oneng e na pinsingan Saul iti.