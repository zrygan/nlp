1: Iti ya ing mensahi a binie na ning Ginu karing Israelita king kapamilatan nang Malakias.
2: Nganang sasabi ning Ginu karing memalen na, Pepakitanan da kayung lugud.
: Oneng mekibat la, Makananu mung pepakit ing lugud mu kekami?
: Mekibat ya ing Ginu , Mikapatad la ri Esau at Jacob, oneng liguran ke i Jacob ampon ding lahi na,
3: at kesaman ke i Esau at ding lahi na. Sinira ku la ding bulubundukan nang lugal, at likuan ke karing mabagsik a animal ing tuknangan na.
4: Nung sabian da ring lahi nang Esau, ding Edomita, Melasak la ding kekaming balen, oneng italakad mi lang pasibayu. Kanita ipakibat na karela ning Ginu , Paburen yu lang italakad da la; siran ku lang pasibayu! Ding tau ausan da lang Ing e mayap a bansa at Ing bansa a kamuan na kapilan man ning Ginu .
5: Akit da iti ding memalen na ning Israel karing mismung mata ra at sabian da, Mayupaya ya ing Ginu agyang king lual na ning bansang Israel!
6: Nganang sasabi ning Ginung Mayupaya karing pari, Gagalangan ne ning anak ing tata na, at ing ipus ing panginuan na. Aku ing kekayung tata, obat e yu ku gagalangan? Aku ing kekayung panginuan, obat e yu ku gagalangan? Lalapastanganan yu ku, makanyan man kukutang yu kanaku, Makananu da kang lalapastanganan?
7: E yu na ku gagalangan king kapamilatan na ning pamamie yung ain a alang kabaldugan king kanakung altar. At kaybat kukutang yu pa, Makananu keng milako galang keka? Sabian ku kekayu: milako kayu galang kanaku king kapamilatan na ning keyalan yung galang king kanakung altar.
8: Potang magdala kayung bulag o masakit o pile animal ban iyain yu kanaku, isipan yu galang ing ustu ita? Subukan yeng ibie ing makanyan a animal king gobernador! Tumula ya kaya kekayo o dinan na kayu kayang pabor?
9: Ngeni, ikayung pari, subukan yung aduan king Dios king maging maganaka ya sa kekatamu. E na pakibatan ing panalangin yu at iti kasalanan yu.
10: Sasabian na ning Ginung Mayupaya, Sana isara na la ning metung kekayu ding pasbul ning Templo ban e kayu makapataung alang kwentang api king kanakung altar. E ku tutula kekayu; e ku la tanggapan ding ain a darala yu kanaku.
11: Gagalangan da ku ring tau manibat king metung nang suluk ning yatu angga na king sumangid na. Nu man karin duruluk lang insenso para kanaku at miyayain lang karampatan a ain-sakripisyu. Gagalangan da ku ngan!
12: Oneng ikayu insultuan yu ku potang sasabian yung ing altar ku ala yang kwenta, at potang ing pamangan a iyain yu kanaku ya itang e yu buri.
13: Ngayung sasabi, Sinawa ta nang darapat kaniti! at lalawan yu ku pang marok a mata. Animal lang penako yu ding kekayung yayain kanaku o kaya animal lang pile o ating sakit. Isipan yu galang ing tanggapan ke kekayu ing makanyan a animal?
14: Dugpa ing sumpa king mapamirait a miyayain kanakung animal a alang kwenta, ngening atin yang animal a alang dipektu karing sese na a pengaku nang ibie kanaku! Uling metung kung aring marangal, at tatakut la kanaku ding sablang tau ning yatu.