1: Kabang atyu ya king kilub ning atian ning maragul a asan menalangin ya i Jonas king Ginung Dios na. Ngana,
2: King kakung kagipitan, O Ginu , minaus ku keka,
: at pekibatan mu ku.
: Ibat king kalalaman ning tuknangan ding mete
: minaus kung pasaup keka, at pekiramdaman mu ku.
3: Inugse mu ku king malalam,
: king malalam ning dagat,
: nung nu makapadurut kaku ing danum,
: at sasapuk la kaku ding maragul mung alun.
4: Bala ku mewala na ku king arapan mu,
: at kapilan man e ku ne akit ing banal mung Templo.
5: Dinatang ing danum at piputan na ku;
: ganap na kung pepalbug ning dagat,
: at ing dikut ning dagat kinatikat king buntuk ku.
6: Miras ku king lalam da ring bunduk,
: king lugal a pakasara pasbul king kapilan pa man.
: Oneng ika, O Ginung kakung Dios,
: segipan mu ku ibat king malalam.
7: Inyang mengalambut na ku,
: menalangin ku keka, O Ginu ,
: at king banal mung Templo dimdam mu ku.
8: Detang sasamba karing idolong alang kabaldugan,
: gilutan da ing katapatan da keka.
9: Oneng aku magkanta kung kapurian keka;
: dinan da kang ain-sakripisyu,
: at tupad king keka pengaku ku.
: Ing kaligtasan manibatan king Ginu !
10: Kanita inutusan ne ning Ginu ing asan a maragul ban isuka ne i Jonas king pampang. At memintu ya ing maragul a asan.