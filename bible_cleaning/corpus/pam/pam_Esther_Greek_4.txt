1: Inyang abalitan nang Mordecai ing sablang milyari, ginabak na ing imalan na uli na ning lungkut na. Kaybat misulud yang imalan a magaspang, mibili yang abu king buntuk na, at miglakad king siudad; kiniak yang masikan at king mitmung kapait-paitan. Ngana, Lalasakan de ing bansang alang kasalanan.
2: Miras ya angga na king dalan palub king palasyu. Tinuknang ya; e ya linub uling makabawal kenu man ing lungub a makaimalan magaspang at ing ating abu king buntuk.
3: King balang probinsia nung nu ya miras ing utus ning ari, mika tangisan mitmung kapait-paitan karing Judio; misulud la ngang imalan a magaspang at mibiling abu karing buntuk da.
4: Miras ing balita kang Reyna Ester king kapamilatan da ring damas na at ding lalaking kapun. Tune yang meligalig ing reyna; pepadalan neng imalan i Mordecai ban alilan na ing imalan a magaspang a susulud na, oneng e ya mebisa i Mordecai.
5: Uli na niti, pepayaus neng Ester i Hatak, ing metung karing lalaking kapun na ning ari a miyatasan sumuyu keya. Inutusan neng paintunan ne i Mordecai at ikutang nung baket mipakanyan ya.
6: Inya linual ya i Hatak at ikit ne i Mordecai king plasa na ning siudad, arap ning dalan palub king palasyu.
7: Sinabi na ngan Mordecai kang Hatak ing sablang milyari at pati na ing atlung dalan pitung pulu't limang toneladang pilak a pengaku nang ibie Haman king kaban ning kayarian, nung mapuksa la ding sablang Judio.
8: Dininan nia namang kopia ning kautusan ning ari a mibulalag na king Susa ban ibie ne kang Ester, at ibalita ing karelang gipit a kabilian, at ban lumapit ya king ari at aduan na ing malunus ya sa karing kabalen nang Judiong Ester. Ngana, Sabian mu king reyna king e na sa kakalinguan king peparagul ke king maluka kung pibalebale. Anti na ning inawad nang Haman, ing kaduang taung matas a katungkulan king kayarian, ing pamaten da kami, kailangan yang manalangin king Ginu at makipagsalita king ari para kekami. Sukat na kaming iligtas king kamatayan.
9: Meko ya i Hatak at sinabi na ngan kang Ester ing sablang pasabi nang Mordecai.
10: Kaybat, tiburan neng pasibayung Ester kang Mordecai kayabe niting mensahi
11: Balu ra ngan ding sablang probinsiang sakup na king paten ya ing ninumang lalaki o babai a lumapit king ari a e na pepayaus. Iti ya ing bukud kautusan a mipatupad subali mu karetang kaninu ne ituldu ing gintu nang setro. Atlu nang pulung aldo ngeni ing e na ku payaus ning ari.
12: Sinabi ra kang Mordecai itang pasabi nang Ester.
13: At ngana namang peparalang pakibat Mordecai kang Ester: E mu sana isipan king bukud nang ika karing sablang Judio ing miligtas.
14: Nung manatili kang e bubulad king panaun a anti ngeni, siguradung ibat king aliwang lugal ating magligtas karing Judio, oneng ika at ing lahi mu magisan ya. Ninu mo ing makibalu king inya reyna ka ngeni king palasyu uli na ning problemang iti?
15: Uli na niti, nganang peparalang pakibat Ester kang Mordecai
16: Sulung, tipunan mu la ngan ding sablang Judio king Susa at mag-ayunu kayu at ipanalangin yu ku. E kayu mamangan o miminum kilub ding atlung aldo at bengi. Aku at ding damas ku mag-ayunu kami munaman. Kaybat, lapitan ke ing ari agyang labag iti king kautusan na. E bala ing mate ku, nung iti ing kailangan.
17: Kanita meko ya i Mordecai at depatan na itang sablang parapat nang Ester.