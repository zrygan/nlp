1: O Ginu , Dios kang biasang mamarusa;
: ipakit mu na ing kekang mua!
2: O Ukum ning yatu, talakad na ka
: at ibie karing palalu ing mangaintulid karela.
3: Angga la kapilan matula, O Ginu ,
: ding e mayap a tau?
4: Angga la kapilan magmayabang ding darapat kasalanan,
: angga ro kapilan pagmayabang ding e ustu rang gagawan?
5: O Ginu , ding kekang memalen karela lang pasakitan,
: at ding kekang pinili karela lang gigipitan.
6: Ding mebalu ampon dayuan paten da la,
: pati na ding anak a mengulilang tata.
7: Karelang sasabian, Ing Ginu e na naman akakit ing kekatamung daraptan,
: ing Dios ning Israel iti e na apapansinan.
8: O balen ku, ba't mapurul ka isip?
: Mangmang, kapilan ka pa mabiasa?
9: Ing Dios ya ing makigawa king balugbug at mata;
: bala yu galang e ya makaramdam at manaket?
10: Sasabianan na la ding bansa; e no wari parusan?
: Ya ing talaturu ding sablang tau; ya wari ing alang balu?
11: Balu na la isipan ning Ginu ding tau;
: balu na king alang kapupuntan ing karelang pamangatuliran.
12: Mapalad ya ing taung kekang tuturuanan, O Ginu ,
: ya ing kekang yayanad king kekang kautusan.
13: Ibie mu keting tau ing kapaynawan king panaun ning kagutgutan
: kabang kukulkulan de ing aun para karing darapat kasalanan.
14: E na la gulutan ning Ginu ding memalen na
: ni lakuan ding taung pakamalan na.
15: Ing e pamangabiran magbalik karing piukuman,
: at ding taung makatuliran karela yang igalang.
16: Ninu ing tinalakad para kaku laban karing e mayap a tau?
: Laban karing darapat kasalanan ninung sinaup kaku?
17: Nung ing Ginu e na ku mu seupan,
: malambat na sanang panaun ing miras ku king tahimik a kutkutan.
18: Inyang sinabi ku, Mananabu ku,
: ing lugud mung alang kupas, O Ginu , agad na kung sepu.
19: Neng magugulu ya ing isip ku,
: tutula ku uli ning saup a babie mu.
20: Malyari mu la waring pakiabayan ding ukum a e makatuliran,
: at mamaluktut king katutuan?
21: Miyabe-abe lang lalaban karing taung makatuliran,
: at detang alang kasalanan atulan da lang kamatayan.
22: Oneng ing Ginu ya ing mimingat kaku;
: ing Dios ya ing talaingat ku.
23: Parusan na la king depat dang pamikasala,
: at paten na la uli ning kasalanan da.
: Wa, ing Ginung kekatamung Dios, paten na la.