1: Memalen ning Jerusalem, tipunan yu la ding sundalus yu! Kukubkuban da na katamu! Lulusuban da ne ring kalaban ing manimuna na ning Israel!
2: Nganang sasabi ning Ginu , Betlehem Efrata, metung ka karing malating diling balen na ning Juda, oneng keka ya lunto ing metung a manimuna para king Israel. Malyaring akit me ing pamilya na king metung a pamilyang atyu na kanita pang minumang panaun.
3: Inya paburen na lang manabu ning Ginu ding taung pinili na karing kalaban da angga king ibait ne ning metung a babai ing anak nang lalaki. Kanita ding kabalen nang miyugse karing aliwang bansa akayabe da lang pasibayu ding mismung kabalen da.
4: Potang datang ne, pamahalan na la ding kabalen na king upayang manibatan king Ginu at king kamalan na mismu ning Ginung Dios. Mibiebie lang panatag ding memalen na, uling tanggapan da ring tau king mabilug a yatu ing dangalan na,
5: at patupad na ing kapayapan.
: Potang salakayan da ne ring tau Asiria ing bansa tamu at akua ra nang milub king pader tamu, isagupa ta la karela ding pekamasikan tamung manimuna ban lumaban karela.
6: At sambutan de king kapamilatan da ring karelang espada ing bansang Asiria, ing bansa nang Nimrod, at iligtas da katamu karing tau Asiria potang salakayan de ing bansa tamu.
7: Mangari la ding memalen na ning Israel a miligtas king ambun a makapasno a peparala na ning Ginu para karing dakal a bansa; mangari lang patak ning uran a didilig karing tutubung tanaman. Manalig la king Ginu at e king tau.
8: Mikalat la karing bansa; mangari la king leon a manintun pamangan king kagubatan o king pipagpastulan. Maglibutad ya karing kawan; salakayan na la ampon paglapakan at ala nang asahan pang kaligtasan.
9: Sambutan na la ning Israel ding kalaban na at gisanan na la ngan.
10: Nganang sasabi ning Ginu , King panaun a ita, kuanan ku la ding kekayung kabayu at paglasakan ku la ding kekayung karung panggera.
11: Lasakan ku la ding siudad ning kekayung bansa at idagsa ding sablang kekayung dipensa.
12: Siran ku la ding panggayumang gagamitan yu king pamagsalamangka at ala kung itagan karing mamamanula.
13: Siran ku la ding idolo yu at ding sagradu yung asias a batu. E yu na la kapilan man samban ding bage a gewa yu.
14: Ikuldas ku la ding larawan na ning diosang i Asera king kekayung bansa at lasawan ku la ding kekayung siudad.
15: At uli na ning maragul kung mua, papamayaran ku la ding bansang e mamintu kanaku.