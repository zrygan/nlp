1: Nung ing yayain ning ninuman metung yang ain-ning-pamisulusulu, iyain ne ing metung karing toro o baka na, at sukat ing ala yang dipektu.
2: Itumpak ne ning miyayain ing gamat na king buntuk na ning animal at saka ne paten king tulid nang pasbul ning Toldang tuknangan ku, ing Ginu . Ding pari a anak nang Aaron ilang misabug king daya king paligid na ning altar.
3: Kaybat na nita, iyain da kanaku, ing Ginu , bilang ain-a-pamangan ing miyayaliwang dake na ning animal; ing sablang taba ning laman lub,
4: ding adua nang batu ampon ing taba ra, at ing masanting nang dake ning ate.
5: Ding pari ilang duluk ngan kaniti potang mibili na king altar kayabe ning aliwa pang ain-a-durulukan. Babie tula kanaku, ing Ginu , ing bau na niting ain-a-pamangan.
6: Nung tupa ya o kambing ing magamit bilang ain-ning-pamisulusulu, lalaki ya man o kaya babai, sukat ing ala yang dipektu.
7: Nung tupa ne man ing iyain, idala ne ning miyayain king arapan ku, ing Ginu .
8: Kaybat na nita, itumpak ne ing gamat na king buntuk ning tupa at paten ne karin king arap ning Tolda. Isabug da ring pari ing daya ning tupa king paligid na ning altar,
9: at iyain da la reting dake na ning animal bilang ain-a-pamangan a iyain kanaku, ing Ginu ing taba at ing sablang taba a meyakua king iki ampon kaikut, ing sablang tabang pekabalut ning laman lub,
10: ding adua nang batu ampon ing taba ra at ing pemakasanting nang dake ning ate.
11: Dulukan na ngan iti ning pari a mangasiwa karin king altar bilang ain-a-pamangan para kanaku, ing Ginu .
12: Nung kambing ne man ing iyain,
13: itumpak ne ning miyayain ing gamat na king buntuk na ning kambing, at kaybat paten ne ing kambing king arap ning Tolda. Isabug da ring pari ing daya ning kambing king paligid na ning altar,
14: at iyain da la ring makatuking dake na ning kambing bilang ain-a-pamangan a iyain kanaku, ing Ginu ing sablang taba ning laman lub,
15: ding adua nang batu ampon ing taba ra at ing masanting nang dake ning ate.
16: Dulukan na ngan iti ning pari karin king altar bilang ain-a-pamangan, at iti babie tula kanaku, ing Ginu . Mangaintulid ing sablang taba kanaku, ing Ginu .
17: Alang Israelita a malyaring mangan taba o daya; iti metung yang tuntunan a sukat matupad king kapilan pa man at nukarin la man manuknangan.