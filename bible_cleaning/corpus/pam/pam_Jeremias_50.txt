1: Iti ya ing mensahi a binie na ning Ginu kanaku tungkul king siudad ning Babilonia at karing memalen na
2: Sabian yu, ibalita yu karing bansa! Ibalita yu!
: Ibie ye ing sinial at ipamalita yu!
: E yu sukat isalikut ing balita!
: Mibagsak ne ing Babilonia!
: Ing dios dang i Marduk mengapirasu ya!
: Mengapakarine lang idolo na,
: ding makasumami nang larawan mengalasi la!
3: Dinatang ya ing metung a bansang ibat king norti ban lusuban ne ing Babilonia at gawan neng disyerto. Mamulayi la ding lalaki at ding animal, at metung man ala nang manuknangan karin.
4: Ngana ning Ginu , Potang datang na ing aldong ita, datang lang manangis manintun kanaku, ing karelang Dios, ding memalen na ning Israel at Juda.
5: Ikutang de ing dalan papunta king Zion at kaybat tukian de. Gawa lang alang anggang kasunduan kanaku at tuparan de.
6: Mengari la ding taung kanakung pinili karing tupang pepaburen da ring pastul da; mewala la karing bunduk. Kalupa da la ring tupang maggala-gala karing miyayaliwang bunduk at akalinguan da nung nu ya karin ing karelang tuknangan.
7: Darakpan da la ring ninumang manakit karela. Ngarang sasabi ding karelang kalaban, Mikasala la king Ginu , inya ustu ing depat tamu. Menalig la king Ginu ding karelang makatua at sukat la sanang menatiling tapat king Ginu .
8: Memalen ning Israel, tumakas na kayu! Lakuan yu ne ing bansang Babilonia! Pakikuanan yung ikayu ing munang mako!
9: Aligogon ke ing grupu da ring masikan nang bansa ning norti at lusuban de ing Babilonia. Isadia da ing karelang sarili laban kaniting bansa at sambutan de. Biasa lang mangasu; e la magmintis ding paslu ra king pamamana ra.
10: Kuanan da ing pibandian na ning Babilonia at kuanan da retang maniamsam ing sablang bage buri da. Aku, ing Ginu , ing migsalita.
11: Ngana ning Ginu , Memalen ning Babilonia, selanta ye ing bansa ku. Masaya kayu at matulang anti ing baka a dadarang binutil o king lalaking kabayung mainge.
12: Makanyan man, ing mipakarine ya ing kekong maragul a siudad at milako ya dangalan. Maging malati yang dili ing Babilonia karing sablang bansa; langi ya at maging disyerto yang alang danum.
13: Uli na ning mua ku, ala metung mang manuknangan king Babilonia; malasak ya at mangilabut la ampon mangapamulala ding sablang manakit kaniting bansa.
14: Lalaking ating pana, magsadia na kayu para king pamakilaban king Babilonia at kubkuban ye. Ibugnus yu la ngan ding kekong paslu king Babilonia, uling mikasala ya kanaku, ing Ginu .
15: Ikulisak ye king mabilug a siudad ing balita na ning pamakilaban! Ngeni sinuku ne ing Babilonia. Melasak la at mibagsak ding pader na. Mamablas ku karing tau na ning Babilonia. Mablas kayu naman karela at daptan yu itang depat da karing aliwa.
16: E yu paintulut ing tumubu la ding bini king bansang ita ni paintulut ing matipun ing pupul. Mitakutan ya karing lulusub a sundalus ing ninumang dayuan a manuknangan karin at mamanuli la karing sarasarili dang bansa.
17: Ngana ning Ginu , Mengari ya king tupang panagalan da ing balen ning Israel at sasambulat ding leon. Mumuna, lisuban na la ning ari na ning Asiria at kadua, ngitngat na la ning Aring Nebucadenesar ning Babilonia ding butul da.
18: Uli na niti, aku, ing Ginung Mayupaya, ing Dios ning Israel, parusan ke ing Aring Nebucadenesar at ing bansa na antimo nung makananu keng perusan ing ari na ning Asiria.
19: Ibalik ku la ding memalen na ning Israel king bansa da. Mangan la king pagkabiayan a tutubu king Bunduk ning Carmel at king lugal ning Bashan at kanan da ing sablang buri dang kanan a tutubu king sakup ning Efraim at Gilead.
20: Potang datang na ing aldong ita, ala nang mayakit pang kasalanan king Israel at ala nang e mayap king Juda, uling patawaran ku la ding taung tinagan ku bie. Aku, ing Ginu , ing migsalita.
21: Ngana ning Ginu , Lusuban yu la ding memalen na ning Marataim at ning Pekod. Paten yu la ngan at gisanan. Daptan yu ing sablang iyutus ku kekayu. Aku, ing Ginu , ing migsalita.
22: Meramdam king bansa ing inge na ning labanan at maragul ing kasiran.
23: Pemalbal neng mangalati ning Babilonia king pamukpuk na ing mabilug a yatu, at mengalasi-lasi ya ing pamukpuk na! Mengapamulala la ding sablang bansa king milyari king bansang ita.
24: Babilonia, mekilaban ka kanaku at merakap ka king bitag a sidia ku para keka agyang e me balu iti.
25: Biklat ke ing lugal nung nu ku la sasalikut ding kanakung sandata at lege ku la uli na ning kanakung mua, uling aku, ing Ginung Dios a Mayupaya, atin kung obrang daptan king Babilonia.
26: Lusuban ye king misusumangid at lasakan ding lugal a pisisinupan nang pamangan! Itambak yu ing asamsam yu antimo nung makananung makatambak ing binutil. Lasakan ya ing bansa. Ala kayung tatagan nanuman!
27: Paten la ngan ding sundalus! Gisanan yu la! Makalunus la ding memalen na ning Babilonia! Dinatang na ing oras ban parusan la!
28: Makatakas la ding bakwit ning Babilonia; mako la Babilonia at ibalita ra king Jerusalem nung makananung minablas ya ing Ginu karing tau Babilonia uli na ning depat da king Templo na.
29: Sabian mu karing mamana ing lusuban de ing Babilonia. Itubud me ing balang metung a biasang gumamit pana at paslu. Kubkuban ye ing siudad at ala kayung paburen a makatakas. Papamayaran ye king depat na, at daptan yu itang depat na karing aliwa uling pigmaragulan na ku, ing Banal ning Israel.
30: Inya mate la karing dalan ning siudad ding kayanakan nang lalaki, at magisan la king aldong ita ding sablang sundalus na. Aku, ing Ginu , ing migsalita.
31: Babilonia, mitmu kang kapagmaragulan, inya aku, ing Ginung Dios a Mayupaya, laban ku keka! Dinatang na ing oras ban parusan da ka.
32: Mitisud ya at misakab ing mapagmaragul mung bansa at ala metung mang mitikdo keka. Silaban ku la ding kekang siudad at malasak ing sablang makapadurut karin.
33: Ngana ning Ginung Mayupaya, Meyalipit la ding memalen na ning Israel at ning Juda. Pakabanten da la ring mekabihag karela at e da la paintulutan mako.
34: Oneng masikan ya itang sagip karela, Ginung Mayupaya ing lagyu na. Ya mismu ing magdipensa king karelang kasu at dinan neng kapayapan ing yatu, oneng kaguluan ing idala na karing memalen na ning Babilonia.
35: Ngana ning Ginu ,
: Kamatayan ing karapatdapat king Babilonia!
: Kamatayan ing karapatdapat karing memalen na
: ampon pamuntuk, at karing lalaki nang mangabiasa.
36: Kamatayan ing karapatdapat karing malaram nang propeta;
: mangmang la!
: Kamatayan ing karapatdapat karing sundalus na;
: mataloti la!
37: Gisanan la ding kabayu ra at karwahe!
: Kamatayan ing karapatdapat karing sundalus a upahan na;
: mangaina la!
: Siran ing pibandian na;
: panakawanan ya at samsaman.
38: Palangian ya ing bansa na,
: at ding ilug na.
: Bansa yang mitmung idolo ing Babilonia
: a pepasari king kamangmangan da ring tau.
39: Inya, dalawan de ring demonyu at ding e mayap a espiritu ampon ding marinat a ayup. E na la manuknangan pasibayu ding tau karin ni king panaun a datang.
40: Mapalyari keya itang milyari king Sodoma at Gomorra inyang lesak ku la at ding siping nang balen. Ala nang manuknangan metung man karin. Aku, ing Ginu , ing migsalita.
41: Daratang la ding tau ibat king metung a bansa ning norti;
: bansa yang mayupaya king marayung lugal,
: at dakal lang aring magsadia para king pamakilaban.
42: Pana at espada ing darala da;
: ala lang lunus at mabagsik la.
: Anti la king biung ning dagat
: kabang pakasake la karing kabayu ra.
: Makasadia la para labanan ya ing Babilonia.
43: Damdaman na ning ari ning Babilonia ing balita,
: at mangalambut la ding gamat na.
: Akmulan ne ning sindak,
: ning sakit a kalupa na king babaing manganak.
44: Anting leon a lulual king kagubatan lele ning Jordan paukiat king pastulan a malabung ning bansa, aku, ing Ginu , datang ku at payatrasan ding tau Babilonia king siudad da. Kanita ing pamuntuk a pilinan ku ya ing mamahala king bansa. Ninu ing kalupa ku? Ninu ing mangangas manamun kanaku? Ninung pamuntuk ing makasalangsang kanaku?
45: Inya pakiramdaman ye ing tingka kung gawan laban king siudad ning Babilon, at ing buri kung daptan karing memalen na. Makaladkad la pati ding anak da at mitakutan ya ing balang metung.
46: Potang mibagsak ne ing Babilon, mika inge a pasari king panga-ugun na ning mabilug a yatu at maramdam ing tangis karing aliwang bansa.