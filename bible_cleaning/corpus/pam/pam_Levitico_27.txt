1: Ngana pang sinabi ning Ginu kang Moises,
2: Sabian mu karing memalen na ning Israel ing anti kaniti: Potang miyabie ya ing ninuman para kanaku, ing Ginu , bilang katuparan king metung a makabukud panata, malyari yang mayatbus ing taung ita king anti kaniting paralan.
3: Nung lalaki yang idad aduang pulung banua anggang anam apulung banua, limang pulung pirasung pilak ing ibayad na, agpang king timbangan na ning santuaryu.
4: Nung babai ne man, atlung pulung pirasung pilak ing ibayad na.
5: Ing atyu king idad a lima anggang aduang pulung banua, aduang pulung pirasung pilak, nung lalaki ya; apulu, nung babai ya.
6: Ing anak a pabulan a tua anggang limang banua, limang pirasung pilak, nung lalaki ya; at atlu mung pirasu, nung babai ya.
7: Nung ing tau idad neng anam apulung banua o maygit pa kanita, labing limang pirasung pilak, at nung babai ne man apulu mung pirasu.
8: Nung menata ya ing ninuman at ala yang panatbus uli na ning kakaluluan na, idala ya ing taung ita king pari, at ing pari ya ing bala nung magkanu ing agyu nang ipanatbus ning taung dela ra.
9: Nung ing penata a iyain metung yang animal para kanaku, ing Ginu , ita sagradu ya.
10: E ne malyaring alilan aliwang animal. Nung mapilit ya ing menata, ing animal a alilan at ing penalili na masanting ya man o ali ya, parehu lang maging sagradu kanaku, ing Ginu .
11: Nung ing penata na metung yang animal a e malinis, e ya iti karapatdapat iyain kanaku, ing Ginu . Inya idala ya king pari iting animal a e malinis.
12: Ing pari ya ing bala king alagang katumbas na ning nanu pa mang uring animal, masanting ya man o ali ya, at e malyaring tutulan ing pasya na ning pari.
13: Nung buri neng atbusan ning menata, bayaran ne ing mesabing alaga, at patunganan neng beinti por sientu king mipasyang alaga.
14: Potang italaga ne ning ninuman kanaku, ing Ginu , ing bale na, ing pari ya ing magpasya king alaga agpang king pangayari na ning bale. At ing sabian nang alaga ya ing maging batayan.
15: Nung buri neng atbusan ning mitalaga, bayaran na ing mesabing alaga, at patungananan ne pang beinti por sientu.
16: Potang italaga ne ning ninuman ing metung a dake ning gabun na para kanaku, ing Ginu , ing batayan ya ing alaga na agpang king kantidad ning bining sasalbag da karin; tia pulung salaping pilak king balang metung a tiklis a sebada.
17: Nung telaga ne ing gabun kaybat na ning Banua ning Pamanyubli, ing bayaran ya ing kabilugan a alaga na.
18: Nung telaga ne kaybat nang milabas malambat ning Banua ning Pamanyubli, ing pari ya ing tantia king alaga na king salapi, agpang king bilang da ring banuang makatagan bayu miras ing tutuking Banua ning Pamanyubli.
19: Nung buri neng atbusan ning taung menagulaling ing kapirasung gabun, bayaran na itang alagang mitakda at patunganan ne pang beinti por sientu.
20: Nung e ne ayatbus at buri neng ipisali king aliwa, milako ne kanita ing matulid a atbusan ne.
21: King tutuking Banua ning Pamanyubli maging pibandian ku, ing Ginu , ing gabun king kapilan pa man lalam dang pamamahala ding pari.
22: Nung italaga ne ning ninuman kanaku, ing Ginu , ing kapirasung gabun a asali na a e na dake ning amana na,
23: ing pari ya ing tantia king alaga na ning gabun, agpang karing banuang makatagan pa bayu miras ing tutuking Banua ning Pamanyubli. King aldong ita bayaran na ning taung menagulaling ing alagang mitakda. Mangaintulid la kanaku, ing Ginu , ding bayad.
24: Karas na ning Banua ning Pamanyubli ibalik ya ing gabun king sadiang makibandi.
25: Makabasi ya king timbangan na ning santuaryu ing alaga a mitakda. Katumbas ne ning labing limang gramo ing balang pirasung pilak.
26: E na ne malyaring italaga pa ning ninuman ing anak a pangane na ning sese nang animal, uling ita bandi ke, ing Ginu , baka ya man o tupa o kambing.
27: Oneng malyari yang atbusan pasibayu ing pangane biseru na ning isanu mang animal a e malinis, agpang ketang alagang mimiral at patunganan ne pang beinti por sientu ing alagang ita. Nung e ya mayatbus, malyari yang ipisali king aliwang tau, agpang king mipairal a alaga.
28: E na malyaring pisali o atbusan pasibayu ing mitalaga na kanaku, ing Ginu , tau ya man o animal o gabun, uling iti mangaintulid na kanaku, ing Ginu .
29: E ya malyaring atbusan pasibayu agyang tau ya pa ing mitalaga; sukat yang paten.
30: Mangaintulid kanaku, ing Ginu , ing kapulung dake na ning sablang pupul king gabun, trigu ya man o bungang tanaman.
31: Nung buri nang atbusan ning ninuman ing kapulung dake, bayaran na ketang alagang mimiral at patunganan ne pang beinti por sientu.
32: Mangaintulid ya kanaku, ing Ginu , ing balang kapulu karing sese nang animal; para kanaku ya ing balang kapulu.
33: E ya malyaring mamili ing makibandi para mo itang matsura ya ing mapiling kapulu. E ne malyaring palitan aliwang animal itang tune kapulu. Nung palitan neng aliwa, ing inalilan at ing penalili parehu lang maging kanaku, ing Ginu , at e na la malyari pang mayatbus.
34: Ila deti ring tuntunan a binie na ning Ginu kang Moises karin king Bunduk ning Sinai para karing memalen na ning Israel.