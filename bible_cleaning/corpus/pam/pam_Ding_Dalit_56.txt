1: O Dios ko, malunus ka kaku,
: uling lulusuban da ku kalupa kung tau;
: patitingapun liligaligan da ku.
2: Ala lang patugut kaku dadakurak;
: tutu lang dakal ding kakung kalaban.
3: Neng tatakut ku, ika ing panaligan ku,
: O Ginung Mayupayang tutu.
4: Ing amanu't pangaku ning Dios
: kakung pasalamatan at panaligan; pengaku na kakung pupurian.
: Ba't kalupa kung tau kaku yang pitakutan?
5: Patitingapun ala lang daraptan, aku ing karelang pasakitan;
: ala lang aliwang pag-imbutan nune mu ing kakung kasiran.
6: Miyabe-abe lang manenaya ban aku ing karelang tambangan;
: parati rang lalawan ing kakung gagawan.
7: O Dios ko, parusan mu la sana, uli ning e mayap a dapat da;
: king kekang mua lupigan mu la.
8: Balu mu nung nu karakal ing kakung problema;
: lua kung tinulu balu mu la;
: king kekang libru iti ngan kekang linista.
9: Kakung kalaban mamulayi la ngan
: kabud kekang damdaman kakung kapaniausan.
: Iti ing kakung paniwalan
: ing Dios aku ing papanigan na.
10: Ing amanu't pangaku ning Dios siguradu nang daptan;
: kaku yang purian uling pangaku na tuparan na.
11: King Dios ku binili ing kakung kapanaligan,
: inya ala kung sukat pigaganakan.
: Ba't kalupa kung tau kaku yang pitakutan?
12: Ding pengaku ku keka, O Dios, sukat ku lang tuparan,
: ain ning kapasalamatan keka kaku lang ibie.
13: Linigtas mu ku king kamatayan;
: e mu pepaburen ing tanggap kung kabiguan,
: inya arap mu maglakad kung kayantabe ning sala a kekang babie.