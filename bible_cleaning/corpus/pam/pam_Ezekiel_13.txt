1: Migsalita ya kanaku ing Ginu .
2: Ngana, Anak ning tau, magsalita kang laban karing propeta na ning Israel a gagawang sarili dang ula. Sabian mu karela king makiramdam la king amanu na ning Ginu .
3: Iti ya ing sasabian na ning Ginung Dios Makasumpa la deting mangmang a propeta! Ila mismu ding babie diwa king sarili dang pamisip at mamigawa karing sarili dang vision.
4: Memalen ning Israel, ala lang panga-aliwa ding kekayung propeta karing asung-gubat a maglungga karing lasak-lasak nang bale ning metung a siudad.
5: E da la pansin ding lugal nung nukarin la miragsa ding pader at e da la lalarinan deti. Inya e ya malyaring idipensa ing Israel potang datang ing gera king aldo ning Ginu .
6: E la tutu ding ikit dang vision at kalaraman la ding karelang inula. Sasabian da king sasalita ra ing kanakung amanu, oneng e ku la tinubud. Makanyan man, panenayan da ing mipaltutu la ding karelang amanu!
7: Sasabian ku karela: E la tutu detang vision a ikit yu at kalaraman la ding ula a sasalita yu. Sasabian yu king deti amanu ku la, oneng e na ku man migsalita kekayu!
8: Inya ngana karela ning Ginung Dios , E la tutu ding kekayung amanu at kalaraman la ding kekayung vision. Laban ku kekayu.
9: Malapit da na kayung parusan, ikayung propetang maki vision a e tutu at magsalitang makabaligong ula. Ala na kayu karin potang mitipun la ding memalen ku ban gawang kalutasan; e la miyabe ding lagyu yu king listahan da ring memalen na ning Israel; e na kayu bitasang makapagbalik pa king sarili yung bansa. Kanita yu akilala king aku ing Ginung Dios .
10: Ding propeta ilang maglili karing memalen ku king kapamilatan na ning pamagsalita rang Ing sabla masalese. Oneng e naman masalese ing sabla! Ginawa lang pader ding memalen ku karing batung kabud da na pitumpak-tumpak at kaybat dinatang la ding propeta at pininturan deng maputi ing pader.
11: Sabian mu karing propeta king miragsa ya ing karelang pader. Paratang kung masikan a uran. Dugpa la ding maragul a batu at sapulan ne ning masikan a angin.
12: Miragsa ya ing pader at ikutang na keka ning metung at metung nung nanung mayap ing binie ning pinturang maputi.
13: Ngeni iti ya ing sasabian na ning Ginung Dios King kanakung mua paratang kung masikan a angin, uran a bubulusuk, at muran lipat ban siran ne ing pader.
14: Iragsa ke ing pader a pininturan dang maputi; isambulat ke at paburen ku lang lunto ding pundasyun na. Miragsa ya at paten na kayu ngan. Kanita na akilala ning metung at metung king aku ing Ginu .
15: Ing pader at detang memintura kaniti king pinturang maputi panamdaman da ing bigsikan na ning mua ku. Kaybat sabian ku keka king ala na yu ing pader at pati na ding meminturang maputi kaniti
16: detang propetang migsalita king Jerusalem king ing sabla masalese, oneng e naman masalese ing sabla! Ing Ginung Dios ya ing migsalita.
17: Ngana ning Ginu , Ngeni, anak ning tau, lawan mu la ding babaing kabalen mung gagawang ula. Magsalita kang laban karela
18: at sabian mu karela ing pasabi ku karela
: Ikayung babaing propeta, makasumpa kayu! Ala kayung patugut manayi karing aptas a bibili yung peka anting-anting king pipulsuan ning bala namu at talukbung a panakap da ring sabla karing buntuk da ban mika upaya la karing aliwang tau. Buri yung akua ing upaya king bie at king kamatayan da ring kanakung memalen ban gamitan yu mu king sarili yung kapakanan.
19: Lalako yu ku dangalan king arapan da ring mismung memalen ku ban manikua kayung mapilan a kasakmal a sebada at mapilan a pirasung tinape. Pamaten yu la ding taung e mangaintulid kamatayan at lilingapan ding taung e naman mangaintulid mie. Inya magsalita kayung kalaraman karing memalen ku at maniwala no man kekayu.
20: Ngeni iti ya ing sasabian na ning Ginung Dios Pikakasaman ku la ding panaptas-pulsu a gagamitan yu king pamagkapilit yung mika atin kayung upaya king bie at kamatayan. Laputan ku la karing takde yu at ibulus ku la ding taung atyu lalam yung upaya.
21: Paglaputan ku la ding talikbung yu at iligtas ku la ding memalen ku king kekayung upaya. Kanita yu akilala king aku ing Ginu .
22: King kapamilatan da ring kekayung kalaraman sisiran yu la lub ding taung mayap a e ku buring manasakit. Sasabatan yu la ding taung e mayap king kapagnasan dang magbayung bie at iligtas ing bie ra.
23: Inya miyangganan ngeni ing e tutu yung vision at makaliling ula. Iligtas ku la ding memalen kung atyu king upaya yu. Kanita yu akilala king aku ing Ginu .