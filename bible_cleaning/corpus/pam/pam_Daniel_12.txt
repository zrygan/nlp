1: Nganang sinabi ning anghel a makaimalan linen, King panaun a ita, pakit ya ing mayupayang anghel a i Miguel a magbante karing kabalen mu. Kanita mika panaun ning kaligaligan, ing e mayap dili manibat na king kamumulan a linto la ding bansa. Potang datang na ing panaun a ita, miligtas la ding heganaganang memalen na ning kekang bansa a makasulat a lagyu king libru ning Dios.
2: Mie lang pasibayu ding dakal karing mete na; tamasan da ring mapilan ing bie alang angga, at magdusa la ding mapilan king alang anggang kamarinayan.
3: Ding mangabiasang pamuntuk sunlag lang masalang-masalang kalupa ning masalang banua. At deta namang tinuru karing dakal a tau ban gawa la king matulid sunlag lang anti ding batuin king kapilan pa man.
4: Ngana kanaku, At ngeni, Daniel, isara mu ne ing libru at dinan meng selyu a e masira angga king kawakasan ning yatu. Dakal la ding tau a siran da ing karelang agyu king pamagkapilit dang paki-intindian ing bage mangapalyari.
5: Kaybat na nita, ikit ku la ding aduang lalaking makatalakad lele ning ilug, ing metung at metung king mingatba ning pampang ning ilug.
6: Kitnan ne ning metung karela ing anghel a makatalakad marayung bagya banda nang babo ning ilug. Ngana, Nu anti kaluat bayu la miwakasan ding bage pagmumulalan?
7: Parehu na lang tinas ning anghel ding gamat nang makaturu banua at ginawa yang taimtim a sumpa king lagyu ning Alang Anggang Dios. Dimdam kung sinabi na, Atlu pang banua at kapitna. Potang miwakasan na ing pamanligalig karing memalen na ning Dios, mepalyari na la ding heganaganang bage.
8: Dimdam ku ing sinabi na, oneng e ku aintindian. Inya ngakung kinutang, Oneng makamal, makananu ngang miwakasan iti?
9: Pekibat na, Daniel, kailangan ing mako na ka, uling kailangan lang milihim deting amanu at misalikut anggang e datang ing kawakasan.
10: Dakal la ding taung maging puru. E la makaintindi detang e mayap, nune isundu ra ing e mayap dang gagawan. Deta mung biasa ilang bukud makaintindi.
11: Manibat na kanitang panaun ning pangapatuknang ning pamiyain karing aldo-aldo ain-sakripisyu, ing panaun ning Makapangilabut a Kasiran, libu aduang dalan siam apulung aldo ing lumipas.
12: Mapalad la detang manatiling tapat anggang e ra akuang milabas ding libu atlung dalan atlung pulu't limang aldo.
13: At ika, Daniel, maging tapat ka sa angga king kawakasan. Kaybat na nita, mate ka; oneng subli kang mie ban tanggapan mu ing ablas mu king kawakasan ning panaun.