1: Nganang Zofar a tau Naama
2: E wari karampatan lang pakibatan
: ding dakal a salitang mesabi?
: Makalako la waring kasalanan king taung masalita?
3: Isipan mu galang ing e ra ka agyung pakibatan?
: Isipan mu galang mangapipi kami uli ding amanu mung manalipusta?
4: Sasabian mu, Alang pamangabiran ing pamanalakaran ku,
: ala kung dungis arap ning Dios.
5: Sana ing Dios pakibatan na ka,
6: at ipakilala na keka ing dakal ya dake ing kabiasnan;
: dakal la ding bage malalam
: kaisipan tau e na agyung dasan.
: Ing parusang babie ning Ginu kulang ketang mangaintulid keka.
7: Malyari mu kayang pakibaluan
: ing kalalalaman na at angganan ning degulan na at upaya ning Dios?
8: Lalagpus ya banua,
: at e me agyung pakirasan.
: Malalam ya pa king kutkutan ding mete,
: at ala kang kamalayan.
9: Ing sukad ning degulan ning Dios maygit ya king yatu,
: at malualas ya kesa king dagat.
10: Nung dumalan ya ampon maniukul at matul,
: ninu ing makapigil king Dios?
11: Balu na la ding taung alang silbi; balu na ing dakal dang kasalanan.
12: Tau la mang mangmang magumpisa lang mika isip
: potang malyap a asno matunud ya ing ibait na.
13: Ibili mu, Job, ing matulid king pusu mu.
: Pakiabutan me ing Dios.
14: Ilako mu ing nanumang
: e mayap a atyu keka,
: e mu paintulut ing e ustu kilub ning kekang tuknangan.
15: Kanita iyatna meng lupa mung alang dungis;
: maging panatag ka at alang takut.
16: Kalinguan mu na ing kekang kalungkutan;
: isipan mu na mung anting danum a linabas.
17: Kanita maging masala ya pa king kaugtuan aldo ing bie mu;
: at ding kalungkutan na sunlag lang antimo ing abak.
18: Mie kang panatag, mitmu king kapanayan;
: ingatan na ka ning Dios,
: at karatunan ibie na keka.
19: Ala kang takut karing kekang kalaban;
: dakal lang lumapit kekang maniawad kasaupan.
20: Manintun lang alang asahan ding taung e mayap,
: at akilala da ing ala na lang dalanan pang pitakasan.
: Ing bukud mung kapanayan da sana datang na ing kamatayan.