1: O munie kayung kapasalamatan king Ginu ;
: maus kayu king lagyu na;
: sablang keyang depatan
: karing tau kekong sabian.
2: Magkanta kayu para king Ginu , pagkanta yeng kapurian;
: ibalita yu ing makapagmulala nang depatan.
3: Tumula kayu uli ning banal nang lagyu;
: bustan lang tumula ding sablang sasamba king Ginu !
4: Panintunan ye ing Ginu at ing sikanan na;
: ing pamagdulap king Ginu e yu sana kakalinguan.
5: E yu la sana kakalinguan ding milagrung gewa ning Ginu ,
: at ding pisiag nang kayatulan,
6: O lahi nang Abraham a talasuyu na,
: O anak nang Jacob a pinili ning Ginu .
7: Ing Ginu ya ing kekatamung Dios;
: ding kautusan na para king mabilug a yatu la.
8: E ne kakalinguan dit'man ing keyang kasunduan,
: ing pangaku na karing libu-libung lahi.
9: Ing kasunduan a gewa na kang Abraham, ing pangaku na kang Isaac,
: deti tuparan na la ngan.
10: Ginawa yang kasunduan ing Ginu kang Jacob,
: kasunduan a manatili kapilan man.
11: Ngana, Keka ibie ke ing gabun ning Canaan
: bilang mana a kekang pibandian.
12: King panaun a ita tutu la pang ditak;
: dayuan la ngan king Canaan.
13: Karing miyayaliwang bansa at kayarian la miglipat-lipat.
14: E na la pepaburen mayalipit kaninu man,
: alang-alang karela ding ari belan na la.
15: Ngana, Ding pinili ku e yu la nananan,
: ding propeta ku e yu la panasakitan.
16: Kaybat, peparatang nang danup
: king lugal a ita, at sinira na ing sablang apangan da.
17: Oneng tinubud neng makauna karela i Jose;
: anting ipus, pisali de.
18: Tenikala da lang bitis na, at pati na ing batal na
19: angga king ing amanu na meging tutu la;
: ing pepatutu ya ing amanu ning Ginu .
20: Kanita ing ari ning Ehipto pepabulus ne;
: ing panginuan ding bansa gewa neng malaya,
21: at penibalan ne king pibalebale na,
: at talapangasiwa king sabla nang bandi.
22: Dininan neng upayang sumakup karing opisyal na,
: at ituru na lang kabiasnan ding mamuntukan na.
23: Kaybat minta ya Ehipto ing Israel,
: at karin ne migdatun.
24: Peparakalan ne ning Dios ing balen na,
: at pepasiknangan maygit karing karelang kalaban.
25: Deti namang tau Ehipto peparatangan na la kasbu laban king balen na,
: at karela pepalinlang ding talasuyu na.
26: Kanita i Moises a talasuyu na tiburan ne,
: at i Aaron a pinili na.
27: Kapamilatan da pepakit na la ding makapagmulalang dapat na,
: at aliwa pang mala ketang bansang ita.
28: Peparala na ing dalumdum at meralumdum ya ing bansang Ehipto,
: oneng selangsangan da ring tau Ehipto ing keyang amanu.
29: Inalilan nang daya ing danum karing ilug da,
: at ding asan mete la.
30: Kaybat kinatmu yang tugak ing karelang bansa,
: pati palasyu ning ari atin munaman.
31: Migsalita ya at ding lango ampon amuk linto la nukarin mang suluk.
32: King lugal ning uran, uran-lipat ing pepagpa na,
: at mikit ing duldul at kildap king bansang ita;
33: sinira na lang mulahan dang ubas at tanaman a higera;
: ding sablang tanaman pemakli na la.
34: Migsalita ne naman at durun la ding dinatang;
: king karakal da, e la malyaring bilangan.
35: Gisan da ing sablang bulung a karelang disan,
: at ing sablang atyu karing karelang asikan.
36: Ding pangane rang lalaki king bansang ita pete na la,
: ding sablang mumunang anak king balang pamilya.
37: Kaybat tinaid neng linual ing Israel;
: gintu at pilak karelang daralan.
: Masikan la ngan at masalese pamikakatawan.
38: Metula ya ing Ehipto king paglako ra,
: uling kabang atyu la pitatakutan da la.
39: Selilungan na la king biga,
: at dininan api ban munie sala neng bengi.
40: Inyang miniawad lang pamangan ayup lang pugu ding binie na,
: at dakal a tinapeng ibat banua.
41: Inaspak ne ing batung maragul, at linual ing dakal a danum;
: sinibul at minagus ing danum anting ilug king disyertong ita.
42: Genaka na ing banal a amanu na,
: itang pangaku na kang Abraham a talasuyu na.
43: Inya linual ne ing balen na;
: ding taung pinili na magkanta la, at kukulisak la king tula da.
44: At binie na karela ing gabun da ring bansa;
: pati ing bunga ning kapagalan da miyabie karela
45: ban kautusan na e da la kalinguan,
: at ding utus na karela lang tuparan.
: Purian ya ing Ginu !