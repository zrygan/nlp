1: Nganang sinabi ning Ginu kang Moises at kang Aaron,
2: Ilista yu la ngan ding Levitang linto king lahi nang Kohat agpang king karelang pamilya,
3: at ding sablang lalaking maki idad nang atlung pulung banua anggang limang pulung banua a malyaring makapagobra king Toldang tuknangan ku.
4: Ila ring maging talaingat karing bage sagradu na niti.
5: Potang oras na ban lumipat king aliwang lugal, i Aaron at ding anak nang lalaki ila ring lungub king Tolda ban kalag king tabing arap ning Kaban ning Kasunduan at takpan de ing Kaban kaniting tabing.
6: Kaybat ibalut de king balat kambing at takpan babo king telang kule asul at saka da na la kanita ibili ring tambayuk karing argolya.
7: Takpan de king telang kule asul ing lamesang pibibilianan king tinape a yayain king Ginu at karin da la itumpak ding pinggan, ding silyo, ding pidatukanan karing ain, at ding pitsil a pilulanan alak. Sukat parating ating tinape king lamesa.
8: Takpan da la king imalan a malutu at takpan ne man iti king balat kambing, at kaybat ipalub da la ring tambayuk karing argolya.
9: Takpan da la king imalan a kule asul ding tumpakan-sulu, ding sulu, ding sipit, ding bandehadu, at ding lulanan laru.
10: Kaybat idatuk da la king lulanan a balat kambing ding kasangkapan at ibili king lulanan a tatambayukan.
11: Takpan ya king imalan a kule asul ing gintung altar at takpan ne man iti king balat kambing at ibili la ring tambayuk.
12: Sukat da la ngan kuanan ding kasangkapan a megamit king kasuyuan king Banal a Lugal, at ibalut la king imalan a kule asul at takpan ne man iti king balat kambing. Kaybat idatuk la king lulanan a tatambayukan.
13: Kailangan ing ilako ra ing abu king altar at kaybat ibalut de king imalan a kule granati.
14: Itumpak da la kanita babo da reti ding sablang kasangkapan a megamit king kasuyuan king altar antimo ring kawali, sipit, pala, at palanggana. Takpan da la reti king balat kambing at ibili la ring tambayuk.
15: Potang ayari na neng abalut Aaron at ding anak nang lalaki ing Toldang tuknangan ku, ing Ginu , at ding kasangkapan na niti, at miras na ing oras para lumakad, datang la kanita ding pamilya nang Kohat ban ila ring magdala kareting sagradung kasangkapan. Pero e ra la sukat tatagkilan deting kasangkapan, uling mate la kabud tigkilan da la.
: Ila deti ring katungkulan da ring pamilya nang Kohat neng lilipat de ing Toldang tuknangan ku, ing Ginu .
16: I Eleazar a anak nang Aaron a pari ya ing ating katungkulan king laru da ring sulu, king mabanglung insenso, karing ain a karaniwan, at king larung paglania. Ya mu rin ing maki pakibatan manibala king kabilugan a Toldang tuknangan ku, ing Ginu , at karing sablang kasangkapan na niti.
17: Ngana ning Ginu kang Moises at Aaron,
18: E yu paburen ing mipahamak la ring pamilya nang Kohat at mawala king tribu nang Levi
19: king kapamilatan na ning paglapit da karing sagradung kasangkapan. Ban e la mate ituru na lang Aaron at ding anak nang lalaki ing sukat dang idala at gawan.
20: E da la sukat lawan man ding sagradung kasangkapan agyang saguli mu ban e la mate.
21: Ngana ning Ginu kang Moises,
22: Ilista mu la ring anak nang lalaking Gerson agpang king karelang pamilya
23: magumpisa king idad atlung pulu anggang limang pulung banua a malyaring sumuyu king Toldang tuknangan ku.
24: Iti ing karelang katungkulan
25: pusanan da la ring tabing na ning Tolda, ing takap king kilub at king kilual, ing balat a mapinung panakap, ing tabing king pasbul na ning Tolda,
26: ding tabing at lubid ning patyu a makapaligid king Toldang tuknangan ku at ning altar, ding tabing king pasbul na ning patyu at ding aliwa pang kagamitan makataid kareti. Ila ring ating katungkulan dapat karing sablang bage ating kaugnayan kareti.
27: I Aaron at ding anak nang lalaki ilang mamahala king sablang obra da ring pamilya nang Gerson. Ika ing manutuk king sukat dang pagobran.
28: Iti ing katungkulan da ring lalaking pamilya nang Gerson lalam nang pamanibalang Itamar, ing anak nang Aaron a pari.
29: Ilista mu la naman ding sablang pamilya nang Merari agpang king karelang pamilya
30: magumpisa king idad a atlung pulu anggang limang pulung banua a malyaring sumuyu king Toldang tuknangan ku.
31: Iti ing karelang katungkulan: idala de ing balangkas ning Tolda, ding barote, ding posti, ding sulpakan,
32: at ding asias na ning patyu at ding sulpakan na, ding tulus, ding lubid, at ding sablang kagamitan a makaugne kareti. Ituldu mu karela ing sukat nang dalan ning balang metung karela.
33: Iti ing katungkulan da ring pamilya nang Merari lalam nang pamanibalang Itamar, ing anak nang Aaron a pari.
34: I Moises at i Aaron, at ding pamuntuk da ring tribu na ning Israel, ila ring ginawa king malawak a sensus da ring heganaganang pamilya da ri Kohat, Gerson, at Merari.
35: Linista da la ngan a lagyu ding sablang lalaking idad atlung pulu anggang limang pulung banua a malyaring sumuyu king Toldang tuknangan ning Ginu .
36: Adua lang libu at pitung dalan limang pulu
37: ing kabilangan da ring pamilya nang Kohat a linista da ri Moises at Aaron, agpang king inutus na karela ning Ginu . Ila ring maging kasaup king kasuyuan king Toldang tuknangan ning Ginu .
38: Ding mebilang at mitala karing pamilya nang Gerson
39: magumpisa king idad atlung pulu anggang limang pulung banua at malyaring sumuyu king Toldang tuknangan ning Ginu
40: adua lang libu at anam a ralan atlung pulu.
41: Iti ya ing kabilangan da ring pamilya nang Gerson a linista da ri Moises at Aaron, agpang king inutus na karela ning Ginu . Maging kasaup la naman king kasuyuan king Toldang tuknangan ning Ginu .
42: Ding mebilang at milista karing pamilya nang Merari
43: magumpisa king idad atlung pulu anggang limang pulu a malyaring sumuyu king Toldang tuknangan ning Ginu
44: atlu lang libu at aduang dalan.
45: Iti ya ing kabilangan da ring sabla nang pamilyang Merari a linista da ri Moises at Aaron, agpang king inutus na karela ning Ginu .
46: Gewa de ri Moises at Aaron ing sensus da ring Levita at ding pamuntuk da ring tribu ning Israel.
47: Linista da la ngan a lagyu ding lalaking idad atlung pulung banua anggang limang pulung banua a malyaring sumuyu at mamuat king Toldang tuknangan ning Ginu .
48: Heganagana, walu lang libu at limang dalan walung pulu.
49: Milista ya lagyu ing balang metung at metung, agpang king inutus na ning Ginu king kapamilatan nang Moises. At king kapamilatan na namang Moises mitutukan ya ing metung at metung king obrang sukat nang gampanan.