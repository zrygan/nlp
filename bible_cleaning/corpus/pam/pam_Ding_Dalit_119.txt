1: Mapalad la detang malinis a pamibiebie;
: detang mamintu king kautusan ning Ginu .
2: Mapalad la detang tutupad king tuntunan na,
: detang mamintu king mabilug dang pusu,
3: e la darapat king e mayap,
: nune tutuntun la king dalan na.
4: Binie mu la kekami ding kekang kautusan
: ban kekami lang tuparan king mitmung kaingatan.
5: Mananu na sanang manatili kung tapat
: karing utus a kaku mu patupad!
6: E ku mipakarine nung ding kekang kautusan
: pagsikapan ku la ngan tutuparan.
7: King mabilug kung pusu ikang purian
: kabang kaku lang pagaralan ding kekang kayatulan.
8: Ding kekang tuntunan kaku lang tuparan;
: e mu ku sana lubus lalakuan!
9: Makananu yang makapanatiling malinis a bie ing lalaking kayanakan?
: Ing keyang daptan ya ing tuparan na lang kekang kautusan.
10: Pagkapilitan da kang suyuan king mabilug kung pusu;
: e mu paintulut ing kaku lang labagan ding kekang kautusan.
11: King kakung pusu karin ku la selikut
: ding kekang kautusan ban keka e ku mikasala.
12: O Ginu , pupurian da ka;
: kekang tuntunan kaku ituru mu la.
13: Ulit-ulitan ku lang sabian masikan
: ding sabla mung kautusan.
14: Maygit kung pitutulan ing tupad karing kekang kautusan
: kesa ing tumipun dakal a pibandian.
15: Kaku lang pagaralan ding kekang tuntunan;
: ding turu mu kaku lang isipan.
16: Tutula ku karing utus mu;
: e ku la kalinguan ding kekang amanu.
17: Maging maganaka ka sa kakung talasuyu mu ban e ku mate,
: ban makatupad ku karing amanung kekang binie.
18: Mata ku keka lang ibuklat
: ban kaku lang akit ding makapagmulala nang katutuan ning kekang kautusan.
19: E ku magluat keti king yatu,
: inya e mu la sasalikut kaku ding utus mu.
20: Maragul ing pamagnasa ning kakung kaladua,
: king kapilan man abalu ko sanang kekang kautusan.
21: Keka lang sasabianan ding palalu;
: isumpa mo ding e mamintu karing utus mu.
22: Idayu mu ku kareting mapaninsultu at mapaglibak a tau,
: uling pamintuan ku lang utus mu.
23: Mipulung la ding mamuntukan ban misabisabi lang laban kaku,
: makanyan man kaku lang pegaralan ding kekang tuntunan.
24: Ing tula ku ila ding kekang kautusan;
: ilang kaku babie kausukan.
25: Mesambut ku't makapase king gabun;
: antimo ing pangaku mu ibangun mu ku.
26: Ing sablang kakung depatan keka pigtapat ku ngan, at kekang pekiramdaman;
: kaku ituru mu lang kekang tuntunan.
27: Saupan mu kung kaku lang aintindian ding kekang kautusan,
: at ding dapat mung pagmumulalan kakung isip-isipan.
28: Ing kalungkutan daraigan na ku;
: pasiknangan mu ku agpang king pengaku mu.
29: Ing malili ku e mu sa paintulutan;
: king mitmung kayapan kaku ituru mong kekang kautusan.
30: Pinili ke ing dalan ning kapamintuan;
: ding kekang kautusan e ku la kakalinguan,
31: Ginu , tiparan ku la ngan;
: e mu ku sana paburen mipapakarine.
32: E ku mipaindatun anggang e ko ngan atuparan ding kekang kautusan,
: uling ing pamanalastas babie mu naman.
33: O Ginu , ituru mu la kaku ding kabaldugan ding kekang kautusan,
: at kaku lang pamintuan king kapilan pa man.
34: Dinan mu kung kabiasnan
: ban king mabilug kung pusu
: kaku lang atuparan ding kekang kautusan.
35: Papanatilian mu kung mamintu karing kekang kautusan,
: uling kareti ing ligaya kakung tatanggapan.
36: Saupan mu kung magnasang tupad karing kekang tuntunan,
: at aliwa ing pikualtan ya ing kakung sisikasuan.
37: E mu paintulut ing sikasuan ku la ding bage a alang kabaldugan,
: at kalupa ning pengaku mu mipala ku sa.
38: Tuparan mu ing pengaku mu kaku a kekang talasuyu;
: itang pangaku mu karing keka mapamintu.
39: Sagkan mu ing insultu a kakung pitatakutan;
: ding sablang kekang kautusan mayap la ngan!
40: Aku, pagnasan ku lang tuparan ding kekang kautusan;
: bayung bie kekang babie uli ning kekang katuliran.
41: Ipakit mu kaku, O Ginu , ing maragul a lugud mu kaku,
: at iligtas mu ku antimo ing pengaku mu.
42: Kanita ding kaku maninsultu karela atin kung ipakibat,
: uling amanu mu kaku lang pagkatiwalan.
43: Saupan mu kung maniabi king katutuan kapilan man,
: uling magtiwala ku karing kekang kayatulan.
44: Kaku lang tuparan ding kekang kautusan
: ngeni at king kapilan pa man.
45: Mibiebie kung mitmung kalayaan,
: uling pagkapilitan ku lang tuparan ding kekang kautusan.
46: Karing ari kaku lang sabian ding kekang kautusan,
: at iti e ku pikarine dit' man.
47: Ding kekang kautusan a kakung pakamalan tula ing kakung kakamtan.
48: Gagalangan ku la't palsintan ding kekang kautusan;
: kekang tuntunan kaku lang isip-isipan.
49: Ing pengaku mu kaku a kekang talasuyu, e mu sana kakalinguan,
: uling iti yang kaku babie kapanayan.
50: King kakung kasakitan mipaligayan ku,
: uling migdalang bie ing pengaku mu.
51: Parati da kung insultuan ding palalu,
: makanyan man ala kung lebagan karing kekang kautusan.
52: Ginu , potang agaganaka ku la detang minuna mung payu,
: kaligayan ing kakung kakamtan.
53: Mimimua kung e mu nanu
: potang ding e mayap a tau lalabag la karing utus mu.
54: King kekaban niting makuyad a bie ku,
: kanta gagawa ku tungkul karing kautusan mu.
55: Ginu , neng bengi ika ing kakung gaganakan,
: at kaku lang isip-isipan kekang kautusan.
56: King pamanupad ku karing kekang kautusan
: kaligayan ing kakung kakamtan.
57: Ika mung bukud ing pagnasan ku, O Ginu ;
: pangaku kung mamintu karing utus mu.
58: King mitmung kataimtiman keka kakung pakisabing mayap
: ing lunusan mu ku antimo ing pengaku mu.
59: Sinuri ku ining kakung pamirapatdapat;
: mangaku kung karing kautusan mu tupad.
60: Mamirapal ku ban ing panaun e masayang
: king pamamintu karing kekang kautusan.
61: Agyang ginapus da ku ding taung tampalasan,
: ding kekang kautusan e ku la rin kelinguan.
62: Mibabangun ku neng kapitangan
: bengi ban kakung purian ing makatuliran mung kayatulan.
63: Kakaluguran ku la ding sablang susuyu keka,
: at ding sablang mamintu karing utus mu.
64: O Ginu , king lugud mung alang kupas mitmu ya ing meto yatu;
: ding kekang kautusan ituru mu la kaku.
65: Ginu , kekang tiparan ing pengaku mu,
: at maganaka ka kakung talasuyu mu.
66: Didinan mu kung beluan at kabiasnan,
: uling kaku lang pagkatiwalan ding kekang kautusan.
67: Inyang e mu ku pa perusan, melili ku,
: oneng ngeni amanu mu kakung tutuparan.
68: Maganaka ka at mitmung kayapan!
: Kaku ituru mu lang kekang tuntunan.
69: Pawang kalaraman ing piniabi ra tungkul kaku, sisiran da ku ding taung palalu;
: kekang kautusan kaku lang pamintuan king mabilug kung pusu.
70: Ding taung deti ala lang aintindian,
: oneng aku liligaya ku king kekang kautusan.
71: Mekakayap kaku ing dinalan kung kasakitan,
: uling kaku lang apagaralan ding kekang kautusan.
72: Ipaigit ku la ding utus mu
: king pilak at gintu niting yatu.
73: Ika ing linalang at mimingat kaku;
: dinan mu kung kabiasnan ban kaku lang apagaralan ding kekang kautusan.
74: Panakit da kaku ding keka gagalang magsaya la ngan,
: uling ing kekang amanu yang kakung pagkatiwalan.
75: Balu ku, O Ginu , king e la mangabiran ding utus mu;
: uli ning kekang katapatan perusan mu ku.
76: Bustan mung ing alang kupas a lugud mu yang mamatula kaku
: antimo ing kekang pengaku kaku a kekang talasuyu.
77: E ku mate nung ing lunus ibie mu kaku,
: uling tutula ku karing kautusan mu.
78: Mangapakarine la sa ding taung palalu, uli ning maling bintang da kaku;
: aku naman ding tuntunan mu ilang isip-isipan ku.
79: Detang ating takut at gagalang keka lumapit la kaku;
: lumapit la ding sablang makibalu karing kautusan mu.
80: Sana ganap ku lang atuparan ding kekang kautusan
: ba kung e mipakarine, at akua ku ing tagumpe.
81: Meinip na kung manenaya, O Ginu , ban iligtas mu ku;
: manalig ku king kekang amanu.
82: Mapagal na ku matang manaya king pengaku mu,
: at ngakung kukutang, Kapilan mu ku kaya saupan?
83: Ala kung silbi kalupa ning mebusbus a balat pilulanan alak;
: makanyan man, e ku la kelinguan ding kekang kautusan.
84: Angga kapilan ya mibata ining talasuyu mu?
: Kapilan mu la parusan ding gugulu kaku?
85: Ding taung palalu a e tutupad karing utus mu,
: ginawa lang kulkul ban karin da ku inabu.
86: Guguluan da ku deting tau king karelang pamaglaram;
: ding kekang kautusan tune lang apagkatiwalan,
: inya aku sana ing kekang saupan.
87: Digsu da na ku mu apate,
: oneng ding kekang kautusan e ku la rin peinggulutan.
88: Uli ning lugud mung alang kupas,
: sikasuan mu ku sa ban ding utus mu kaku lang atuparan.
89: Ing amanu mu, O Ginu , manatili kapilan man,
: ala yang kayangganan karin king banua.
90: Ing katapatan mu manatili king sablang panaun;
: binili me ing yatu king lugal na at manatili ya pa.
91: Angga ngeni ing sabla atyu, uling iti utus mu,
: pablasang ing sabla susuyu keka.
92: Nung e mu king tulang kakung kakamtan karing kekang kautusan,
: mete ku sana uli ning kasakitan.
93: Ding kekang kautusan kapilan man e ku la kalinguan,
: uling ilang pasari kening kakung bie.
94: Iligtas mu ku, uling bandi mu ku,
: at uling migkapilit kung mamintu karing utus mu.
95: Abatan da ku ding taung e mayap ba ra kung paten,
: oneng ding kekang kautusan kaku lang pagaralan.
96: Abalu ku king ing sabla ating kawakasan,
: oneng ding kekang kautusan tune lang alang kayangganan.
97: Tune keng pakamalan ing kekang kautusan;
: aldo't bengi kaku yang pagaralan.
98: Ing kekang kautusan gagawan na kung mas biasa kesa karing kakung kalaban,
: uling kayabe keng utus mu kapilan pa man.
99: Maygit ing pamanalastas ku kesa karing kakung talaturu,
: uling kaku lang pagaralan ding kekang tuntunan.
100: Maygit ing kakung kabiasnan kesa karing makatua,
: uling ding kekang kautusan kaku lang tutuparan.
101: Lalabanan ku ing sablang tuksu,
: ban apamintuan ku ing amanu mu.
102: E ku la kelinguan ding kekang tuntunan,
: uling ika mismu ing talaturu ku.
103: Kayumu rang pilalasan ding kekang amanu!
: King pulut-panilan maygit la king yumu!
104: Darakal ing kakung kabiasnan a manibat karing kekang kautusan,
: inya ing e ustung dapat kakung pikakasaman.
105: Anti yang sulu ing amanu mu a makiabe king paglakad ku,
: at sala yang saslag king kakung daralanan.
106: Tuparan ke ing masusi kung pangaku
: ing mamintu karing makatuliran mung kautusan.
107: Tutung mabayat ing kasakitan ku, Ginu ;
: e mu ku sa paburen mate antimo ing pengaku mu.
108: Tanggapan mu, O Ginu , ing kapasalamatan a keka babie ku,
: layun ituru ding kekang kautusan kaku.
109: Makasadia kung parati ban itaya ining bie ku,
: oneng e ke kakalinguan ing utus mu.
110: Ginawa lang bitag para kaku ding taung e mayap,
: oneng ding kekang kautusan e ku la selangsangan.
111: Ding kekang tuntunan ilang bandi kung alang kapupusan;
: ilang bukud makaligaya kaku.
112: Inari ku king lub ku king tukian ku lang kekang kautusan angga king oras ning kakung kamatayan.
113: Kaku lang pikakasaman ding taung salawahan,
: oneng ding kekang utus ilang tune kung pakamalan.
114: Ika ing kakung salikutan at kambilan;
: ing kekang pangaku yang kakung pagkatiwalan.
115: Kawani kayu kaku, ikong darapat e mayap.
: Ding utus ning Dios ku ilang pamintuan ku.
116: Pasiknangan mu ku antimo ing pengaku mu at e ku mate;
: e mu paintulut ing mabigu ya ing kapanayan ku.
117: Ingatan mu ku at e ku numanu balang,
: at pagsikapan ku lang parating tuparan ding kekang kautusan.
118: Keka lang tatanggian ding e mamintu karing kekang tuntunan;
: ding mapamirait dang tangka mumuling alang kabaldugan.
119: Tuturing mu lang anting basurahan ding taung darapat e mayap,
: inya aku naman kaku lang pakamalan ding kekang kautusan.
120: Uli mu mitatakutan ku;
: kaku lang pitatakutan ding kayatulan mu.
121: Kakung depatan ing mayap at ing matulid;
: e mu ku sana paburen karing kakung kalaban.
122: Ipangaku mung saupan me ing kekang talasuyu;
: e mu paintulut ing gipitan da ku ding taung palalu.
123: Mengaslak na lang kakung mata
: king pamanaya king pamagligtas a pengaku mu kaku.
124: Daptan mu kaku ing aduan ning alang kupas a lugud mu;
: kekang kautusan keka lang ituru kaku.
125: Aku talasuyu mu ku; dinan mu kung kabiasnan,
: ban kaku lang aintindian kekang tuntunan.
126: Oras na, Ginu , ban kimut ka,
: uling utus mu lalabagan da la.
127: Maygit king gintu at gintung puru
: ing lugud ku karing utus mu.
128: Inya kaku lang tutukian sabla mung tuntunan,
: oneng kasaman ku ing e matulid a kararaptanan.
129: Tune lang makapagmulala ding kekang turu;
: inya pamintuan ku la king mabilug kung pusu.
130: Babie sala karing tau ing pangapalino ding kekang amanu,
: at babie kabiasnan karing alang balu.
131: Anti kung susunga uling sabik ku lang pagnasan ding kekang kautusan.
132: Balikdan mu ku at lunus ibie mu kaku antimo ing sadia mung daraptan karing malugud keka.
133: Agpang king kekang pengaku, e mu ku paburen mananabu;
: e mu ku paisaul king e mayap.
134: Iligtas mu ku karing taung mapanalipit,
: ban kekang kautusan kaku lang atuparan.
135: Binendisyunan mu ku king kapamilatan ning panga-atyu mu,
: at ding utus mu ituru mo kaku.
136: Balamu ilug a mamagus king lupa ku ing lua,
: uling ding utus mu e da la pamintuan ding aliwa.
137: O Ginu , tune banal ka
: at ding utus mu makatuliran la.
138: Ding binie mung tuntunan
: tutu lang e mangabiran at makatuliran.
139: Balamu aping milalablab ing mua ku uling ding kalaban ku e la tutupad karing utus mu.
140: Mesubuk king tutu ing pangaku mu,
: inya naman iti kakung pakamalan!
141: Malati ku mu at e pibuburian,
: oneng e ku la kakalinguan ding kekang kautusan.
142: Ing kekang katuliran manatili kapilan man;
: kapilan man ing kekang kautusan tune katutuan.
143: Mengatmu ku mang kasakitan at kaguluan,
: oneng inatdanan da kung tula ding kekang kautusan.
144: Ding kekang tuntunan e la mangabiran kapilan man;
: didinan mu kung beluan ban ining bie e miyangganan.
145: Ginu , taimtim ku lub mamaus keka,
: pakibatan mu ku sana, at ding utus mu tuparan ku la.
146: Keka mamaus ku, iligtas mu ku
: at pamintuan ku lang utus mu.
147: Bayu ya pa datang ing abak, ika na ing kakung ausan;
: ing pangaku mu ya'ng kakung asahan.
148: Makakera ku, oneng kabukas makagising ku ban kaku lang isip-isipan ding kekang tuntunan.
149: Ginu , bosis ku keka sanang pakiramdaman, alang-alang king alang kupas a lugud mu;
: lunusan mu ku at ingatan me ining kakung bie.
150: Lalapit la ding manggulu kaku,
: deti tau lang e bitasang tutupad king kekang kautusan.
151: Oneng ika, Ginu , malapit ka kaku,
: at manatili la ding utus mu.
152: Deting tuntunan mu kanita pang panaun a minuna balu ku na la;
: papanatilian mu la king kapilan man.
153: Lawan mu ing kasakitan ku layun ikabus mu,
: uling e ku la kakalinguan ding utus mu.
154: Idipensa mu ku at iligtas;
: antimo ing pengaku mu kaku.
155: E la miligtas ding makasalanan,
: uling e da la pamintuan ding kekang kautusan.
156: Oneng maragul ing lunus mu, O Ginu ;
: pakit mu ing lunus mu at ikabus mu ku!
157: Dakal la ding kalaban ku at manlupig kaku,
: makanyan man e ku sasalang tutupad karing utus mu.
158: Masusumami ku neng akakit ku la ding taksil,
: uling ding utus mu e da la pamintuan.
159: Lawan mu, pakamalan ku la ding kekang kautusan;
: agpang king lugud mung e mibabayu, inya ikabus mu ku.
160: Ing suma na ning kekang kautusan ya ing katutuan,
: at ding sabla mung tuntunan manatili la kapilan man.
161: Ding mayupayang mamuntukan
: guguluan da kung alang bitasang kasangkanan,
: oneng pamintuan ku la mu rin ding kekang kautusan.
162: Ding kekang pangaku makaligaya la kaku;
: anti ku king taung mekatuklas dakal a pibandian.
163: Kasaman ku at kasusumamian ing kalaraman,
: oneng kaluguran ke ing kekang kautusan.
164: Pitung besis patingapun pupurian da ka,
: uling ding kekang kayatulan makatuliran la.
165: Atin lang ganap a kapayapan ding malugud king kekang kautusan;
: alang makatakid nanuman karela ngan.
166: Asahan ku ing iligtas mu ku, O Ginu ,
: at itang utus mu pamintuan ku.
167: Kaku lang pamintuan ding kekang tuntunan,
: at tune ku lang pakamalan.
168: Pamintuan ku la ding kekang kautusan at aral;
: balu mu ing sabla kung daraptan.
169: O Ginu , miras sa king kekang arapan ing aduan kung kasaupan!
: Anti ing pengaku mu, dinan mu kung kabiasnan.
170: Miras sa keka ing panalangin ku,
: at iligtas mu ku antimo ing pengaku mu.
171: Parati da kang purian,
: uling tuturu mu lang kekang tuntunan.
172: Ing amanu mu kaku yang ikanta,
: uling ding kautusan mu matulid la.
173: Parati ka sanang makasadiang sumaup kaku,
: uling pamintuan ku la ding utus mu.
174: Ginu , tune kung pagnasan ing kekang pamagligtas!
: Tutula ku king kekang kautusan.
175: Dinan mu kung bie ba ra kang apurian,
: at bustan mung ding kekang kautusan kaku ilang munie kasaupan.
176: Mengari ku king tupa a mebating;
: ining kekang talasuyu keka ya sanang panintunan,
: uling e ku la kelinguan ding kekang kautusan.