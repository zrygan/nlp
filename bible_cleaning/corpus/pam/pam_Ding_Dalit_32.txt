1: Mapalad ya ing taung mipatawaran a kasalanan,
: at mipanupaya king keyang kakulangan.
2: Mapalad ya ing taung king Ginu alang atrasu at alang kapamiraitnan king keyang pusu.
3: Inyang kakung kasalanan e ku kimpisal
: tutu kung misakitan, at sasaingsing patitingapun.
4: Aldo at bengi ing kekang gamat
: dagpa ya kaku misnang bayat;
: sikanan ku menapnap,
: balamu bulung tanaman a mepanat.
5: Kanita linapit ku keka, Ginu ,
: at pigtapat sablang kasalanan a makasalikut kaku.
: Ngaku, Ikumpisal ku king Ginu
: ing sablang kakung kasalanan;
: at keka namang deyu ing beyatan ning kakung kasalanan.
6: Inya ing balang metung karing keka tapat maus ya king oras ning kaligaligan na.
: Agyang datang man ing agus a masikan
: ding keka tapat e la mirasnan.
7: Ika, Ginu , ing kakung salikutan;
: liligtas mu ku king oras ning kaligaligan.
: Padurutnan mu kung kaligtasan.
8: Ngana ning Ginu ,
: Ituru ke ing sukat mung dalanan;
: dinan da kang kausukan, at mata ku keka e ku la ikawang.
9: E ka sa mangari king kabayu o king asno a alang pamisip a malino;
: mangailangan lang paket at renda
: ban mamintu la keka.
10: Masuksuk ya ing dalan ning taung e mayap,
: oneng itang king Ginu tapat lugud ing makapadurut.
11: Tumula kayu king Ginu , tumula kayu, ikong banal!
: Ikong sablang ating malinis a pusu,
: tula ikulisak yu.