1: Talakad ya ing Dios
: at isambulat na lang kalaban na!
: Detang masama king Dios tumakas la ngan king arap na.
2: Nung makananung mipapaid ing asuk,
: makanyan na la namang ipaid;
: anting kandilang malalaso king api, makanyan lang malaso ding darapat e mayap king arap na.
3: Oneng ding taung matulid tumula la at magsaya king arap na;
: king tula ra kulisak la at terak la pa.
4: Magkanta kayu para king Dios, purian ya ing lagyu na;
: isadia yang dalan para ketang daratang king biga makasake.
: Ginu ing lagyu na, magsaya kayu arapan na.
5: Ya ing Ibpa da retang alang tata,
: at ding babaing mebalu ya ing talaingat da;
: makanyan ya ing Dios a manuknangan ketang banal a Templo na.
6: Atin yang tuknangan para karetang alang tuknangan,
: at lulual na la ding bihag king sukulan;
: oneng ding sasalangsang king malanging gabun karin la manuknangan.
7: O Dios, kanitang keka lang teiran ding kekang memalen,
: at kanitang ing disyerto yang kekang delanan,
8: ginalgal ya ing gabun; ing banua mildug yang uran,
: uling ing Dios ning Sinai, ing Dios ning Israel, ya ing daratang.
9: O Dios, peparala mu ing dakal a uran;
: binayu me sikanan ing maina mung bansa.
10: Kanita ding kekang memalen karin menakit lang tuknangan;
: uli ning kekang kayapan ding atyu king kalipitan e la misakitan.
11: Ing Ginu ya ing minie utus,
: at iti belita da ring dakal a babai.
12: Ngara, Tatakas na la king labanan ding ari at ding sundalus da!
: Ding babaing king bale melakuan, ilang mirakerake king pibandian a mesamsam
13: patipati lang makabalut pilak ding karelang pakpak;
: ding karelang bagyus kikinang king mapinu rang gintu.
: Obat ding mapilan kekayu atyu la karing kural
: da ring tupa kabang makilaban la?
14: Inyang ing Mayupayang Dios silbag na la ding ari karin king Bunduk Salmon,
: yelu ing pepauran na.
15: Ing Bunduk ning Bashan maragul ya!
: Ala kang kalupa, O bunduk a dakal a tungatung!
16: O bunduk a matas, obat keka yang kasusumamian
: ing aliwang bunduk a pinili ning Dios ban maging tuknangan na?
: Karin ing Ginu manuknangan ya king kapilan pa man!
17: Kayabe ding libu-libu nang matibe karung panggera king Sinai ing Ginu meko ya,
: ban king banal a lugal ya munta.
18: King matas a taluktuk minukiat ya,
: dakal a bihag lang darala na,
: tinanggap yang regalu karing taung mig-rebeldi.
: Ing Ginung Dios karin manuknangan ya.
19: Ing Ginu purian ya,
: uling aldo-aldo lulunasan na kekatamung problema,
: at Dios yang kekatamu misasalba.
20: Ing kekatamung Dios, Dios yang magligtas!
: Ya ing Ginu a Ginu tamu,
: at king kamatayan liligtas na katamu.
21: Balbalan na la ning Dios ding buntuk
: da ring kalaban na a e bisang gumulut king e ustung ugali ra.
22: Nganang sinabi ning Ginu ,
: Ding kekang kalaban ibalik ku la manibat Bashan;
: kuanan ku la ibat king dagat a malalam
23: ban magtampiso kayu king daya rang tinulu,
: at kekong asu makadilat la naman king daya da ring kalaban.
24: Ikit da ing matagumpe mung pamaglakad, O Dios ko,
: ing paglub mu bilang Dios at ari ketang banal a santuaryu mu.
25: Mumuna la ring talapagkanta, ding musiko tauli la;
: pilatan da dalaga lang manigtigan pandereta.
26: Purian ye ing Dios king katipunan ning balen na;
: ikong lahi nang Israel, ing Ginu kekayu yang purian!
27: Ing tribu nang Benjamin a malating dili ya ing mumuna,
: ding pamuntuk ning Juda at ding kayabe na katuki na la,
: at pamuntuk ding Zebulun at Neftali tuki la.
28: O Dios, kekang upaya kekami kekang iparala, itang upaya a pepakit mu
: king panaun a milabasan
29: ibat king Jerusalem a kekang Templo
: nung nu ding ari keka babie lang regalu.
30: Sabianan me ing Ehipto, ing malyap a animal libutad ding timbu,
: at ding bansa a mengaring toro a maki biseru angga king keka sumuku la,
: at karelang pilak ibie ra keka.
: Isambulat mu la ding taung maburi king gulu.
31: Sugu ibat Ehipto datang lang magdalang tangsu,
: at ding tau Etiopia king Dios mabiasa lang manalangin.
32: Ikong sablang kayarian ing Dios kekayu yang pagkanta;
: ing Ginu pagkanta yeng kapurian.
33: Ing Ginung maglakbe king banua,
: ing banuang milalu na tua.
: Oyan! kekayu yang pakiramdaman uling magsalita yang masikan.
34: Ing kayupayan ning Dios kekong ibalita;
: ya ing mag-ari king bansang Israel
: at upaya na king banua kekong akit.
35: Karin ketang santuaryu nang tuknangan
: ing Dios tune yang pagmulalan;
: karing memalen na yang babie upaya at sikanan.
: Ing Dios kekatamu yang purian!