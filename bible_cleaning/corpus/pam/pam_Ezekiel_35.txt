1: Migsalita ya kanaku ing Ginu .
2: Ngana, Anak ning tau, magsalita kang laban king Edom.
3: Sabian mu karing memalen na ing sasabian ku, aku ing Ginung Dios
: Aku ing kekong kalaban, O bunduk ning Edom!
: Gawan da kayung ilang, at bansang alang kabaldugan.
4: Lasakan ku lang kekong siudad,
: at maging ala yang kabaldugan ing kekong bansa.
: Kanita yu akilala king aku ing Ginu .
5: Ikayu ding menatili nang kalaban ning Israel at pepaburen yu lang mete king panaun na ning karelang kaligaligan, king oras ning katataulian a pangaparusan da karing karelang kasalanan.
6: Uli na niti, kabang aku ing mabie Ginung Dios , kamatayan ing kararasan yu at e yu malyaring atakasan iti. Mikasala kayu king uli na ning pamakamate tau at tukian na kayu ning pamakamate.
7: Gawan keng alang kasilbian a lugal ing bulubundukan na ning Edom at paten ke ing ninumang dumalan karin.
8: Takpan ku la ding bunduk karing bangke, at ding katawan da retang mete king labanan ilang takap karing bunduk-bundukan at karing kapatagan.
9: Gawan da kang alang kabaldugan king kapilan pa man, at kapilan man ala nang pasibayung manuknangan karing kekang siudad. Kanita mu akilala king aku ing Ginu .
10: Sinabi mu king ding aduang bansa, ing Juda at ing Israel at ding gabun da, keka la at king bandian mu la, agyang aku, ing Ginu , ing karelang Dios.
11: Uli na niti, kabang aku ing Ginung Dios , ing mabie Dios, singilan da ka uli na ning mua mu, ning pamaninsultu mu, at sama mu karing taung kanakung pinili. Abalu ra king paparusan da ka uli na ning depat mu karela.
12: Kanita mu akilala king aku, ing Ginu , dimdam ku ing pamagsalita mung ating kalapastanganan king ding bunduk ning Israel ala lang kabaldugan, at king deti keka la ban keka lang pagsamantalanan.
13: Dimdam ku ing pamagsalita mung mitmung kayabangan laban kanaku.
14: Ngana ning Ginung Dios , Gawan da kang tune alang kabaldugan ban tumula ya ing mabilug a yatu king pangabagsak mu
15: antimo nung makananu kang metula king pangalasak ning Israel, ing sarili kung pibandian. Wa, ding bunduk ning Seir at ing sablang gabun ning Edom maging ala lang kabaldugan. Kanita na akilala ning metung at metung king aku ing Ginu .