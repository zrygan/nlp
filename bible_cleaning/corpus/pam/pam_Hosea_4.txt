1: Atin yang sumbung ing Ginu laban karing taung manuknangan king bansang iti. Makiramdam ka, Israel, king sasabian na: Alang katapatan o lugud a mayayakit king bansang iti at e ra ku kikilalanan Dios da ring memalen na.
2: Mangaku la, oneng e ra naman tutuparan; magsalita lang kalaraman, makamate la, manako la, at makipangalugud la. Milalalu na ing e mayap dang pamaniaptan, misalasalisi ing pamakamate ra.
3: Uli na niti, langi ing gabun at mate ing sablang mabibie. Mate la ding sablang animal at ayup. Wa, pati na ding asan.
4: Nganang sasabi ning Ginu , E ye paintulutan ing ninuman a sangkanan na la o paniabianan ding tau. Laban ya kekayung pari ing kanakung sumbung.
5: E kayu tutud king obra yu bengi at aldo; ding propeta antimu rin. Lasakan ke ing Israel a ima yu.
6: Mipapahamak la ding taung kanakung pinili uli na ning ala lang beluan tungkul kanaku. Ikayung pari, e yu ku naman balu at tinggian yu la ding kanakung utus. Inya tanggian da kayu naman at e ku na la kilalanan ding kekayung anak bilang kanakung pari.
7: Nung kapilan la merakal ding pari kanita naman lalung merakal ing pamikasala yu kanaku. Inya alilan kung kamarinayan ing kekayung dangalan.
8: Mibabandi kayu uli da ring kasalanan da ring taung kanakung pinili, inya buri yu king lalu la sanang mikasala.
9: Mangaintulid munamang dugpa kekayu ing kaparusan a dugpa karing memalen! Parusan da kayu at papamayaran king e mayap yung pamaniaptan.
10: Potang kanan yu ing dake yu karing ain, danupan kayu pa mu rin. Samban ye ing kikilalanan dang dios a makaibie anak; makanyan man e kayu mikayanak, uling ginulut kayu kanaku ban tuki karing aliwang tutunggen dang dios.
11: Nganang sasabi ning Ginu , Ing alak, luma ya man o bayu, ya ing pasari king ala dang matulid a pamisip ding tau.
12: Maniawad lang payu king metung a kapirasung dutung. Sasabian na naman karela ning kapirasung dutung ing buri dang abalu! Gilutan da ku. Mengari la king babaing magtinda king katawan na; binie ra ing sarili da karing kikilalanan dang dios.
13: Karing sagradung lugal da ring taluktuk ding bunduk karin la babie ain, at duruluk lang insenso karing bunduk-bundukan lalam da ring malabung a tanaman uling masalilung karin!
: Ing bunga na niti ya ing maging babai lang magtindang katawan ding anak yung dalaga, at ding manuyang yung babai pagtaksilan da la ring anak yung asawa ra.
14: Makanyan man e ku la parusan, uling ikayu mismu makiabe kayu karing babai king templo a magtinda karing karelang katawan at kayabe yu lang babie ain kang Baal. Antimo ing sasabian na ning kasebian, Mipahamak ya ing balen a e masalese isip.
15: Agyang e kayu tapat kanaku, ikayung memalen na ning Israel, ing Juda sana e ya mikasalang kalupa na ning kekayu. E kayu pupuntang sasamba king Gilgal o king Betaven, at e kayu gagawang pangaku karin king lagyu na ning mabie Ginu .
16: Masias la buntuk ding memalen na ning Israel; kalupa da la ring bakang e biasang mamintu. Makananu ku lang pakanan anting biserung tupa king malualas a marangle?
17: Megayuma la karing idolo da ring memalen na ning Israel. Paburen yu la!
18: Kaybat dang mekainum dakal a alak, magpakasasa la karing babaing magtinda king katawan da; mas buri da ing alang marine kesa king dangalan.
19: Miyugse la king marayu antimong dela na ning angin, at kanita la dumine uli da ring ain da karing kikilalanan dang dios.