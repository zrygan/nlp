1: Kaybat ning makabang panaun, binie na ning Ginu ing kapayapan king Israel. E na la mekigera ding Israelita karing karelang kalaban a makapadurut karela. Tutu neng matua kanita i Josue,
2: inya pepayaus ne ing mabilug a Israel, ding makatua, ding manimuna, ding ukum, at ding opisyal da ring memalen. Ngana karela, Matua na ku.
3: Ikit yu ing sabla-sablang gewa na ning Ginu , ing kekayung Dios, kareting bansa king uli yu, uling ing Ginung kekayung Dios ya ing mekilaban para kekayu.
4: Piparti-parti ku na karing kekayung tribu anting mana yu ing sablang gabun ding bansang simbut ta na ampon ing lugal da retang bansang e ta pa simbut manibat king Ilug ning Jordan king aslagan angga king Dagat ning Mediteraneo king albugan.
5: Paurungan na la ning Ginung kekayung Dios king arapan yu at itabi na la kabang susulung kayu. Maging kekayu ya ing balen da antimo ing pengaku na kekayu ning Ginung kekayung Dios.
6: Inya tapat yung pamintuan at tuparan ing sablang makasulat king libru na ning Batas nang Moises. Ala kayung lalaktawan agyang metung mu mang dake na niti,
7: at e kayu makisalamuha karing taung melakuan libutad yu o babanggit man king lagyu da ring karelang dios o gagamit karing lagyu ra king kekayung pamangaku o sasamba kareting kikilalanan dang dios o duruku arapan da.
8: Nune maging tapat kayu king Ginu , antimo ing daraptan yu angga ngeni.
9: Penabi na la ning Ginu ding mangaragul at mayupayang bansa king paniulung yu at ala metung man ing miniambut laban kekayu.
10: Malyari na lang apayatrasan ning ninuman kekayu ding libung tau uling ing Ginung kekayung Dios ya ing makilaban para kekayu, antimo ing pengaku na.
11: Inya mingat kayu, luguran ye ing Ginu , ing kekayung Dios.
12: Nung magtaksil kayu at makiabe karing taung mitagan pa libutad yu at makiasawa karela,
13: asahan yu king e na na la itabi ning Ginung kekayung Dios deting tau king arapan yu king paniulung yu. Nune maging panganib la kekayu antimong silu o kulkul a makaumang at maging masakit la anting barug king gulut yu o anti lang suksuk a makatusuk karing mata yu. At iti manatili angga king ala nang mitagan kekayu keting mayap a gabun a binie na kekayu ning Ginung kekayung Dios.
14: Ngeni malapit na ing oras ning kanakung kamatayan. Balu na ning balang metung kekayu king ing Ginung kekayung Dios binie na kekayu ing sablang mayap a pengaku na. Metupad ing sablang pangaku na kekayu; ala metung mang mebigu.
15: Nung makananung tiparan na ning Ginung kekayung Dios ing balang pangakung binie na kekayu, makanyan na la namang tuparan ding balang babala na.
16: Nung e ye tuparan ing kasunduan a yutus na kekayu ning Ginung kekayung Dios at nung sumuyu kayu at samba karing aliwang dios, kanita king mua na parusan na kayu at ala metung mang mitagan kekayu keting mayap a gabun a binie na kekayu.