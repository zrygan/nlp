1: Memalen ning Israel, iti kekong pakiramdaman,
: ikong ibat king lahi nang Juda
: Susumpa kayu king lagyu ning Ginu ,
: at sasabian yu king sasamban ye ing Dios ning Israel,
: oneng ala kayung tututuanan metung man king kekong sasabian.
2: At makanyan man pagmaragul yung sasabian
: king memalen na kayu ning siudad a banal,
: at king asahan ye ing Dios ning Israel
: Ginung Mayupaya ing lagyu na.
3: Ngana ning Ginu king Israel,
: Kanitang panaun a malambat nang milabas ing bage mapalyari kakung sinabi,
: at bigla kung pepalyarian.
4: Balu ku kanita pa ing pakit mung masias ka buntuk;
: masias anting bakal, at e anting tangsung abayutuk.
5: Inya kanita pa sinabi ku na ing kekang panaun a pakiarapan,
: selita ku la ding bage bayu la pa mapalyari
: ban sabatan ing kekang kapaniwalan
: a ding kekang idolo at larawan ilang pepasari kareting mepalyari.
6: Ing sablang makapauna ku nang sinabi mepalyari na ngan ngeni;
: sukat kekang tanggapan king ing kakung sinabi katutuan.
: Ngeni keka ku la sabian ding bayung bage datang
: a e ku sinabi king panaun a milabasan.
7: Ngeni ku la pa mu papalyarian,
: ala pang milyaring anti kanyan king panaun a milabasan.
: Nung mika atin man, mekad kekang sabian king iti lubus mung kamalayan.
8: Balu ku king e ka malyaring pagkatiwalan;
: pikabaluan king rebeldi ka manibat na king kapupurmeruan.
: Iti ing sangkan nung inya iti ngan e mu bitasang dimdam,
: nung inya ala metung man king sinabi na ing miras king kekang pakiramdam.
9: Ban purian de ring tau ing kakung lagyu,
: iyantala ku ing mua ku;
: iti kakung aguantan ban e ka mate.
10: Sibukan da ka king api ning kasakitan,
: antimo ing pilak a gagawan puru king ornu.
: Oneng ikit ku king ala kang ulaga.
11: Ing kakung daraptan merapat para king sarili kung kapakanan;
: e ku paintulut king ing kakung lagyu malapastangan ya
: o paintulutan ing ninuman dumake king kaligayan
: a bukud mung kaku mangaintuliran.
12: Ngana ning Ginu ,
: Makiramdam ka kaku, Israel, balen a kakung inaus!
: Aku ing Dios, ing mumuna, ing katataulian, ing bukud mung Dios!
13: Ding mibili karing pundasyun na ning yatu ila ding kakung gamat,
: at karing banua ilang miladlad.
: Potang ausan ke ing yatu at ing banua,
: agad-agad datang la at karelang sarili iyarap da.
14: Mitipun kayu at makiramdam, ikong sabla!
: Ala metung man karing dios ing maka-ula
: king ing lalaking kakung pinili, lusuban ne ing Babilonia;
: ing buri kung iparapat ya ing daptan na.
15: Aku itang migsalita at minaus king lalaking kakung pinili;
: liwal ke at pitnubayan at dininan tagumpe.
16: Ngeni pakalapit mu kaku at kekang pakiramdaman ing kakung sabian.
: Manibat na king kapupurmeruan migsalita na kung hayagan,
: at menatiling papalyarian ing katutuan ding kakung amanu.
: Ngeni dininan na kung upaya ning Ginung Dios at tinubud na ku.
17: Ing banal a Dios ning Israel,
: ing Ginu a talapagligtas mu, sasabian na
: Aku ing Ginung kekang Dios,
: ing bisang turu keka para king ikakayap mu,
: at mituturu keka king dalan a sukat mung tuntunan.
18: Nung mekiramdam ka mu sana karing kakung kautusan!
: Minagus na sana keka ing kanawan
: a anting sibul a e bitasang kalalangian!
: Ing tagumpe miras sana kekang
: anting alun a mamagus king pampang.
19: Ding kekang lahi meging kasing dakal na la sana ning balas,
: at e ku sana peintulut ing pangamate ra.
20: Mako na kayu king Babilonia, malaya na kayu!
: Ikulisak yung mitmung tula iting balita;
: ipabalu yu karing sablang bansa
: Linigtas ne ning Ginu ing Israel a talasuyu na!
21: E la bitasang kinau ding taung pinili ning Ginu
: kanitang tinaid na la libutad ning mapali at malanging disyerto.
: Pepayagusan na ing danum a ibat king batu;
: binangal ne ing batu at mamagus a danum ing linual.
22: Alang kapayapan para karing makasalanan, ngana ning Ginu .