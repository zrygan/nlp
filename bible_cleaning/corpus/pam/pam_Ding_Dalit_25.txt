1: Ika, O Ginu , ing kakung ausan;
2: O Dios ko, ika ing kakung panaligan.
: E mu sa paburen
: ing sambutan da ku ding kakung kalaban.
3: Ding keka manalig e la tanggap kabiguan;
: bukud mung daratang ing kabiguan karetang keka alang katapatan.
4: Ginu , ituru mu la sa kaku ding kekang dalan;
: ituru mu la kaku ding kekang tuntunan.
5: Ituru mu ku at tairan king kekang katutuan,
: uling ika ing kakung Dios at kaligtasan;
: patitingapun ikang kakung panayan.
6: O Ginu , ganakan mu ing lugud mung e kukupas a keta pang minuna keka nang selita.
7: Kalinguan mu na sa ing gewa kung kasalanan, at keinan inyang anak ku;
: uli ning wagas a lugud mu at kayapan lub e mu ku sa kalinguan, O Ginu !
8: Mayap ya ing Ginu at makatuliran;
: tuturu neng tune dalan karing makasalanan.
9: Darala na lang mapagpakumbaba king dalan ning katuliran;
: karela tuturu ne ing tune dalan.
10: Ding sablang dalan ning Ginu katapatan la,
: at para kareta lang tutupad king kasunduan na at kautusan.
11: Alang-alang king kekang lagyu, O Ginu ,
: dakal kung kasalanan keka sanang patawaran.
12: Ing ninuman king Ginu tatakut at gagalang,
: abalu re ing dalan a sukat dang dalanan.
13: Mangabiayan yang mitmung kanawan, at anak na gabun karela yang bandian.
14: Kakaluguran na la ning Ginu ding mamintu karing utus na,
: at karela pabalu nang kasunduan na.
15: Ding mata ku parati lang makalawe king Ginu ,
: uling liligtas na ku king bitag a inumang da kaku.
16: Balikdan mu ku at lunusan,
: uling magdili-dili ku at mipasakitan.
17: Ilako mu ku karing kalingasngasan ku, at isaka king kaligaligan ku.
18: Lawan mu ining dusa ku't kasakitan;
: kekang patawaran sabla kung kasalanan.
19: Lawan mu: milalu la karakal ding kakung kalaban;
: pawa ra kung kasaman at buring panasakitan!
20: Ingatan mu ku at sagipan;
: keka ku lalapit pasaup e mu ku pakarinayan.
21: Mananu na sanang ing kakung katapatan at katuliran ilang maging kakung salilungan,
: uling ika, Ginu , ing kakung panaligan.
22: Dios ko, king sablang kaguluan iligtas me ing Israel!