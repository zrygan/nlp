1: Purian ta la ngeni
: ding makatua tamung pikabaluan king sarasarili dang kapanaunan.
2: King mitmung ligaya deting lalaki perangalan na la ning Ginu,
: at king kapamilatan da ing upaya ning Ginu mipakilala
: manibat na kanitang minuna.
3: Ding mapilan karela kayarian lang pemahalan da,
: at meging pikabaluan la king karelang upaya.
: Ding mapilan naman bantug lang talaturu
: ampon propeta ning Dios.
4: Ating karelang meging talapanimuna da ring karelang kabalen,
: pamuntuk a pepatupad tuntunan,
: talaturu king mangayap a aral,
: at magaling karing talimhaga.
5: Atin karelang ginawang kanta at sinulat poesia.
6: Ating mika dakal a pibandian at kayupayan
: a mibiebie payapa karing karelang bale.
7: Ila ngan meging bantug la king sarasariling panaun da,
: at ginalang ding tau karing aldo ra.
8: Atin karelang e da kalinguan ding tau,
: inya angga ngeni mapupuri la.
9: Atin namang e ra na atatandanan,
: mete la at mekalinguan pati na ding anak da.
10: Oneng e makanyan karing kekatamung makatua,
: uling lalaki lang mitmung katapatan;
: e tamu malyaring kalinguan ing mayap a karelang depat.
11: Ing mayap dang pangatau milipat karing karelang apu,
: at iti ya ing karelang maging manang pibandian.
12: Isundu reng tuparan ing kasunduan deting karelang lahi,
: uling tiparan de ring karelang makatua.
13: Manatili ya kapilan man ing karelang lahi,
: at e makalinguan ing karelang kabantugan.
14: Mikutkut na la ding karelang mete katawan,
: oneng ing mayap dang likuan mabie king kapilan pa man.
15: Isalita da ring tau ing karelang kabiasnan,
: at ding memalen ning Dios karela munie lang kapurian.
16: Mibiebie ya i Enoc agpang king kaburian ning Ginu at midala ya banua. Meging alimbawa ya i Enoc king kapanisian para king sablang panaun.
17: Meyakit king matulid ya at tapat i Noe. Ya ing penibatan da ring tau kaybat ning maragul a albug. King uli na ating miligtas a tau king albug.
18: Ginawa yang alang anggang kasunduan ing Ginu kang Noe a kayabe ing pangakung e na ne paten pasibayu ing bie king kapamilatan na ning albug.
19: Ing maulang diling tata da ring dakal a bansa ya i Abraham; ala yang kapintasan ing pangatau na.
20: Tiparan ne ing Kautusan ning Kakataskatasan at ginawa yang kasunduan kayabe na. Dela ne king katawan na ing tanda na ning karelang kasunduan. Mipatunayan king tapat ya i Abraham inyang mibili ya king kapagsubukan.
21: Inya taimtim nang pengaku ning Ginu kang Abraham king maging bendisyun la karing bansa ding anak nang anti king alikabuk king karakal; king miparangalan la deti anti ding batuin; king miyabie karela ing karelang bansa, magumpisa ya king dagat at angga ya naman king dagat, manibat king Ilug ning Eufrates angga na karing wakas na ning yatu.
22: Alang-alang kang Abraham, makanyan munaman ing pengaku na kang Isaac: king bendisyunan ne ing mabilug a yatu king kapamilatan na.
23: Linipat ne kang Jacob iting kasunduan at dininan neng sarili nang bansa. Mepirake ya iting bansa para karing labing aduang tribu.