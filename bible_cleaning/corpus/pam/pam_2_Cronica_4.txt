1: Pepagawa ya namang metung a tangsung altar i Aring Solomon. Atlu yang pulung talampakan king kaba ampon lualas, at labi yang limang talampakan king katas.
2: Kaybat na nita, pepagawa yang metung a mabilug a tangsung kawa. Pitu ya ampon kapitnang talampakan king kalalam, labi yang limang talampakan king lualas, at apat yang pulu't limang talampakan king makapadurut.
3: Lual ning makapadurut nang labi ning kawa ating aduang hilerang larawan da ring toro, tia pulu king balang metung at kapitnang talampakan king kalaut.
4: Makapatung ya ing kawa karing gulut da ring labing aduang tangsung toro a migugulutan; makayarap la ding atlu king dane norti, ding atlu king dane albugan, ding atlu king dane mauli, at ding atlu king dane aslagan.
5: Atlu yang pulgada king kapal ing kawa, at kalupa ne ning labi na ning silyo ing labi na; kaubug yang sampagang liryu. Mikakalaman yang labing limang libung galun a danum.
6: Pepagawa ya namang apulung palangganang pipanuasan, ding lima para king dane mauli la at ding lima para king dane norti la. Keti da la wawasan ding dake da ring animal a ain-a-durulukan. Itang danum king maragul a kawa ya ing gamitan da ring pari king pamanos da.
7: Pepagawa ya namang apulung gintung pitutumpakan-sulu agpang ketang padrun, at binili da la king kilub ning Templo, lima king dane mauli at lima king dane norti.
8: Pepagawa ya namang apulung lamesa; dela da la king kilub ning Templo, lima king dane mauli at lima king dane norti. Pepagawa ya namang dinalan a gintung silyo.
9: Pepagawa ya namang patyu king kilub para karing pari, at metung a patyu king kilual. Belutanan da lang tangsu ding pasbul da ring patyu.
10: Binili de ing maragul a kawa king suluk ning mauli-aslagan ning Templo.
11: Pepagawa ya namang kaldera, pala, at silyo kang Huram. Ayari na ngang Huram ing heganaganang pagawa nang Aring Solomon para king Templo ning Dios. Ila deti
12: ding aduang asias a maragul, ding aduang telasilyong kapital babo da ring asias a maragul, ding aduang grupu a palamuti a telasilyo da ring kapital a atyu babo da ring asias,
13: ding apat a ralan a tangsung pomegranate para karing aduang grupung palamuti a makaayus king aduang hilera king babo da ring kapital,
14: ding palanggana at ding pipatungan da,
15: ing maragul a kawa at ding labing aduang torong pipatungan da,
16: ding kaldera, pala, tinidor, at ding kasangkapan a pepagawa nang Aring Solomon kang Huram para king Templo ning Ginu . Megawa la ngan king makintab a tangsu.
17: Pepaulma na la ngan ning ari ketang pipagawan pilatan ning Sukot at Zereda ning Kapatagan ning Jordan.
18: Dakal ing tangsung megamit king pamangawa karing kasangkapan a pepagawa nang Solomon, inya alang makatantia nung nu anti karakal ing megamit.
19: Pepagawa na la namang Solomon ding kasangkapan king kilub ning Templo ning Dios, ing gintung altar, ing lamesang pidadaunan king tinape,
20: ding gintung pitutumpakan-sulu at ding sulung milalablab arap ning Kabanal-banalan a Lugal, agpang king utus para kaniti
21: ding palamuting bulaklak a gintu, ding sulu, at ding panyipit a megawa king gintung puru,
22: ding gintung puru a pamatdang sulu, ding silyo, ding kawali, ding pinggan para king insenso, ding gintung pasbul ning Templo, ding pasbul kilub a palub king Kabanal-banalan a Lugal, at ding pasbul king maragul diling kuartu.