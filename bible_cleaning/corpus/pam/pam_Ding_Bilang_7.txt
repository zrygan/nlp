1: King aldo a ayari neng telakad Moises ing Toldang tuknangan ning Ginu , linian neng laru at telaga king Ginu pati na ring kasangkapan na, ing altar at ding kasangkapan na.
2: Dinatang la mu rin king aldong ita ring pamuntuk ning Israel a alang aliwa nune ring lalaking manimuna karing tribung sinaup king pamangawang sensus.
3: Magdala lang ain para king Ginu anam a karitun at labing aduang lalaking baka, metung a karitun karing balang aduang manimuna at metung a baka king balang manimuna. Dela da la ngan deti arapan ning Toldang tuknangan ning Ginu .
4: Kanita ngana ning Ginu kang Moises,
5: Tanggapan mu la reng babie dang den at gamitan la king obra ning Tolda; ibie mu la karing Levita ban gamitan da la agpang king obrang mitutuk karela.
6: Kinua na lang Moises ding karitun at ding lalaking baka, at saka na la binie karing Levita.
7: Binie na la ring aduang karitun at ding apat a lalaking baka karing Gersonita,
8: at ding apat a karitun at walung lalaking baka karing Merarita. I Itamar a anak nang Aaron ya ing mamahala king nanumang obrang itutuk na karela.
9: Ala yang binie karitun o lalaking baka i Moises karing Kohatita, uling ing obra da ya ing pusanan da la karing pago da ring sagradung bage.
10: Migdala la namang ain ding manimuna da ring tribu inyang mitalaga ya ing altar. Dela da la ring ain da king altar.
11: Ngana ning Ginu kang Moises, Ibie ne ning metung at metung karing manimuna ing ain na king pangatalaga ning altar king aldo a mitutukan ya.
12: King mumunang aldo i Nason, ing anak nang Aminadab at pamuntuk ning tribu nang Juda, ya ing minie ain.
13: Minain yang metung a bandehadung pilak a titimbang limang pulung onsa at metung a silyo pilak a titimbang atlung pulung onsa, agpang king timbangan ning santuaryu. Mitmu la reti king arinang sinamut king larung olibo bilang ain-a-binutil.
14: Minain ya namang metung a platitung gintu a titimbang apat a onsa. Mitmu ya iti king insenso.
15: Minain ya namang metung a biserung toro, metung a lalaking tupa, at metung a lalaking tupa a pabanua tua bilang ain-a-durulukan.
16: Minie ya namang metung a lalaking kambing bilang ain-a-kapamayaran-king-kasalanan.
17: Para king ain-ning-pamisulusulu migdala ya namang aduang lalaking baka, limang lalaking tupa, limang lalaking kambing, at limang lalaking tupa a pabanua tua. Iti ngan ing inain nang Nason a anak nang Aminadab.
18: King kaduang aldo i Netanel, ing anak nang Zuar at pamuntuk ning tribu nang Isacar, ya ing minie ain.
19: Minain yang metung a bandehadung pilak a titimbang limang pulung onsa, at metung a silyo pilak a titimbang atlung pulung onsa, agpang king timbangan ning santuaryu. Mitmu la reti king arinang sinamut king larung olibo bilang ain-a-binutil.
20: Minain ya namang metung a platitung gintu a titimbang apat a onsa. Mitmu ya iti king insenso.
21: Minain ya namang metung a biserung toro, metung a lalaking tupa, at metung a lalaking tupa a pabanua tua bilang ain-a-durulukan.
22: Minain ya namang metung a lalaking kambing bilang ain-a-kapamayaran-king-kasalanan.
23: Minain ya namang aduang baka, limang lalaking tupa, limang lalaking kambing, at limang lalaking tupa a pabanua tua bilang ain-ning-pamisulusulu.
: Ila deti ring inain nang Netanel a anak nang Zuar.
24: King katlung aldo i Eliab, ing anak nang Helon at pamuntuk ning tribu nang Zebulun, ya ing minie ain.
25: Minain yang metung a bandehadung pilak a titimbang limang pulung onsa, at metung a silyo pilak a titimbang atlung pulung onsa. Mitmu la reti king arinang sinamut king larung olibo bilang ain-a-binutil.
26: Minain ya namang metung a platitung gintu a titimbang apat a onsa, agpang king timbangan ning santuaryu. Mitmu ya iti king insenso.
27: Minain ya namang metung a biserung toro, metung a lalaking tupa, at metung a lalaking tupa a pabanua tua bilang ain-a-durulukan.
28: Minain ya namang metung a lalaking kambing bilang ain-a-kapamayaran-king-kasalanan.
29: Migdala ya namang aduang baka, limang lalaking tupa, limang lalaking kambing, at limang lalaking tupa a pabanua tua bilang ain-ning-pamisulusulu.
: Ila deti ring inain nang Eliab a anak nang Helon.
30: King kapat a aldo i Elizur, ing anak nang Sedeur at pamuntuk ning tribu nang Ruben, ya ing minie ain.
31: Minain yang metung a bandehadung pilak a titimbang limang pulung onsa, at metung a bandehadung pilak a titimbang atlung pulung onsa, agpang king timbangan ning santuaryu. Mitmu la reti king arinang sinamut king larung olibo bilang ain-a-binutil.
32: Minain ya namang metung a platitung gintu a titimbang apat a onsa. Mitmu ya iti king insenso.
33: Minain ya namang metung a biserung toro, metung a lalaking tupa, metung a lalaking tupa a pabanua tua bilang ain-a-durulukan.
34: Minain ya namang metung a lalaking kambing bilang ain-a-kapamayaran-king-kasalanan.
35: Migdala ya namang aduang baka, limang lalaking tupa, limang lalaking kambing, at limang lalaking tupa a pabanua tua bilang ain-ning-pamisulusulu.
: Ila deti ring inain nang Elizur a anak nang Sedeur.
36: King kalimang aldo i Selumiel, ing anak nang Zurisadai at pamuntuk ning tribu nang Simeon, ya ing minie ain.
37: Minain yang metung a bandehadung pilak a titimbang limang pulung onsa at metung a pilak a silyo a titimbang atlung pulung onsa, agpang king timbangan ning santuaryu. Mitmu la reti king arinang sinamut king larung olibo bilang ain-a-binutil.
38: Minain ya namang metung a platitung gintu a titimbang apat a onsa. Mitmu ya iti king insenso.
39: Minain ya namang metung a biserung toro, metung a lalaking tupa, metung a lalaking tupa a pabanua tua bilang ain-a-durulukan.
40: Minain ya namang metung a lalaking kambing bilang ain-a-kapamayaran-king-kasalanan.
41: Migdala ya namang aduang baka, limang lalaking tupa, limang lalaking kambing, at limang lalaking tupa a pabanua tua bilang ain-ning-pamisulusulu.
: Ila deti ring inain nang Selumiel a anak nang Zurisadai.
42: King kanam a aldo i Eliasaf, ing anak nang Deuel at pamuntuk ning tribu nang Gad, ya ing minie ain.
43: Minain yang metung a bandehadung pilak a titimbang limang pulung onsa at metung a pilak a silyo a titimbang atlung pulung onsa, agpang king timbangan ning santuaryu. Mitmu la reti king arinang sinamut king larung olibo bilang ain-a-binutil.
44: Minain ya namang metung a platitung gintu a titimbang apat a onsa. Mitmu ya iti king insenso.
45: Minain ya namang metung a biserung toro, metung a lalaking tupa, at metung a lalaking tupa a pabanua tua bilang ain-a-durulukan.
46: Minain ya namang metung a lalaking kambing bilang ain-a-kapamayaran-king-kasalanan.
47: Migdala ya namang aduang baka, limang lalaking tupa, limang lalaking kambing, limang lalaking tupa a pabanua tua bilang ain-ning-pamisulusulu.
: Ila deti ring inain nang Eliasaf a anak nang Deuel.
48: King kapitung aldo i Elisama, ing anak nang Amiud at pamuntuk ning tribu nang Efraim, ya ing minie ain.
49: Minain yang metung a bandehadung pilak a titimbang limang pulung onsa, at metung a pilak a silyo a titimbang atlung pulung onsa, agpang king timbangan ning santuaryu. Mitmu la reti king arinang sinamut king larung olibo bilang ain-a-binutil.
50: Minain ya namang metung a platitung gintu a titimbang apat a onsa. Mitmu ya iti king insenso.
51: Minain ya namang metung a biserung toro, metung a lalaking tupa, at metung a lalaking tupa a pabanua tua bilang ain-a-durulukan.
52: Minain ya namang metung a lalaking kambing bilang ain-a-kapamayaran-king-kasalanan.
53: Migdala ya namang aduang baka, limang lalaking tupa, limang lalaking kambing, at limang lalaking tupa a pabanua tua bilang ain-ning-pamisulusulu.
: Ila deti ring inain nang Elisama a anak nang Amiud.
54: King kawalung aldo i Gamaliel, ing anak nang Pedazur at pamuntuk na ning tribu nang Manase, ya ing minie ain.
55: Minain ya namang metung a bandehadung pilak a titimbang limang pulung onsa at metung a pilak a silyo a titimbang atlung pulung onsa, agpang king timbangan ning santuaryu. Mitmu la reti king arinang sinamut king larung olibo bilang ain-a-binutil.
56: Minain ya namang metung a platitung gintu a titimbang apat a onsa. Mitmu ya iti king insenso.
57: Minain ya namang metung a biserung toro, metung a lalaking tupa, at metung a lalaking tupa a pabanua tua bilang ain-a-durulukan.
58: Migdala ya namang metung a lalaking kambing bilang ain-a-kapamayaran-king-kasalanan.
59: Migdala ya namang aduang baka, limang lalaking tupa, limang lalaking kambing, at limang lalaking tupa a pabanua tua bilang ain-ning-pamisulusulu.
: Ila deti ring inain nang Gamaliel a anak nang Pedazur.
60: King kasiam a aldo i Abidan, ing anak nang Gideoni at pamuntuk na ning tribu nang Benjamin, ya ing minie ain.
61: Minain ya namang metung a bandehadung pilak a titimbang limang pulung onsa, at metung a pilak a silyo a titimbang atlung pulung onsa, agpang king timbangan ning santuaryu. Mitmu la reti king arinang sinamut king larung olibo bilang ain-a-binutil.
62: Minain ya namang metung a platitung gintu a titimbang apat a onsa. Mitmu ya iti king insenso.
63: Minain ya namang metung a biserung toro, metung a lalaking tupa, at metung a lalaking tupa a pabanua tua bilang ain-a-durulukan.
64: Minain ya namang metung a lalaking kambing bilang ain-a-kapamayaran-king-kasalanan.
65: Migdala ya namang aduang baka, limang lalaking tupa, at limang lalaking kambing, at limang lalaking tupa a pabanua tua bilang ain-ning-pamisulusulu.
: Ila deti ring inain nang Abidan a anak nang Gideoni.
66: King kapulung aldo i Aiezer, ing anak nang Amisaddai at pamuntuk na ning tribu nang Dan, ya ing minie ain.
67: Minain ya namang metung a bandehadung pilak a titimbang limang pulung onsa, at metung a pilak a silyo a titimbang atlung pulung onsa, agpang king timbangan ning santuaryu. Mitmu la reti king arinang sinamut king larung olibo bilang ain-a-binutil.
68: Minain ya namang metung a platitung gintu a titimbang apat a onsa. Mitmu ya iti king insenso.
69: Minain ya namang metung a biserung toro, metung a lalaking tupa, at metung a lalaking tupa a pabanua tua bilang ain-a-durulukan.
70: Minain ya namang metung a lalaking kambing bilang ain-a-kapamayaran-king-kasalanan.
71: Migdala ya namang aduang baka, limang lalaking tupa, limang lalaking kambing, at limang lalaking tupa a pabanua tua bilang ain-ning-pamisulusulu.
: Ila deti ring inain nang Aiezer a anak nang Amisadai.
72: King kalabing metung a aldo i Pagiel, ing anak nang Ocran at pamuntuk na ning tribu nang Aser, ya ing minie ain.
73: Minain ya namang metung a bandehadung pilak a titimbang limang pulung onsa, at metung a bandehadung pilak a titimbang atlung pulung onsa, agpang king timbangan ning santuaryu. Mitmu la reti king arinang sinamut king larung olibo bilang ain-a-binutil.
74: Minain ya namang metung a platitung gintu a titimbang apat a onsa. Mitmu ya iti king insenso.
75: Minain ya namang metung a biserung toro, metung a lalaking tupa, at metung a lalaking tupa a pabanua tua bilang ain-a-durulukan.
76: Minain yang metung a lalaking kambing bilang ain-a-kapamayaran-king-kasalanan.
77: Migdala ya namang aduang baka, limang lalaking tupa, limang lalaking kambing, at limang lalaking tupa a pabanua tua bilang ain-ning-pamisulusulu.
: Ila deti ring inain nang Pagiel a anak nang Ocran.
78: King kalabing aduang aldo i Aira, ing anak nang Enan at pamuntuk na ning tribu nang Neftali, ya ing minie ain.
79: Minain yang metung a bandehadung pilak a titimbang limang pulung onsa, at metung a pilak a silyo a titimbang atlung pulung onsa, agpang king timbangan ning santuaryu. Mitmu la reti king arinang sinamut king larung olibo bilang ain-a-binutil.
80: Minain ya namang metung a platitung gintu a titimbang apat a onsa. Mitmu ya iti king insenso.
81: Minain ya namang metung a biserung toro, metung a lalaking tupa, at metung a lalaking tupa a pabanua tua bilang ain-a-durulukan.
82: Minain ya namang metung a lalaking kambing bilang ain-a-kapamayaran-king-kasalanan.
83: Migdala ya namang aduang baka, limang lalaking tupa, limang lalaking kambing, at limang lalaking tupa a pabanua tua bilang ain-ning-pamisulusulu.
: Ila deti ring inain nang Aira a anak nang Enan.
8486: Ing heganaganang inain da ring manimuna na ning Israel inyang mitalaga ya ing altar ya iti: labing aduang bandehadung pilak, labing aduang silyo pilak, at labing aduang platitung gintu. Nung ing balang metung a bandehadu titimbang yang limang pulung onsa, ing pilak a silyo titimbang yang atlung pulung onsa, at ing gintung platitu titimbang yang apat a onsa, heganagana, dinalan at walung libra ing timbang da subali pa ing insenso.
87: Labi lang adua ring toro; labing adua la ring lalaking tupa, at labing adua la naman ding lalaking tupa a pabanua tua. Deti ain lang durulukan subali pa king ain-a-binutil, at labing aduang lalaking kambing bilang ain-a-kapamayaran-king-kasalanan.
88: Adua lang pulu't apat ding baka, anam apulu la ring lalaking tupa, anam apulu la naman ding lalaking kambing, at anam apulu la naman ding lalaking tupang pabanua tua. Deti ain lang pamisulusulu.
: Iti ya ing kabilugan a bilang ding ain da ring Israelita inyang mitalaga ya ing altar kaybat nang mikuskusan king laru.
89: Inyang linub ya i Moises king Toldang tuknangan ning Ginu ban makipagsalita king Ginu , dimdam na ing siwala na a manibat king pilatan da ring aduang kerubin king babo ning Luklukan ning Lunus a atyu babo ning Kaban ning Kasunduan.