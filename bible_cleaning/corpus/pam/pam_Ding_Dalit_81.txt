1: Magkanta kayung masaya para king Dios
: a kekatamung sikanan!
: King Dios nang Jacob, magkanta kayung kapurian!
2: Ing pamagkanta pagumpisan yu na, at tigtigan yu na lang pandereta,
: a kayabe ning malambing dang sunis ding alpa at lira.
3: Tiupan yu lang trumpeta neng piesta,
: potang bayu ya ing bulan at neng mabilug ya.
4: Uling iti kautusan ning Israel,
: kautusan yang ibat king Dios nang Jacob.
5: Binie neng anting tuntunan karing anak nang Israel
: inyang segupa ne ing Ehipto.
: Ing metung a siwalang e ku sadiang daramdaman ngana kaku,
6: Aku ing milako king pupusanan mung mabayat;
: kildas ku la ding laryu a kekang pupusanan.
7: King oras ning kagutgutan
: kaku minaus ka, at linigtas da ka.
: Makasalikut ku king duldul kanitang pekibatan da ka,
: at paniubukan da ka inyang 'tyu ka karing batis ning Meriba.
8: Makiramdam ka, balen ku, kening kakung babala,
: O Israel, sana kaku makiramdam ka.
9: E ka mikaka aliwang dios subali kaku;
: e me sasamban ing dios-diosan da ring taung dayuan.
10: Aku ing Ginung kekang Dios
: a midala keti keka ibat Ehipto.
: Ibuklat me ing kekang asbuk
: at kaku yang subuanan.
11: Oneng ing balen ku e ya mekiramdam kaku,
: ing Israel e ya bisang mamintu.
12: Inya king kesiasan dang pusu pepaburen ku na la,
: bahala na lang gawa ketang buri da.
13: Sana ing balen ku makiramdam ya kaku;
: sana ing Israel mamintu ya kaku!
14: E lumuat daigan ku la ding karelang kalaban,
: at sambutan ding masama karela.
15: Galgal la at duku ding sablang kaku masama,
: at magdusa lang alang angga.
16: Oneng ing Israel pakanan ke king masanting diling trigu,
: at pakabsian king pulut-panilan.