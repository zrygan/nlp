1: Menatili lang makasara ding pasbul dalan ning Jerico at babanten da la ban kanita alang Israelitang milub o milual king siudad.
2: Ngana ning Ginu kang Josue, Ibie ke king gamat mu ing Jerico at ing ari na at ding matapang nang sundalus.
3: Ika at ding sundalus mu magmartsa kayung makapadurut king siudad misan king patingapun kilub ding anam a aldo.
4: Lumakad la arap ning Kaban ning Kasunduan ding pitung pari a magdalang tungga-tunggalan a trumpetang gewa king sagu ning lalaking tupa. King kapitung aldo ika at ding sundalus mu pitung besis yeng durutan magmartsa ing siudad kabang tutiupan da la ring pari ding karelang trumpeta.
5: Kaybat, tiupan da lang masikan at maluat. Kabud damdaman ye ita, kulisak lang masikan ding sablang lalaki at mibagsak ya ing pader na ning siudad. Kanita na la lungub ding sablang sundalus; taglus-taglus ya ing balang metung karela.
6: Inaus na lang Josue ding pari at ngana karela, Kuanan ye ing Kaban ning Kasunduan at magpuestu la ding pitu kekayu a magdalang tungga-tunggalan a trumpeta king arap ning Kaban ning Ginu .
7: At inutusan na la kanita ding tauan na ing lumakad na la at padurutnan de ing siudad at paunan la king arap ning Kaban ning Kasunduan na ning Ginu ding guardiang pangbungad.
8: Antimo ing inutus nang Josue karing memalen, ding pitung pari a magdalang pitung trumpeta a gewa karing sagu da ring lalaking tupa sinulung la king arap ning Ginu ; tiniupan da la ring trumpeta ra at makatuki ya karela ing Kaban ning Ginu .
9: Mumuna la ring lalaking pakasandata karing paring tutiup karing karelang trumpeta, at atyu la gulut ning Kaban ding guardiang pangtauli. Alang tuknang ing tiup da ring trumpeta.
10: Oneng minie yang utus i Josue karing tauan na king alang kukulisak o magsalita karela anggang e na iyutus.
11: Inya king utus nang Josue karing tauan na dinurut deng misan king siudad ing Kaban ning Ginu . Kaybat, mibalik la king kampu at karin la metudtud.
1213: Kabukasan, maranun yang migising i Josue at king kaduang besis migmartsa la ding pari at ding sundalus makapadurut king siudad kalupa na ning pamituki-tuki ra king mumunang aldo: mumuna, ding guardiang pangbungad; kadua, ding pitung pari a tutiup karing karelang trumpeta; katlu, ding paring magdala king Kaban ning Kasunduan na ning Ginu , at katataulian, ding guardiang pangtauli. Samantala, ala namang tuknang ing tiup karing trumpeta.
14: Keting kaduang aldo migmartsa la namang misan makapadurut king siudad at kaybat migbalik la king kampu. Depatan da iti kilub da ring anam a aldo.
15: King kapitung aldo, kabuklat na ning masala mibangun na la at migmartsa la antimo ing sadia. King mumunang pamikatagun dirutan deng pitung besis ing siudad.
16: King kapitung durut, inyang ding pari malapit da na lang tiupan ding trumpeta, inutus nang Josue ing kulisak la ding tauan na. Ngana, Binie ne kekayu ning Ginu ing siudad!
17: Ing siudad at ing sablang atyu kilub na kailangan ing malasak lang lubus bilang ain king Ginu . I Rahab, ing babaing magtinda king katawan na at ding katubale na ilang itagan uling selikut na la ding ispia tamu.
18: Oneng ala kayung kakuanan nanuman king mitalaga nang malasak uling nung kuma kayu, pasari kayung kaguluan at kasiran king kampu da ring Israelita.
19: Ikawani yu para king Ginu ing nanumang megawa king pilak, gintu, tangsu o bakal. Kailangan mibili iti king pisisinupan bandi king Templo ning Ginu .
20: Kanita tiniupan da la ring pari ding trumpeta. Kabud dimdam da la ring tau kinulisak lang masikan, at melasak ya ing pader. Minukiat lang deretsu ding sablang sundalus king bunduk-bundukan at liban de ing siudad at binihag de.
21: Pete da la kapamilatan ding espada ra ding sablang atyu kilub na ning siudad, lalaki at babai, anak at matua. Pete da la munaman ding baka, tupa, at asno.
22: Nganang sinabing Josue karing aduang lalaking mig-ispia, Munta kayu king bale na ning babaing magtinda king katawan na at ilual ye pati na ding katubale na antimo ing pengaku yu keting babai.
23: Inya minta la at liwal de i Rahab ampon i tata na at ima na, ding kapatad nang lalaki, ding kamaganak na at ipus king ligtas a lugal malapit king kampu da ring Israelita.
24: Silaban de ing siudad pati na ing sablang atyu kilub na. Ding bukud mung mitagan ila ding bage megawa king gintu, pilak, tangsu, at bakal a kinua ra at lilan king pisisinupan bandi king Templo ning Ginu .
25: Oneng i Rahab, ing babaing magtinda king katawan na at ding sablang kamaganak na, linigtas na lang Josue uling selikut na la ding aduang ispia a tinubud na Jerico. Angga man king aldong iti manuknangan la Israel ding lahi na.
26: At kanitang penandit a ita perala yang metung a matinding babala i Josue. Ngana, Ing ninumang magnasang italakad ne ing siudad na ning Jerico mibili ya lalam nang sumpa ning Ginu .
: Ing ninumang mitalakad king pundasyun na mawala ya ing anak nang pangane lalaki;
: Ing ninumang mitalakad king pasbul dalan mawala ya ing bungsu nang lalaki.
27: Inya minantabe ya ing Ginu kang Josue at mibantug ya king mabilug a lugal a ita.