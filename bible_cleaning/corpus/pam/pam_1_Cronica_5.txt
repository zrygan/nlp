1: I Ruben ya ing pangane karing anak nang Israel. Oneng milako kang Ruben ing pangapangane uling sipingnan ne ing metung karing babaing kasese nang tata na. Miyabie kang Jose ing pangapangane.
2: Makanyan man, ing tribu nang Juda ya ing mekilalang pamuntuk da ring mikakapatad uling ya ing mekapalto manimuna karing tribu, oneng mangaintulid ing pangapangane kang Jose.
3: Ding anak nang Ruben, ing pangane karing anak nang Israel, ila di Enoc, Pallu, Hezron, at i Carmi.
4: I Joel ya i tata nang Semaia, at i Semaia ya i tata nang Gog. I Gog ya i tata nang Simei a tata nang Mikeas.
5: I Mikeas ya i tata nang Reaia a tata nang Baal.
6: I Baal ya i tata nang Beera, ing manimuna da ring lahi nang Ruben a binihag na at pepayugse nang Aring Tiglat Pileser ning Asiria.
7: Oreti ding kamaganak na agpang king listahan da ring pamilya at lahi a penibatan da: Jeiel at Zacarias, ding manimuna;
8: i Bela a anak nang Azaz at apu nang Sema. I tata nang Sema ya i Joel. Menuknangan la ding lahi nang Bela king Aroer; mamabut ya king Nebo at king Baal Meon ing sakup dang gabun.
9: Uli na ning merakal la ding sese rang animal king Gilead, sekupan de ing dane aslagan na ning gabun manibat king ilang a mamabut king Ilug ning Eufrates.
10: Inyang kapanaunan nang Aring Saul, lisuban na la at pete ding memalen a ausan dang Hagriteo. Kaybat sekupan de ing gabun dane aslagan na ning Gilead.
11: Menuknangan ya ing tribu nang Gad king dane nang norti nang Ruben king sakup ning Bashan angga king aslagan ning Saleca.
12: I Joel ya ing manimuna at ing kaduang manimuna ya i Safam. I Janai at i Safat ila ring manimuna ning Bashan.
13: Ding aliwang kayabe king tribu da ila reti: Mikael, Mesullam, Seba, Jorai, Jakan, Zia, at i Eber. Pitu la ngan.
14: Ila ding lahi nang Abihail a anak nang Huri. I Huri anak neng Jaroa; i Jaroa anak neng Gilead; i Gilead anak neng Mikael; i Mikael anak neng Jesisai; i Jesisai anak neng Jado; at i Jado anak neng Buz.
15: I Ahi, ing anak nang Abdiel at apu nang Guni, ya ing pekapun da.
16: Menuknangan la Bashan at Gilead karing balen da reti ampon karing lugal a pipagpastulan king Sharon.
17: Ya iti ing listahan a megawa king kapanaunan nang Aring Jotam ning Juda at Aring Jeroboam a Kadua ning Israel.
18: Atin yang mangatapang a lalaki ing tribu nang Ruben, Gad, at ing tribu nang Manase dane Aslagan. Magaling la king pamangamit kalasag, espada, pana, at king pamakilaban. Apat lang pulu't apat a libu at pitung dalan anam apulu heganagana.
19: Mekilaban la karing Hagriteo ning Jetur, Nafis, at Nodab.
20: Menalig la king Dios at menalangin. Pekibatan na ning Dios ing panalangin da at dininan na lang tagumpe karing kalaban dang Hagriteo at ding kakampi ra.
21: Mekabihag la namang limang pulung libung kamelyu, aduang dalan limang pulung libung tupa, at aduang libung asno. Dinalan a libu la ding abihag dang kalaban.
22: Dakal la ding apate rang kalaban uling kaburian ning Dios ing milyaring labanan. At king lugal a ita karin la menuknangan angga na kanitang miras ing pangayugse ning Israel.
23: Menuknangan ya ing tribu nang Manase dane Aslagan king Bashan angga na king Baal Hermon, Senir, at king Bunduk ning Hermon. Mabilis lang merakal.
24: Ding pekapun da ila di Efer, Isi, Eliel, Azriel, Jeremias, Hodavia, at i Jadiel. Mangayap la ngan sundalus at pikabaluan a manimuna.
25: Oneng sinalangsang ya iting tribu nang Manase dane Aslagan laban king Dios da ring makatua ra. Sinamba ya karing dios a kikilalanan da ring bansang tinabi na ning Dios.
26: Inya ginamit ne ning Dios i Aring Pul ning Asiria a pikabaluan munaman king lagyung Tiglat Pileser ban lusuban na la. Binihag na la niti ding memalen na ning Ruben, Gad, at ing tribu nang Manase dane Aslagan; miyugse la at menuknangan angga ngeni king Hala, Habor, Hara, at king pampang ning Ilug ning Gozan.