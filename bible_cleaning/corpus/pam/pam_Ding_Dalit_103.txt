1: Purian me ing Ginu , O kaladua ku;
: mabilug kung pangatau, purian meng banal nang lagyu!
2: O kaladua ku, ing Ginu keka yang purian;
: sablang keka na pepanabang e mu sana kakalinguan.
3: Ing sabla kung kasalanan keyang patawaran,
: at pakayapan nang sabla kung kapanamdaman.
4: King kamatayan kakabus na ku;
: ing lugud na't lunus babie na kaku.
5: Kaku panabang nang bage mayap
: ban manatili ing kakung pangakayanakan at masikan kalupa ning agila.
6: Ing Ginu darapat yang kayatulan a matulid;
: papanigan na la ding malulupig.
7: Pepakilala na kang Moises ing kapagnasan na,
: at king balen nang Israel ding dapat nang pagmumulalan.
8: Malunusan ya at maganaka ing Ginu ,
: e ya agad mimimua, at tapat ing lugud na.
9: E ya tatanam mua kenu man
: o mua mo sanang alang kapupusan.
10: E na katamu papatulan king depat tamung kasalanan
: o ablasan ing dapat a e ustu at kamalian.
11: Nung makananu ya katas ing banua king yatu makanyan ya ing lugud na karetang ating takut king Ginu .
12: Nung makananu yang marayu ing aslagan king albugan,
: makanyan la karayu king Ginu ding kasalanan tamu.
13: Nung makananu na lang lulunusan ning tata ding anak na,
: makanyan na la naman lulunusan ning Ginu ding ating takut king kadiosan na.
14: Balu na nung nukarin tamu ibat;
: balu na alikabuk yang kekatamung ibatan.
15: Ing bie tamu dikut ing kalupa na;
: mabibie tamu at tutubu anti ing sampaga king marangle;
16: king tiup ning angin malagas ya,
: at lumbug nia king lugal na.
17: Oneng ing lugud ning Ginu karing malugud at ating takut
: manatili angga king alang angga; ing lugud na mamabut karing anak da ring anak da.
18: Iti mapalyari karetang tutupad king kasunduan na,
: at e mangalinguan karing kautusan na.
19: King banua ne binili ning Ginu ing tronu na,
: at mag-ari ya karing sablang melalang.
20: Ikong masikan at mayupayang anghel, purian ye ing Ginu ,
: ikong mayupaya at masikanan a mamintu king keyang amanu.
21: Purian ye ing Ginu , ikong sablang talasuyu na banua,
: ikong talasuyu nang tutupad king kaburian na!
22: Purian ye ing Ginu , ikong sablang lelangan na,
: king sablang lugal nung nu ya mamuntukan!
: O kaladua ku, ing Ginu keka yang purian!