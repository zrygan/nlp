1: Malyari me kayang arakap i Leviatan keng taga
: o itali keng lubid ing dila na?
2: Asulud me ing lubid king arung na
: o ibili ing taga king panga na?
3: Aduan na kaya keka ing ibulus mia
: o maniawad ya kayang lunus keka?
4: Gawa ya kayang kasunduan keka,
: at mangakung pagsilbian na kang alang angga?
5: Itali me kaya anting ayup a sese
: o anting bage paglimbang ding babaing kekang ipus?
6: Saliwan de kaya ding manasan?
: Pirasuan de kaya ding magtinda ban pisale?
7: Atusuk mo kaya king balat na ding dakal a sibat ding manasan,
: o taglusan ne kaya ning tandus ing buntuk na?
8: Tagkilan mia misan at e mu na ulitan;
: e mu na kalinguan ing labanan.
9: Milako ya tapang ing manakit kang Leviatan;
: ing ninumang manakit king gabun magsapad ya.
10: Alang anti ing tapang na potang meyabuang ya;
: alang masikan a lub talakad arap na.
11: Alang makalaban a e numanu balang;
: ala metung man king mabilug a yatu.
12: Paburen mung ibalita ku la keka ding bitis ning Leviatan,
: at ilarawan keka nung nu ya anti karagul at kasikan.
13: Ala metung man ing makalako king panlual nang susulud
: o makatandus king makapal nang balat.
14: Ninu ing makabuklat king sikang na
: a mipadurutnan karetang makatakut nang ipan?
15: Tuki-tuki lang kalasag a makailera king gulut na;
: taidtaid la at masias lang anting batu.
16: Matigik ya pangataid ing metung king katuki na;
: agyang angin ya mu e milub king pilatan da.
17: Alang nanumang bage ing makapikawani karela
: king katibe ra pangasuglung king metung at metung.
18: Mangildap king sala neng manatsing ya,
: mibabaya lang mata na anti ing aldo saslag neng abak.
19: Lulual king asbuk na ing aping milalablab,
: at alang tuknang susulapo ing mitataung lipatu.
20: Lulual naman ing asuk karing busbus ding arung na;
: kalupa ning asuk ning dikut a mitatau lalam ning kuran.
21: Silaban ning pangisnawa na nanuman ing dasan na;
: lulual king asbuk na ing aping milalablab.
22: King sikan ning tundun na ding manakit tatakut la.
23: Alang dake maina king balat na;
: e mu abaluktut, masias anting bakal.
24: Ala yang takut kenu man ing pusu nang masias anting batu;
: matatag ya antimo ing batung panglalam ning gilingan.
25: At ngening talakad ne man mitatakutan lang pekamasikan;
: uli ning takut da ala lang agawa.
26: Alang espada a makasugat
: ni pana o tandus o nanumang matilus.
27: Anti yang are keya ing bakal,
: at ing tangsu anti yang dutung a malambut.
28: E ne pulayan ing pana a daratang;
: batung besibas mu king dambuala anti yang are panamdaman na.
29: King dambuala ing palupalu mengari yang are pipalutan,
: kaylian na la mu deng taung miyayasiwas tandus.
30: Anti yang mataram a kapsa ing atian na;
: nung magsapad ya anti ya mong balsa, pikakawanian na gabun a malambut.
31: Apapagalo ne ing dagat anting danum a bubukal;
: apapabula ne anting metung a kalderung laru.
32: Maputi yang kikislap ing delanan na;
: apapaputi ne anting bula ing dagat.
33: Alang nanuman king yatu ing apakilupa mu;
: metung yang melalang a alang takut nanuman.
34: Lawe na mababa king peka palalung diling animal;
: ya ing ari ding malyap at mabagsik a lasip.