1: Pepakit ne kanaku ning Ginung Dios ing metung a vision. Keting vision ikit keng linalang dakal a durun ing Ginu kanitang kaybat-ibat na pa mung ikua ning ari ing dake na king are at inyang tutubung pasibayu ing dikut.
2: King vision ikit kung gigisanan dang kakanan ding durun ing balang sagiwang bage king mabilug a bansa. Sinabi ku kanita, O Ginung Dios , patawaran me sa ing balen mu! Makananu la pang mie kanyan ding tau? Ditak la mu at maina la pa!
3: Migbayu ya isip ing Ginu at ngana, E ku na papalyarian ing ikit mu.
4: Pepakit ne kanaku ning Ginung Dios ing metung pang vision. Keting vision ikit keng magsadia ban parusan na la ding taung pinili na king kapamilatan na ning silab. Pepamalan ne ning silab ing malapad a dagat lalam ning gabun at megumpisa nang mikakalat ing silab king bansa.
5: Kanita sinabi ku, O Ginung Dios , patdan mu na ing silab! Makananu la pang mie kanyan ding tau? Ditak la mu at maina la pa!
6: Pasibayu yang migbayu isip ing Ginung Dios at ngana, E ku munaman papalyarian iti.
7: Pepakit ne kanaku ning Ginu ing metung pang vision. Keting vision ikit keng makatalakad lele ning metung a pader a gemitanan dang patulu inyang magawa ya at atin yang tatalnan a patulu king gamat na.
8: Nganang kinutang kanaku, Amos, nanu ing akakit mu?
: Mekibat ku, Metung ya pung patulu. Kanita sinabi na, Lumawe ka, gamitan ke ing patulu ban ipakit ku king kakung balen king mengari lang pader a e gemitanan patulu. E ku na ibayu ing kakung tingka tungkul king parusang ibie ku karela.
9: Malasak la ding lugal nung nu la karin sinamba ding lahi nang Isaac. Malasak la ding lugal a banal ning Israel. Dinan ku neng kawakasan ing pamilya na ning Aring Jeroboam.
10: Kanita i Amazia, ing pari ning Betel, pepabalita na kang Aring Jeroboam ning Israel iti. Ngana, Atin yang tatangka i Amos laban keka libutad da ring memalen ning Israel. Ing pamagsalita na ya ing makasira king balen.
11: Ini ya ing sasabian na, Mate ya king labanan i Jeroboam at mabihag la ding memalen na ning Israel, at miyugse la king aliwang bansa!
12: At kanita nganang Amazia kang Amos, Hoy, propeta, patugut na ka! Muli na ka king bansang Juda at karin ka manaral. At pabayad ka karela king pamanaral mu.
13: E na ka pasibayung manaral keti king Betel. Iti ya ing lugal nang pisasamban ning ari; iti ya ing templo ning bansa.
14: Nganang mekibat Amos kang Amazia, E ku propetang makikiupa ban manaral. Metung ku mung pastul at talaingat karing tanaman a higera.
15: Oneng kinua na ku ning Ginu king obra ku antimong pastul at inutusan na kung lumakad at magsalita king lagyu na para karing memalen na ning Israel.
16: Inya ngeni makiramdam ka king sasabian na ning Ginu . Sasabian mu king tuknang na kung magsalitang ula, king tuknang na kung magsalita laban karing memalen na ning Israel.
17: Uling sinabi mu yan, oyni ngeni ing sasabian na keka ning Ginu , Amazia, makisiping ya ing asawa mu karing lalaki keti king siudad at mate la king gera ding anak mu. Mapirake ya ing gabun mu at miyabie ya karing aliwa at ika mismu mate ka king metung a bansang paganu. Maging bihag la ding memalen na ning Israel at miyugse la king aliwang bansa!