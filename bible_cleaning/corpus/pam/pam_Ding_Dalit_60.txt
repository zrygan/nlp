1: O Dios ko, likuan mu ke ngan,
: at digpa kekami ing kabiguan;
: e na ka sa mimimua, kekami magbalik na ka sa.
2: Pepagalgalan me ing bansa, at keka yang biklat;
: ulipan me ing gabun a mengabtak ban e ya misambulat.
3: Pepaburen mong migdusang e makanyan-kanyan ding kekang memalen;
: pase-pase kaming anting taung malasing.
4: Dininan mong babala ding ating takut keka ban ing kasiran karelang apangilagan.
5: Datang na ka ban ding kekang pakamalan miligtas la king karelang kasakitan,
: at kekeng panalangin kekang pakibatan.
6: Karin ketang banal nang santuaryu ing Dios nganang mengamanu,
: Magtagumpe ku at kaku yang pirakayan ing bansa ning Sikem,
: at kaku yang ibie ing Sucot king kakung balen.
7: Ing Gilead bandi ke at ing Manase;
: ing kakung helmet ya ing Efraim,
: at ing Juda ya ing kakung pekasetro.
8: Ing Moab yang gawan kung pipanuasan,
: at ing Edom yang piyugsianan kung sandalyas ban patutuan kung bandi ke.
: King Filistia ikulisak ing tagumpe.
9: Ninu, O Dios, ing midala kaku king siudad a matibe?
: Ninu ing kaku matnube ban ing Edom dasan ke?
10: O Dios, tune mu na ke waring gilutan,
: at kekeng kawal e mu no wari patnubayan?
11: Saupan mu kaming makilaban karing kalaban,
: uling ing saup ning tau alang arapat nanuman.
12: King saup ning Dios tagumpe kekatamung kamtan;
: sambutan na lang kekatamung kalaban.