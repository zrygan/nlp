1: Ngana ning Ginu kang Moises,
2: Italakad mu ne king mumunang aldo ning mumunang bulan ing Toldang tuknangan ning Ginu .
3: Ibili me kilub na ing Kaban ning Kasunduan a datukanan karing Apulung Utus at pampanan me king tabing.
4: Ilub me ing lamesa at kaybat ibili mu la babo na ding kasangkapan na. Ilub mia naman karin ing pitutumpakan-sulu at saka mu la ibili ding sulu ra.
5: Ibili me ing altar a gintu para king pamanduluk insenso king arap ning Kaban ning Kasunduan at isabit me ing tabing king pasbul ning Tolda.
6: Ibili me king arap ning Tolda ing altar a pidurulukan ain.
7: Ibili mu ne man ing palangganang pipanuasan pilatan ning Tolda ila ning altar at saka me katmuan danum.
8: Italakad me ing peka bakud na ning patyu at isabit mu ne ing tabing king pasbul at king arap ning patyu.
9: Kaybat na nita, italaga mu ne ing Tolda at ing sablang kasangkapan na. Kuskusan me king larung paglania at maging sagradu ya.
10: Tutuki kanita, italaga me ing altar ning pidurulukan at ing sablang kasangkapan na; kuskusan me king larung paglania at maging lubus yang sagradu.
11: King anti kaniting paralan mia naman italaga ing palangganang pipanuasan at ing talpakan na.
12: Ituki me i Aaron at ding anak nang lalaki king pasbul ning Tolda at papandiluan mu la karin, agpang king aduan na ning seremonia ning pamaglinis.
13: Kaybat, piblasan me i Aaron karing imalan para pari; lanian me at king anti kanitang paralan italaga me ban asuyuan na ku bilang pari.
14: Ituki mu la naman ding anak nang lalaki at pasuluran mu la karing kamisa.
15: Kaybat, lanian mu la naman, antimo ing depatan mu kang tata ra ban asuyuan da ku bilang pari. Iting pamaglania ya ing makapalyari king pangapari ra angga king kapilan pa man.
16: Tiparan na ngan Moises ing sablang inutus na ning Ginu .
17: Inya king mumuna nang aldo ning mumunang bulan ning kaduang banua manibat king pangalako ra Ehipto, mitalakad ya ing Toldang tuknangan ning Ginu .
18: Binili na lang Moises ding sulpakan na; telakad na la ding dalig na; kebit na la ding barakilan at telakad na la ding asias.
19: Lidlad ne ing takap a peka bubungan na ning Tolda at saka ne timpak kaniti ing takap nang pambabo, agpang king inutus na ning Ginu .
20: Kaybat na nita, kinua na la ding aduang tinabas a batu at binili na la kilub ning Kaban ning Kasunduan. Kebit na la ding tambayuk karing telasingsing na ning Kaban at saka ne binili babo na ing takap.
21: Kaybat, dela ne ing Kaban ning Kasunduan kilub ning Tolda at saka na pepasabit ing tabing a pamampan. Makanyan neng pimpanan ing Kaban ning Kasunduan, agpang king inutus na ning Ginu .
22: Linub ne king Tolda ing lamesa, king dane norti, lual na ning tabing,
23: at saka ne binili babo na niti ing tinape a miyain king Ginu , agpang king inutus na ning Ginu .
24: Linub nia naman ing pitutumpakan-sulu king dane mauli, tulid ning lamesa.
25: Karin, king arapan ning Ginu sinindian na la ding sulu, agpang king inutus na ning Ginu .
26: Linub ne king Tolda ing altar a gintu, king arap ning tabing,
27: at saka ya dinuluk mabanglung insenso, agpang king inutus na ning Ginu .
28: Sinabit ne ing tabing king pasbul ning Tolda,
29: at karin king arap ning tabing binili ne ing altar a pidurulukan ain. Inain na king babo ning altar ing ain-a-durulukan, at ing ain-a-kakanan, agpang king inutus na ning Ginu .
30: Binili ne ing palangganang pipanuasan pilatan ning Tolda ila ning altar at saka ne kitmuan danum.
31: Karin ya manos gamat at bitis i Moises, i Aaron, at ding anak nang lalaking Aaron
32: neng lulub la king Tolda o neng lalapit la king altar, agpang king inutus na ning Ginu kang Moises.
33: Telakad nia naman Moises ing peka bakud a makapadurut king Tolda at king altar, at kebit ne ing tabing king pasbul na at arap ning patyu. Makanyan na ngang inari ing sablang sukat maobra.
34: Kaybat na nita, tikpan ne ning biga ing Tolda at mikatmuan ya king makasilo nang aslag ning panga-atyu na ning Ginu.
35: Inya e ya makalub i Moises king Tolda.
36: Pota mung mitas ya ing bigang ita kanita ra mu daraptan ding Israelita ing pamiyalis da king kampu ra at pamitaglus da king pamaglakbe ra.
37: E re yayalis ing karelang kampu kabang atyu ya karin ing biga.
38: Akakit da, king kekaban ning pamaglakbe ra, ing pamanantabe ning Ginu karela king kapamilatan na ning bigang magdatun babo ning Tolda neng aldo, at ning aping masala babo na neng bengi.