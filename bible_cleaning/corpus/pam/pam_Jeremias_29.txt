1: Sinulat ku karing pari at karing propeta ampon manimuna da ring memalen, at karing sablang tau king Jerusalem a binihag nang Nebucadenesar at dela king Babilonia.
2: Sinulat ke iti kaybat nang miyugse king marayung lugal ning Aring Jeoiakin, at i ima na ampon ding opisyal na ning palasyu, ding manimuna na ning Juda at ning Jerusalem, ding pande, at ding mangagaling a pangamat king obra.
3: Tinubud neng Aring Zedekias ning Juda i Elasan a anak nang Safan at i Gemarias a anak nang Hilkia, kang Aring Nebucadenesar at iting sulat. Ngana ning sulat
4: Ing Ginung Mayupaya, ing Dios ning Israel, sasabian na karing sablang tau na ning Jerusalem a binihag nang Nebucadenesar at dela king Babilonia
5: Manalakad kayung bale at manuknangan kayu kareti. Mananaman kayu at kanan yu ing bunga na ning pamananaman yu.
6: Makiasawa kayu at mikayanak. Kaybat paburen yu lang makiasawa ding anak yu ban mikayanak la naman. Kailangan ing dakal kayu at e diritak king bilang.
7: Magobra kayu para king ikakayap da ring siudad nung nu ku peintulut ing midala kayu bilang bihag. King uli ra, manalangin kayu kanaku, uling nung minawa la bie, minawa kayu naman a bie.
8: Aku, ing Ginu , ing Dios ning Israel, e yu paintulut ing linlangan da kayu ding propeta a manuknangan kayabe yu o mapirait king ninumang sasabing aula na ing bage mapalyari king daratang a panaun. E yu la dirinan pansin ding paninap a sasalita ra kekayu.
9: Magsalita la mung kalaraman king kapamilatan na ning lagyu ku. E ku la tinubud den. Aku, ing Ginu , ing migsalita.
10: Ngana pa ning Ginu , Kabud milabas na la ding pitung pulung banua ning Babilonia, ipakit ku ing kanakung malasakit kekayu at tuparan ku ing pengaku kung ibalik da kayu king kekayung bansa.
11: Aku mu ing bukud makibalu karing planu ku para kekayu, detang planu ban minawa kayu bie at e ban misaldak; ding planu ban ibie da kekayu ing panenayan yu para karing aldo daratang.
12: Maus kayu kanita kanaku. Lumapit kayu kanaku at manalangin, at pakibatan da kayu.
13: Panintunan yu ku at akit yu ku, uling panintunan yu ku king mabilug yung pusu.
14: Wa, sasabian ku, akit yu ku at ibalik da kayu king kekayung bansa. Manibat karing balang bansa at lugal nung nu ra kayu inugse, tipunan da kayu at ibalik king bansa nung nu ra kayu kinua anting bihag. Aku, ing Ginu , ing migsalita.
15: Sasabian yu king ing Ginu dininan na kayung propeta ken king Babilonia.
16: Pakiramdaman yu ing sasabian na ning Ginu tungkul king ari a sasakup king kayarian a pemahalan nang David, at ing tungkul karing tau na niting siudad. Ila ding kamaganak yu a e mebihag kayabe yu.
17: Ngana ning Ginung Mayupaya, Iparala ku ing gera, ing danup, at ing salut karela, at gawan ku lang anti ding bunga da ring higerang e mu apangan uling tune lang mebuluk.
18: Panalukian ku la king kapamilatan na ning gera, danup, at salut. Mangatakutan la ding sablang bansa ning yatu king akit dang iti. King balang lugal nung nu ku la inugse, galgal la at mabigla ding tau king akit da karela. Gawan da lang pikaylian at gamitan da la ring lagyu da bilang sumpa.
19: Mapalyari karela iti uling e ra pemintuan ing mensahing alang patugut kung peparala karela king kapamilatan da ring talasuyu kung propeta. E la bisang makiramdam.
20: Ikayung tau Jerusalem a peintulut kung mebihag at idala na ning ari ning Babilonia, aku ing Ginu , makiramdam kayu king kanakung sasabian.
21: Ing Ginung Mayupaya, ing Dios ning Israel, migsalita ya tungkul kang Ahab a anak nang Kolaia at kang Zedekias a anak nang Maaseia a magsalitang kalaraman king lagyu na. Sinabi na ning Ginu king ibie na la king lalam nang upayang Aring Nebucadenesar ning Babilonia at ipapate na la king akakit da ring mata yu.
22: Sabian da potang ding memalen na ning Jerusalem a mebihag at midala king Babilonia pagnasan deng isumpa ing ninuman, Daptan na sana keka ning Ginu ing depat na kang Zedekias at kang Ahab a linitsun nang mabie ning ari ning Babilonia!
23: Yan ing mapalyari karela uling dinapat lang pamikasala; mekipangalugud la at migsalitang kalaraman king kapamilatan na ning lagyu ning Ginu . Laban iti king kaburian na ning Ginu ; balu na ing depat da at testigu ya laban karela. Ing Ginu ya ing migsalita.
24: Ing Ginung Mayupaya, ing Dios ning Israel, dininan na kung mensahi para kang Semaia ning Nehelam
25: nung ninu ing peparalang sulat king lagyu na para karing sablang tau na ning Jerusalem at kang Zefania, ing paring anak nang Maaseia, at karing sablang aliwang pari. Keting sulat, sinabi nang Semaia
26: Gewa na kang pari ning Ginu bilang kayalili nang Jeoiada, at ika na ngeni ing pamuntuk king Templo. Katungkulan mu ing siasatan me at itanikala ampon itali batal king bakal ing balang mamulang a taung magkunwaring propeta.
27: Obat e mu depat yan kang Jeremias ning Anatot a mamagsalita karing tau bilang propeta?
28: Sukat yang sabatan uling sinabi na karing taung atyu Babilonia king manatili lang bihag karin king makabang panaun, inya sukat lang manalakad bale tuknangan da, mananaman, at kanan ing sablang apupul da.
29: Binasa neng Zefania kanaku iting sulat,
30: at kaybat sinabi na kanaku ning Ginu
31: king iparala ke ing mensahi karing sablang bihag king Babilonia tungkul kang Semaia. Ngana: Aku, ing Ginu , parusan ke i Semaia at ding sablang lahi na. E ke tinubud; makanyan man migsalita ya kekayung balamu mo wari metung yang propeta at pepaniwalan na kayu king e katutuan. E ya mikayanak libutad yu.
32: E na la akit king bie na ding mayap a bage a malapit ku nang daptan para karing taung kanakung pinili, uling inagkat na lang mag-rebeldi laban kanaku. Aku, ing Ginu , ing migsalita.