1: Ngara ding tau, Tara, magbalik ta na king Ginu ! Penasakit na katamu, oneng siguradung uluan na katamu; sinugat na katamu, oneng bendahan na la ding sugat tamu.
2: Biayan na katamu kaybat ding adua o atlung aldo at mibiebie tamu arapan na.
3: Magkapilit tamung abalu ta ya. Siguradu yang datang kekatamu antimo nung makananu yang daratang ing abak. Datang ya kekatamu anti ing uran a didilig king yatu king panaun ning kauran.
4: Nganang sasabi ning Ginu , Israel at Juda, nanu ing daptan ku kekayu? Agad mawawala ing lugud yu kanaku, kalupa na ning ulap neng abak, at lalbug anting ambun ning abak a maranun.
5: Inya tinubud ku la ding kanakung propeta kekayu a magdala king kanakung amanung kayatulan at kasiran laban kekayu. Ing parapat ku kekayu malino at mayan daptan.
6: Ing buri ku ya ing lugud yung e kukupas, aliwa ding animal a iyain yu kanaku. Mas buri ku ing abalu da ku ring taung kanakung pinili kesa king duluk lang ain para kanaku.
7: Oneng lebagan de ing kasunduan kalub da reting tau king bansang Adan.
8: Mitmu ya ing siudad ning Gilead karing taung e mayap at karing taung makamate kalupang tau.
9: Mengari no man ding pari karing tulisan a manenayang maniabat king taung maging biktima ra. Agyang king dalan papunta king banal a lugal ning Sikem darapat lang pamakamate tau. At sasarian dang daraptan iting e mayap!
10: Karumaldumal ing ikit ku king Israel; dinatan da ring taung kanakung pinili ing karelang sarili king kapamilatan na ning karelang pamanyambang idolo.
11: At ikayu namang memalen na ning Juda, atin kung telagang panaun ban parusan da kayu king e mayap yung gagawan.