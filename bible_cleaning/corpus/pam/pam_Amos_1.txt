1: Deting amanu ila ding sinabi nang Amos. Pastul ya i Amos at tau ya king balen na ning Tekoa. Sinabi na la ning Dios kang Amos deting amanu aduang banua bayu dinatang ing ayun. I Uzia ya kanita ing ari king Juda at i Jeroboam a anak nang Joas ya naman ing ari king Israel.
2: Nganang sinabing Amos,
: Magsalita ya ing Ginu karin king Zion;
: ing bosis na babalandrang ibat Jerusalem.
: Lalangi ing pipagpastulan,
: at malalanat ing dikut king Bunduk ning Carmel.
3: Ngana ning Ginu , Ulit-ulit lang mikakasala ding memalen na ning Damasco. Uli na niti siguradu ku lang parusan uling pigbagsikan da la ring memalen na ning Gilead.
4: Inya paratang kung silab king palasyung pepatalakad nang Aring Hazael, at silaban ku la naman ding kuta nang Aring Benhadad.
5: Lasakan ku la ding pasbul dalan na ning siudad ning Damasco, at ilako ku la ding manuknangan king Kapatagan ning Aven at ing pamuntuk na ning Beteden. Mabihag la ding memalen na ning Siria at midala la king bansang Kir.
6: Ngana ning Ginu , Ulit-ulit lang mikakasala ding memalen na ning Gaza. Uli na niti, siguradu ku lang parusan uling binihag da la ngan ding memalen na ning bansa at pisali da lang anting ipus karing memalen na ning Edom.
7: Inya paratang kung silab karing pader na ning siudad ning Gaza at silaban ku la naman ding kuta na.
8: Ilako ku la ding pamuntuk da ring siudad ning Asdod at Askelon. Parusan ke ing siudad ning Ekron at mate la ngan ding sablang mitagan a tau Filistia.
9: Ngana ning Ginu , Ulit-ulit lang mikakasala ding memalen na ning Tiro. Uli na niti, siguradu ku lang parusan uling kinua da la ring sablang memalen na ning bansa at inugse da la king bansang Edom. E re tiparan ing gewa rang kasunduan tungkul king pamikaluguran.
10: Inya paratang kung silab karing pader na ning siudad ning Tiro at silaban ku la ding kuta na.
11: Ngana ning Ginu , Ulit-ulit lang mikakasala ding memalen na ning Edom. Uli na niti, siguradu ku lang parusan uling penagal da lang espada ding Israelitang kapatad da at e da la pekitanan nanumang lunus. Alang kayangganan ing mua ra karela at e ra buring kalinguan.
12: Inya paratang kung silab king Teman at silaban ku la ding kuta na ning Bozra.
13: Ngana ning Ginu , Ulit-ulit lang mikakasala ding memalen na ning Ammon. Uli na niti, siguradu ku lang parusan uli na ning kasakiman dang gabun lislas da la atian ding babaing mabuktut ning Gilead.
14: Inya paratang kung silab karing pader na ning siudad ning Rabba at silaban ku la ding kuta na. Kulio la ding tau king aldo ning labanan at mangaring masikan a bagyu ing labanan.
15: Miyugse ya king aliwang bansa ing ari at ding opisyal na.