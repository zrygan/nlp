1: Abalitan da ring sablang aring Amoreo dane albugan na ning Jordan at ding sablang aring Cananeo king bebe ning Dagat ning Mediteraneo king pepamala ne ning Ginu ing Ilug ning Jordan anggang e la mekadalakit ding memalen na ning Israel. Mitakutan la at mesira la lub arapan da ring Israelita.
2: Ngana ning Ginu kang Josue, Gawa kang pataram karing batung pantingan at gamitan mu la king pamagsirkunsisyun mu karing lalaking Israelita.
3: Inya depatan nang Josue ing inutus ning Ginu , at sinirkunsisyunan na la ding Israelita ketang lugal a ausan dang Gibeat-haaralot.
46: Inyang lakuan da ne ring Israelita ing Ehipto, mesirkunsisyun na la ding sablang lalaki. Oneng ala nang mesirkunsisyun karing lalaking mengabait king keluatan na ning apat apulung banuang pamaglakbe ra king disyerto. Antimu rin, kapupus ning panaun a ita ding sablang lalaking atyu na king idad a talan sandata inyang lakuan de ing Ehipto mete na la ngan uli na ning e ra pamamintu king Ginu . Antimo ing sinumpa na ning Ginu , e la mipaintulutan akit de ing mayap at matabang gabun a pengaku na karing makatua da.
7: Ding anak da reti ilang birian nang kuma king lugal da at deti e la pa mesirkunsisyun. Ila deti ring sinirkunsisyunan nang Josue uling alang mesirkunsisyun karela king karelang pamaglakbe.
8: Inyang meyari na ing pamagsirkunsisyun karing sablang lalaki, karin la migkampu ding memalen anggang e la kinayap ding sugat da.
9: Ngana ning Ginu kang Josue, Leko ku na kekayu ngening aldong iti ing kamarinayan na ning panga-ipus yu Ehipto. Inya angga man ngeni mayayaus yang Gilgal ing lugal a ita.
10: Kabang makakampu la Gilgal king kapatagan ning Jerico pigselebran de ing Pamaglagpus king kabengian na ning kalabing apat na ning bulan.
11: Kabukasan na nita ya ing kapupurmeruan dang mekapangan pamangan a pinupul da king Canaan, tinape alang lebadura at sing-le trigu.
12: Tinuknang nang mananabu ing manna at manibat na kanita e na la mika atin pa. Manibat naman king panaun a ita mengan na la king pamangan a tutubu king gabun ning Canaan.
13: Inyang malapit nia Jerico i Josue, bigla neng ikit ing metung a lalaking makatalakad king arap na; atin yang tatalnan a espada. Lepitan neng Josue at nganang kinutang, Kakampi ka kekami o kakampi da ka ding kalaban mi?
14: Mekibat ya, E ku kakampi kenu man; atyu ku keti bilang pamuntuk da ring sundalus na ning Ginu .
: Migsakab ya i Josue king gabun bilang pamanyamba na at ngana, Talasuyu mu ku, ginu. Nanu ing buri mung daptan ku?
15: Nganang mekibat kang Josue ning pamuntuk da ring sundalus na ning Ginu , Ilukas mu la ding sandalyas mu, uling sagradu ing gabun nung nu ka makatalakad. At memintu ya i Josue.