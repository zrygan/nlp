1: Iti ya ing listahan ding pamuntuk da ring pamilya a miyugse king Babilonia at mibalik Jerusalem kayabe nang Ezra inyang i Artaxerxes ya ing ari
2: i Gersom, king pamilya nang Fineas; i Daniel, king pamilya nang Itamar; i Hatus a anak nang Sekania, king pamilya nang David;
3: i Zacarias, king pamilya nang Paros at ding dinalan limang pulung lalaking kayabe na;
4: i Elieoenai a anak nang Zerahia, king pamilya nang Pahat Moab, at ding aduang dalan a lalaking kayabe na;
5: i Secania a anak nang Jahaziel, king pamilya nang Zatu, at ding atlung dalan a lalaking kayabe na;
6: i Ebed a anak nang Jonatan, king pamilya nang Adin, at ding limang pulung lalaking kayabe na;
7: i Jesaia a anak nang Atalia, king pamilya nang Elam, at ding pitung pulung lalaking kayabe na;
8: i Zebadia a anak nang Mikael, king pamilya nang Sefatia, at ding walung pulung lalaking kayabe na;
9: i Obadias a anak nang Jehiel, king pamilya nang Joab, at ding aduang dalan at labing walung lalaking kayabe na;
10: i Selomit a anak nang Josifia, king pamilya nang Bani, at ding dinalan at anam apulung lalaking kayabe na;
11: i Zacarias a anak nang Bebai, king pamilya nang Bebai, at ding aduang pulu't walung lalaking kayabe na;
12: i Joanan a anak nang Hakatan, king pamilya nang Azgad, at ding dinalan at apulung lalaking kayabe na;
13: i Elifelet, Jeuel, at Semaia, king pamilya nang Adonikam, at ding anam apulung lalaking kayabe ra a tauling mekapagbalik;
14: i Utai at i Zacur, king pamilya nang Bigvai, at ding pitung pulung lalaking kayabe ra.
15: Tinipun ku lang makapamisan lele ning ilug a mamagus papunta king balen ning Ahava at migkampu kami karin kilub ding atlung aldo. Kabang pagumasdan ku la ding tau at ding pari, apansinan ku king ala metung mang Levita karela.
16: Inya pepayaus ku la di Eliezer, Ariel, Semaia, Elnatan, Jarib, Elnatan, Natan, Zacarias, at i Mesullam. Pepayaus ku la naman di Joiarib at Elnatan, ding lalaking talaturu.
17: Tiburan ku la ngan kang Iddo, ing pamuntuk na ning lugal a ausan dang Casifia, ban pakisabi ra kang Iddo at karing kasaup nang magobra king parala yang taung akayabe ming sumuyu king Templo ning kekaming Dios.
18: At king saup ning malugud a Dios, peparala re kekami i Serebia; tau yang mayagyu at Levita yang ibat king pamilya nang Mahli. Kayabe na lang dinatang ding labing walung anak nang lalaki at ding kapatad nang lalaki.
19: Peparala ria munaman i Hasabia at i Jesaia na ning pamilya nang Merari a kayabe da ring aduang pulung kamaganak da.
20: E la kayabe kareti ding dinatang a aduang dalan at aduang pulung talapagobra ning Templo, ding lahi da ring taung kelilua nang Aring David at ding pamuntuk na ban sumaup karing Levita. Makalista la ngan a lagyu.
21: Karin king lele ning Ilug ning Ahava inutus ku ing mag-ayunu ke ngan at magpakumbaba arapan na ning kekaming Dios, at aduan ing panimunan na kami king pamaglakbe at pagdipensa na kami ampon ding anak mi at ing sablang pibandian mi.
22: Marine na kung lumapit king ari ban maniawad sundalus a pakakabayu ban lumaban karing kalaban kabang maglakbe kami, uling sinabi ku king bendisyunan na la ning Dios detang manalig, oneng mimua ya karetang tatanggi king Dios.
23: Inya mig-ayunu ke ngan at menalangin kami king Dios king ingatan na ke sana. Pekibatan na ing kekaming panalangin.
24: Memili kung labing aduang pari karing pikabaluan karela; ila di Serebia, Hasabia, at ding apulu karing kayabe ra.
25: Tinimbang ku king akakit da ing pilak at gintu at ding kasangkapan a peparala na ning ari at ding tagapayu na at ding pamuntuk na, at itang binie da ring Israelita para king Templo. Binie ku ngan iti karing pari.
26: Titimbang aduang pulu't limang tonelada ing pilak, dinalan limang pulung libra ing timbang da ring pilak a kasangkapan, at pitung libu at limang dalan a libra ing gintu;
27: aduang dalan at pitung pulung onsa ing timbang da ring aduang pulung gintung silyo, aduang mapinung tangsung silyo a kasing alaga da ring gintung silyo.
28: Ngaku karela, Mitalaga kayu king Ginu , ing Dios da ring makatua yu, at antimu rin ding kasangkapan a pilak at gintu a miparala para king Ginu bilang kusang lub a ain.
29: Ingatan yu lang masalese angga king miras kayu king Templo. Timbangan yu la karing kuartu da ring pari at kaybat intriga yu la karing pamuntuk da ring pari at Levita at karing manimuna karing memalen na ning Israel king Jerusalem.
30: Inya ding pari at ding Levita tinggap da la ring mi-intrigang pilak, gintu, at ding kasangkapan. Kaybat dela da la king Templo na ning Dios karin king Jerusalem.
31: Meko kami king ilug ning Ahava kanitang kalabing aduang aldo ning mumunang bulan ban munta kami king Jerusalem. Pitnubayan na kami ning kekaming Dios at linigtas karing kalaban at karing taung bisang manambang kekami king dalan.
32: Miras kami Jerusalem at migpaynawa kami karin kilub ding atlung aldo.
33: King kapat a aldo minta kami king Templo; tinimbang mi karin ing pilak at gintu at ding kasangkapan, at kaybat inintriga mi la kang Meremot, ing paring anak nang Uria. Kayabe na la di Eleazar a anak nang Fineas at ding adua pang Levita, i Jozabad a anak nang Jesua, at i Noadia a anak nang Binui.
34: Mebilang at metimbang ing sablang inintriga mi. Kaybat milista.
35: Migdala no mang ain-a-durulukan para king Dios ning Israel ding sablang mibalik a taung miyugse. Miyain lang labing aduang biserung toro para king Israel, siam apulu't siam a lalaking tupa, pitung pulu't pitung biserung tupa. Miyain la namang labing aduang lalaking kambing bilang ain-kapamayaran-king-kasalanan. Dilukan da la ngan deting animal bilang ain king Ginu .
36: Binie ria naman ing dokumento ning utus ning ari karing embahador ning ari at karing gobernador at ding pamuntuk na ning probinsia dane Albugan ning Ilug ning Eufrates, at sinaup la karing Israelita at king Templo ning Dios.