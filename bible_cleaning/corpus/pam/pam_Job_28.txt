1: Ating minahan nung nukarin ing pilak karelang kukulkulan;
: atin munamang lugal nung nu ing gintu karelang gagawan puru.
2: Kukulkulan da ing bakal king gabun,
: at lalasawan ing tangsung ibat king batu.
3: Sasalugsugan de ing kalalalaman ning karalumduman ning yatu;
: batu king maralumdum karelang kukulkulan.
4: Marayu king tuknangan da ring tau
: o marayu pa king lugal a lekaran na na ning ninuman;
: kukulkul lang gagawang dalan palub karing minahan.
: King kalungkutan magobra la,
: pakakalawat la karing lubid kilub ding kulkul a gewa ra.
5: Ing yatu ya ing panibatan ning pamangan ning tau,
: oneng lalam na pangulkulan da ne man, at pamirasuan.
6: Atin lang iyas a safiro ding batu na ning yatu,
: at atin yang mugmug a gintu.
7: Ayup mang maniagmit pamangan ala pang menakit king dalan,
: ayup mang lawin mata ra e ra pa ikit.
8: Ala pang leon o nanumang mabangis a animal
: ing dinalan king malungkut a dalan.
9: Kukulkulan da la ring tau ding mangasias diling batu,
: at alukayan de ing bunduk king katatalakaran na.
10: Kilub ding mangaragul a batu gagawa lang karelang dalanan,
: at karelang atutuklasan batung mangamal.
11: Kilkulan da la ring panibatan ding ilug,
: lege da king masala ing makasalikut.
12: Oneng nukarin malyaring mayakit ing kabiasnan?
: Nukarin kami malyaring magaral ban ating aintindian?
13: E ya malyaring mayakit ing kabiasnan king katipunan ding tau;
: alang makibalu king tune nang ulaga.
14: Ing kalalalaman sasabian na, Alayu kaku
: at ing dagat sasabian na, Keni alayu.
15: E me asali king pilak o gintu.
16: E me malyaring pakilupa ing ulaga na
: king purung gintu o alahas.
17: Maulaga yang e palak king gintu o kristal,
: at e me apakilibe karing alahas o king purung gintu.
18: Ing ulaga ning kabiasnan maygit ya kesa king koral o kristal;
: mal yang e palak karing perlas.
19: E me apakiwangis ing kabiasnan king pinung topas o purung gintu.
20: Nung makanyan nukarin ya ing penibatan ning kabiasnan?
: Nukarin kami magaral ban atin keng aintindian?
21: Makasalikut ya karing mata da ring mabie,
: makapampan ya maging karing susulapo ayup.
22: Tatanggapan ning kamatayan, at ning kasiran
: king bali-balita mu ing dimdam da tungkul karela.
23: Ing bukud mung Dios ya ing makibalu king dalan.
: Balu ne ing lugal ning kabiasnan nung nukarin me atagpuan.
24: Uling akakit ne ing wakas ning yatu;
: akakit na ing heganagana lalam ning banua.
25: Inyang binie na ning Dios ing upaya ning angin,
: at binalak ne ing degulan na ning dagat;
26: inyang inari na nung nukarin dugpa ing uran,
: at ing dalanan ning duldul;
27: kanita ne ikit ing kabiasnan, at ing ulaga na terukan na.
: Kanita ne bilalag.
28: Ngana ning Dios king tau
: Lawan mu, ing takut at kagalangan king Dios ya ing kabiasnan,
: at ing gumulut king kasalanan ya ing beluan.