1: Migsalita ya kanaku ing Ginu .
2: Ngana, Anak ning tau, magsalita kang laban karing pamuntuk na ning Israel. Sabian mu ing ula karela at king aku, ing Ginung Dios , pasabi ku karela king miyatulan na la bilang pastul ning Israel! Lilingapan yu ing sarili yu, oneng e yu la kapilan man lingapan ding tupa.
3: Inuman yu ing gatas, misusulud kayung imalan a megawa king bulbul da ring tupa, at pupulkeruan ye ing masanting diling tupa ban kanan ye. Oneng e yu la kapilan man lingapan ding tupa.
4: E yu la lingapan ding maina, e yu la pepakayap ding masakit, e yu la inulu ding mesugat, at e yu la penintun ding melili o ding mebating. Bagkus meging mabagsik kayu karela.
5: Misalbag la ding tupa uling ala lang pastul, at ding malyap at mabagsik a animal ila ding mekamate at mengan karela.
6: Iti ya ing sangkan nung inya gala-gala la ding kanakung tupa karing matas a bunduk-bundukan at bunduk. Mikalat la king yatu at ala metung mang migmalasakit o menintun karela.
7: Ngeni, ikayung pastul, aku ing Ginu , makiramdam kayu king sabian ku kekayu.
8: Kabang aku ing Dios a mabie, mayap ing makiramdam kayu kanaku. Lisuban da la ring mabagsik a animal ding kanakung tupa; pete da la at pengan uling ala lang pastul. E da la pigkapilitan penintun ding kanakung pastul ding tupa. Ing sarili da ya ing lilingapan da at aliwa ding tupa.
9: Inya ikayung pastul, makiramdam kayu kanaku.
10: Aku, ing Ginung Dios , papasiag ku king aku ing kekayung kalaban. Ilako ku na la kekayu ding tupa ku at e da na kayu kapilan man paintulutan maging pastul da; e ku na paintulut king ing sarili yu ya mung bukud yung lingapan. Iligtas ku la ding tupa ku at e ku ipaintulut ing kanan yu la.
11: Aku, ing Ginung Dios , sasabian ku kekayu king aku ing lumingap karing tupa ku at ingatan ku la.
12: Nung makananu na lang panintunan ning pastul ding tupang misalbag at kaybat tipunan na la, makanyan munaman ing daptan ku. Kuanan ku la karing miyayaliwang lugal nung nu la mikalat kanitang aldo ning dalumdum at kasiran.
13: Ilako ku la karing bansa da ring dayuan; tipunan ku lang miyabe-abe at ibalik ku la king sarili dang bansa. Tairan ku lang magbalik karing bunduk at karing batis na ning Israel at idala ku la karing pastulan a malabung.
14: Paintulutan ku lang manyibsiban king sagiwang dikut karing bunduk at kapatagan at karing sablang malabung a pipagpastulan ning bansang Israel.
15: Aku mismu ing maging pastul da ring kanakung tupa, at panintun ku lang lugal a pipagpaynawan da. Aku, ing Ginung Dios , ing migsalita.
16: Panintunan ku la detang mebating, ibalik ku la detang melili, uluan ku la ding mesugat, at pakayapan ku la detang ating sakit; oneng paten ku la detang mataba at masikan, uling aku metung kung pastul a darapat ketang matulid.
17: Inya ngeni, kakung kawan, aku ing Ginung Dios , sasabian ku kekayu king ukuman ke ing balang metung kekayu at ikalilua ke itang mayap king e mayap, ikalilua ku la ding tupa karing kambing.
18: E kayu matulang mamangan king pekamasanting a dikut; pandamusakan yu pa itang e yu agisan pengan! Inuman yu ing malino danum at buburakan yu itang e yu agisan ininum!
19: Ding aliwa kung tupa ila ding mamangan ketang dikut a pindamusak yu at ilang miminum king danum a birakan yu.
20: Inya ngeni, aku, ing Ginung Dios , sasabian ku kekayu king aku ing matul kekayung tupang masikan at tupang maina.
21: Penulak yu la king lele ding masakit at peniagu yu lang pepalakuan king kawan.
22: Oneng sagipan ku la ding kanakung tupa at e ku paintulut ing malapastangan la pa. Atulan ke ing balang metung karing tupa ku at ikalilua ke ing mayap ketang e mayap.
23: Dinan ku lang ari a kalupa na ning talasuyu kung i David ban maging bukud dang pastul at e na la paburen.
24: Aku, ing Ginu , ing maging Dios da at metung a ari a kalupa na ning talasuyu kung i David ban maging pamuntuk da. Aku ing migsalita.
25: Gawa kung kasunduan a kayabe ra a munie katibayan king karelang kaligtasan. Ilako ku la king bansa ding sablang mabagsik a animal ban mangabiayan la ding kanakung tupa king mitmung kapayapan karing marangle, at makapagkera la karing kagubatan.
26: Bendisyunan ku la at paintulutan ku lang mibiebie makapaligid king banal kung bunduk-bundukan. Bendisyunan ku la karin king kapamilatan na ning uran potang kailangan da iti.
27: Mamunga la ding tanaman, mika pupul karing marangle at ing balang metung mibiebie yang payapa king sarili nang bansa. Potang patluran ku na la ding tanikalang makagapus karing taung kanakung pinili at ibulus ku la karetang menipus karela, kanita ra akilala king aku ing Ginu .
28: E da na la kapilan man lupigan pa ding bansang paganu at ding malyap at mabagsik a animal at e da na la paten at kanan. Mibiebie lang payapa at ala nang mamatakut pa karela.
29: Dinan ku lang gabun a mataba at angganan ku na ing danup king bansa. E da na la insultuan pa ding aliwang bansa.
30: Akilala na kanita ning metung at metung king aku ing mimingat king Israel at king ila ding kanakung memalen. Aku, ing Ginung Dios , ing migsalita.
31: Ikayu, kanakung tupa, ing kawan a kanakung sesesen; ding taung kanakung pinili at aku ing kekayung Dios, ngana ning Ginung Dios .