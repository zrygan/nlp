1: Minta la ring pamilyang pamuntuk da ring Levita kang Eleazar, ing pari, kang Josue a anak nang Nun at karing pamuntuk ding pamilya da ring sablang tribu na ning Israel.
2: Karin king Silo king Canaan ngarang migsalita karela, Inutus na ning Ginu king kapamilatan nang Moises king kailangan kaming midinan siudad ban atuknangan mi at gabun ban pipagpastulan karing sese ming animal.
3: Inya, agpang king inutus na ning Ginu , ding memalen na ning Israel binie da la reting siudad at gabun a pipagpastulan karing karelang sariling gabun.
4: Ding minunang midinan siudad king kapamilatan ning bagutan ila ring pamilya da ring anak nang Kohat. Miyabie la karing Levitang lahi nang Aaron a pari ding labing atlung siudad ibat karing gabun nang Juda, Simeon, at Benjamin.
5: Miyabie la karing aliwang pamilya nang Kohat ding apulung siudad a ibat king sakup nang Efraim, Dan, at Manase ning dane Albugan.
6: Miyabie la karing pamilya nang Gerson ding labing atlung siudad a ibat king gabun nang Isacar, Aser, Neftali, at Manase ning dane Aslagan.
7: Karing pamilya da ring anak nang Merari miyabie la para karela ding labing aduang siudad a ibat karing gabun da ri Ruben, Gad, at Zebulun.
8: King kapamilatan na ning bagutan, ding memalen na ning Israel binie da la reting siudad at ing pipagpastulan da reti para karing Levita, agpang king inutus na ning Ginu king kapamilatan nang Moises.
9: Ila deti ring lagyu da ring siudad a ibat king gabun nang Juda at Simeon a miyabie
10: karing lahi nang Aaron a pamilya nang Kohat a lahi nang Levi. Ing miyabie karela ya ing minunang diling merapat.
11: Miyabie ya karela ing siudad ning Arba i Arba ya ing tata nang Anak a ngeni ausan dang Hebron, king bulubundukan na ning Juda ampon ding pipagpastulan a makapadurut kaniti.
12: Oneng ding marangle na ning siudad, antimu rin ding balen da, miyabie na la kang Caleb a anak nang Jefune bilang bandi na.
13: Subali pa king Hebron ing metung karing siudad a santungan miyabie la deting makatuking siudad karing lahi nang Aaron a pari: Libna,
14: Jatir, Estemoa,
15: Holon, Debir,
16: Ain, Juta, at Bet Semes, kayabe la ding karelang pipagpastulan. Siam lang siudad karing tribu nang Juda at Simeon.
17: Ibat king gabun nang Benjamin mirinan lang apat a siudad: Gibeon, Geba,
18: Anatot, at Almon ampon ding pipagpastulan da.
19: Labi lang atlung siudad ampon ding pipagpastulan da ring miyabie karing pari a lahi nang Aaron.
20: Miyabie munaman karing aliwang pamilya da ring Levita a anak nang Kohat ding mapilan a siudad a ibat king gabun nang Efraim.
21: Mirinan lang apat a siudad: ing Sikem ampon ing pipagpastulan na king bulubundukan na ning Efraim metung ya karing siudad a santungan, Gezer,
22: Kibzaim, at Bet Horon ampon ding karelang pipagpastulan.
23: Ibat king sakup nang Dan mirinan lang apat a siudad: Elteke, Gibeton,
24: Ayalon, at Gatrimon ampon ding pipagpastulan da.
25: Ibat king sakup nang Manase ning dane Albugan mirinan lang aduang siudad: ing Taanak at Gatrimon ampon ding karelang pipagpastulan.
26: Tinggap da la ring pamilya na ning anak nang Kohat ding apulung siudad ampon ding karelang pipagpastulan.
27: Ding aliwa namang pamilya da ring Levita a anak nang Gerson, tinggap da la king gabun nang Manase ning dane Aslagan ding aduang siudad: ing Golan a atyu Bashan ing metung karing siudad a santungan at Beestera ampon ding karelang pipagpastulan.
28: Tinggap da la ibat king gabun nang Isacar ding apat a siudad: ing Kision, Daberat,
29: Jarmut, at Enganim ampon ding karelang pipagpastulan.
30: Tinggap da la ibat king gabun nang Aser ding apat a siudad: Misal, Abdon,
31: Helkat, at Rehob ampon ding karelang pipagpastulan.
32: Tinggap da la ibat king gabun nang Neftali ding atlung siudad: Kedes king Galilea ing metung karing siudad a santungan ampon ding pipagpastulan na, Hamot Dor, at Kartan ampon ding karelang pipagpastulan.
33: Tinggap da la ring miyayaliwang anak da ring pamilya nang Gerson ding kabilugan a labing atlung siudad ampon ding karelang pipagpastulan.
34: Ibat king gabun nang Zebulun ding aliwang Levita a anak nang Merari tinggap da la ring apat a siudad: Jokneam, Karta,
35: Dimna, at Naalal ampon ding karelang pipagpastulan.
36: Tinggap da la ibat king gabun nang Ruben ding apat a siudad: Bezer, Jahaz,
37: Kedemot, at Mefaat ampon ding pipagpastulan da reti.
38: Tinggap da la ibat king tribu nang Gad ding apat a siudad: Ramot ning Gilead ing metung karing siudad a santungan ampon ding pipagpastulan na niti, Mahanaim,
39: Hesbon, at Jazer ampon ding pipagpastulan da reti.
40: Inya miyabie la king pamilya nang Merari ding kabilugan a labing aduang siudad.
41: Heganagana, apat lang pulu't walu ding siudad da ring memalen na ning Israel ding miyabie karing Levita.
42: Atin yang sariling pipagpastulan na ing balang metung kareting siudad.
43: Inya binie ne ning Ginu king Israel ing sablang gabun a taimtim nang pengakung ibie karing makatua da. Karin la menuknangan inyang sekupan da ne.
44: Dininan na lang kapayapan ning Ginu king mabilug a lugal a ita antimo ing pengaku na karing makatua da. Ala metung man karing karelang kalaban ing mekalaban karela, uling binie na ning Ginu karing Israelita ing tagumpe laban karing sabla dang kalaban.
45: Tiparan na la ning Ginu ding sablang pangakung binie na karing memalen na ning Israel.