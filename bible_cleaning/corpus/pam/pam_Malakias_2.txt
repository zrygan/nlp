1: Nganang sasabi ning Ginung Mayupaya karing pari, Iting kautusan para kekayu ya.
2: Sukat yu kung galangan king nanumang kekayung daraptan. Nung e kayu makiramdam king sasabian ku kekayu, miparala kung sumpa kekayu. Mibili kung sumpa karing bage tatanggapan yu para king kekayung pangabiayan. Mibili na kung sumpa kareti uling e yu pinsinan ing yuyutus ku kekayu.
3: Parusan ku la ding maging anak yu at ikaskas karing lupa yu ing dinat da ring animal a sasakripisyu yu, at miyugse kayung kayabe ra.
4: Kanita abalu yu king aku ing minie kekayu kaniting kautusan ban e mapatlud ing kanakung kasunduan karing pari a lahi nang Levi.
5: King kanakung kasunduan, pengaku ku ing bie at ing kanawan karela, at iti ya ing binie ku karela ban galangan da ku. Ginalang da ku at pitakutan karing aldo reta.
6: Tiru da ing matulid, aliwa ing e matulid. Mibiebie la agpang king kaburian ku; e mu ing depatan da ing matulid, nune seupan da la pa ding dakal ban tuknang lang darapat e mayap.
7: Katungkulan da ring pari ing ituru da ing tune kabiasnan tungkul king Dios. Sukat lang lumapit karela ding tau ban abalu ra ing kaburian ku, uling ila ding tubud na ning Ginung Mayupaya.
8: Oneng ngeni, ikayung pari, linisia kayu king tune dalan. Ing turu yu ya ing minie dalan karing dakal king pamaniapat dang e ustu. Lebagan ye ing kasunduan a gewa ku kekayu.
9: Inya aku naman tairan ku la ding memalen na ning Israel ban insultuan da kayu, uling e yu pamintuan ing kaburian ku at e kayu parehu lawe karing taung tuturu yu.
10: E wari metung ya mu ing tatang tamu? E wari metung ya ing Dios a linalang kekatamo? Nung makanyan, obat e tamu tutupad karing pangakung binie tamu king metung at metung? Obat lalabagan ta ya ing kasunduan a gewa ning Dios karing makatua tamu?
11: E ra tiparan ding memalen na ning Juda ing pengaku ra king Dios, at dinapat lang makasumaming bage king Jerusalem at king mabilug a bansa. Ginawa lang kalapastanganan king Templong pakamalan na ning Ginu . Mekiasawa la ding lalaki karing babaing sasamba karing dios a dayuan.
12: Ilako ne sana ning Ginu king komunidad ning Israel ing ninumang darapat kaniti, at e na na la paintulutan makiabe kapilan man king ain a darala na ning bansa mi para king Ginung Mayupaya.
13: Oyni pa ing aliwa yung pamaniaptan. Kakatmuan ye ing altar ning Ginu karing kekayung lua, kiak, at tangis uling e na na la tatanggapan ding ain a darala yu.
14: Kukutang yu nung ba't e na na la tatanggapan. Ing sangkan ya iti: uling balu na king e yu la tiparan ding pengaku yu king babaing kekayung kesal inyang kayanakan yu. Ya ing kekayung kayabe king bie, oneng e yu tiparan ing pengaku yu king Ginu agyang simpa yu king arapan na ning Dios king maging tapat kayu karing sarasarili yung asawa.
15: E na kayu wari gewa ning Dios a metung mung katawan at espiritu karing sarasarili yung asawa? Nanu ing parasan na tungkul kaniti? Ing mikayanak kayung tune memalen na ning Dios. Inya mingat ya ing balang metung at metung kekayu ban e na asira ing pangaku na king asawa na.
16: Nganang sasabi ning Ginung Dios ning Israel, Kasaman ku ing diborsyu. Kasaman ku potang ing metung kekayu darapat yang bigsikan king asawa na. Siguraduan yung e yu na sa labagan ing pengaku yung katapatan king kekayung asawa.
17: Pegalan ye ing Ginu king kekayung salita. Oneng kukutang yu, Makananu mi yang pegalan? Pegalan ye king kapamilatan na ning pamagsalita yung anti kaniti, Isipan ning Ginung Mayupaya king mayap lang tau ding sablang darapat e mayap; king kamatutuanan kapad na la deti. O kaya, king kekayung pamangutang, Nukarin ya ing Dios a e mangabiran?