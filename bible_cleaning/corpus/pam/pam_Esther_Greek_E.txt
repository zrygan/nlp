13: Iti ya ing sasabian na ning kopia ning sulat ning ari
: Aku i Asueru, ing Mayupayang Ari, pagmananuan da kayu ngan, ikayung sablang gobernador karing dinalan aduang pulu't pitung probinsia magumpisa king India angga king Etiopia. Pagmananuan ku la naman ding sablang tapat a taung kakung sasakupan.
14: Dakal la deng taung manabusu neng midinan lang dangalan at uli na ning labis-labis a kalam a miyabie karela.
15: E mu ing abusuan da la ring memalen kung sasakupan da nune buri de pang pakisiran itang minie karelang dangalan.
16: E la biasang pasalamat o kilalang utang a lub. Isipan da king aligtasan da ing kayatulan ning Dios a milalablab a mua keng e mayap at manakit king sabla. King kapalaluan da makiramdam la king e tutung pamamuri da ring taung alang beluan at alang kayapan.
17: Maralas munamang mayayakit king detang malapit kareting manimunang mipagkatiwalan upaya king ayayagkat da la king e ustu. Uli na ning tiwala la kareting malapit karela, mirarame la king pamakamate karing taung alang kasalanan at aliwa pang krimen a agyang pang sisian da ing merapat ala na mu ring malyari.
18: King kapamilatan na ning kalaraman at kapamiraitnan da ring kakaluguran ning mamuntukan magsamantala la reting tauan na king ganaka na.
19: Antimo ing mitala na e mu milyari king milabas a panaun ing anti kaniting pamagsamantala king upaya, mapapalyari angga man ngeni uli da ring karumaldumal a bage a pamaniaptan da kekayu deting e mayap a manungkulan ngening kasalukuyan.
20: Pagkapilitan kung manatili yang matatag at payapa ing kayarian king daratang a panaun para karing sablang tau.
21: Alilan ku la ding aliwang patakaran at atulan kung alang pamangabiran ing nanumang pisasabian a pakiarapan ku.
22: Bilang alimbawa, lawan ing depat nang Haman a tau Macedonia at anak nang Hamedata. Metung yang dayuan at alang bitasang dayang Persiano. Ala yang pasalamat o utang a lub king depat kung mayap keya. Makanyan man tinggap ke
23: at pekinabangnan na ing pepakit kung malasakit at lugud karing sablang tau. King kamatutuanan, ya ing mipamansagan Ibpa ning kayarian at tinanggap yang e mu nanung dangalan a e na tinggap ning ninuman subali mu aku, ing ari.
24: Oneng e pa makagyu ita kang Haman, pignasan na kung paten at samsaman ing kayarian ban ya ing mag-ari.
25: King katosuan na at kapamiraitnan migkapilit yang papate ne i Mordecai, ing metung karing tapat kung tauan a king misan a panaun ya ing migligtas kaku king kamatayan. Pigtangkan nia naman paten i Reyna Ester, ing alang kasalanan at pakamalan kung asawa, at pati na ding sablang Judio.
26: King kapamilatan da reting paralan pignasan na ing mawala la ding tauan ming talapaglualu at milipat ya ing kayarian ning Persia karing tau Macedonia.
27: Oneng ikit ku king e la pala marok a tau ding Judiong binintanganan nang Haman at pagnasan paten. Makatuliran la ding sablang kautusan a tutukian da.
28: Ing sasamban da ya ing Dios a mabie, ing Dios a maula at mamalale king mitmung kaayusan king kekatamung kayarian manibat na kanitang panaun da ring makatua tamu at angga na ngeni.
29: Uli na niti, iyutus ku kekayu king e yu sana gagawan itang sasabian na ning sulat a peparala na kekayung Haman.
30: Iting lalaking iti ing makipasari kaniting kaguluan, inya pepabite ku ne karin king pasbul dalan ning Susa at ing mabilug nang pamilya. Ing Dios a mag-ari king sabla ya ing memalaguang minie king parusa a mangaintulid kang Haman.
31: Iyutus ku naman kekayu ing ipastil yu la ding kopia keting utus ku karing lugal a pititipunan ban abalu re ding sabla. E yu la pakialaman ding Judio king pamibiebie ra a makayagpang king karelang kaugalian.
32: Ibie yu karela ing sablang saup a agyu yu ban adipensa ra ing bie ra laban kareng kalaban a lumusub karela keng kalabing atlung aldo ning bulan ning Adar, ing kalabing aduang bulan, ing petsang mitakda king pangapuksa ding Judio.
33: Ing Dios a ari ning sabla, gewa ne iting aldo ning pamakamate ban maging aldo ne ning tula para karing taung pinili na.
34: Inya iyabe ye iting aldong iti karing aldo a pagpiestan yu at pagselebran yeng mitmung tula.
35: Ipaganaka na niti kekatamu at karing kasangga tamu ngeni at king daratang a panaun ing pamaningat ning Dios king kayarian tamu, at maging babala ya karetang magtangkang e mayap kekatamu king sintangan na la ning Dios.
36: Takman na ing bigsikan ku ning isanu mang probinsia o siudad a e mamintu kareting utus ku. Paten ke king kapamilatan ning gera at ipatag king gabun king kapamilatan ning silab. Ala na kanitang munta karin metung man at pangilagan de ring ayup ampon animal king sablang panaun.