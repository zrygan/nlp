1: Ila deti ring selita nang Agur a anak nang Jakeh ning Massa. Nganang migsalita kang Itiel at kang Ucal
2: E ku sukat meging tau uli ning kakung kamangmangan;
: ing isip tau ala kaku.
3: E ku mekapagaral king nanumang kabiasnan,
: at ala kung beluan tungkul king Dios a Banal.
4: Ninu na mo ing minukiat banua at kaybat kinuldas ya?
: Ninu na mo ing mekasakmal king angin
: o king lampin binalut na ing danum?
: Ninu na ing mekabili karing angganan na ning yatu?
: Ninu ya at nanu ya lagyu ing anak na?
: Siguradung balu me.
5: Patutuan na ning Dios ing balang sinabi na. Mengari yang kalasag karing sablang magtiwala king Dios.
6: E mu daragdagan ing sinabi na ban e na ka paniabianan at ausan malaram.
7: O Dios, aduang bage ing aduan ku keka at ibie mu la sa kaku bayu ku mu man mate
8: ilaut mu ku king pamaglaram at e mu ku gagawan masalapi ni e mu ku gagawan kalulu. Ing ibie mu kaku ya ita mung pamangan a kailangan ku.
9: Malyaring kakung sabian ing e ra ka balu o e ra ka kailangan, nung sobra ing babie mu kaku. Malyaring manako ku, nung mamulubi ku at layun kang malapastangan, O kakung Dios.
10: E me sisiran ing ipus king keyang panginuan. Malyaring isumpa na ka at iti kekang panamdaman.
11: Ating taung paniumpa da la ring karelang tata at e biasang pasalamat karing karelang ima.
12: Ating taung isipan da ing malinis la, oneng king kamatutuanan ala lang kalupa king karinatan.
13: Ating taung mimisip king ila tune lang mayapala la kanung kalupa king kayapan, agpang king sarili dang kaisipan.
14: Ating taung mapangamkam at mapagsamantala karing kalulu at karing atyu king kalipitan.
15: Ating linta a ating aduang anak a babai at parehu dang sasabian, Dinan na.
: Apat la ding bage a kapilan man e sasawa
16: ing kutkutan karing mete,
: ing babaing e mikayanak,
: ing malanging gabun a manayang uran,
: at ing api a milalablab.
17: Ing anak a pisunusunu ne i tata na o maninsultu at e mamintu kang ima na sukat ing kanan de ring ayup a buitre at mata na awak panuktukan da la.
18: Ating apat a bage a tune makapagmulala kaku at e ku aintindian
19: ing agilang susulapo king banuang matas,
: ing ubingan a gagapang king batung maragul,
: ing barku a maglayag king malualas a dagat,
: at ing lalaki ampon ing babaing mipalsinta.
20: Oyni ing dapat na ning babaing taksil king asawa na: kaybat nang migtaksil mandilu ya at sabian na: Ala kung kasalanan a depat!
21: Deting apat a bage naman galgal ya ing yatu at e no apibata
22: ing ipus a meging ari,
: ing mangmang a e milalako kabiayan,
23: ing babaing pikakasaman a mekapakiasawa,
: at ing ipus a babaing menikua king lugal
: ning babaing panginuan na.
24: Ating apat a animal keti king yatu a tutung malati, oneng pekabiasa la karing sablang biasa
25: ding panas: ala lang sikanan,
: oneng makatipun lang pamangan da
: neng kaleldo;
26: ding koneho ala lang sikanan,
: oneng makagawa lang lungga
: karing maragul a batu;
27: ding durun: ala lang ari,
: oneng makaayus la neng susulapo la.
28: ding lupisak: mipagyu ya
: ing metung king kekang palad,
: oneng king palasyu ning ari
: karin la manuknangan.
29: Ating apat a bage a makawiling lalawan neng lalakad la
30: ing leon, ing masikan dili
: karing sablang animal;
: e ya tatakut kenu man;
31: ing tatyo a matikas, ing mabulas a kambing,
: at ing ari a lalakad king akakit da
: ring sasakupan na.
32: Nung meging mangmang ka angga na ketang meging palalu ka o migtangkang dapat a e mayap, tuknang na ka.
33: Sabulan mu ing gatas at manikua kang kesu. Tumbukan me arung ing tau at dumaya ya, at nung parati kang mua gulu ing kararasan mu.