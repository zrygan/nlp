1: Migsalita ya ing Ginu kang Moises karin king Disyerto ning Sinai kanitang mumunang bulan na ning kaduang banua na ning paglako ra king bansa ning Ehipto. Ngana,
2: Moises, paburen mu lang pagselebran de ring memalen na ning Israel ing Pamaglagpus king mitakdang aldo.
3: Pagselebran ye ing bengi na ning kalabing apat a aldo na niting bulan, agpang karing kautusan at tuntunan.
4: Inya sinabi nang Moises karing memalen na ning Israel ing pagselebran de ing Pamaglagpus.
5: At pigselebran de king bengi na ning kalabing apat nang aldo ning mumunang bulan karin king Disyerto ning Sinai, agpang king inutus na ning Ginu kang Moises.
6: Pero ating mapilan a taung e malinis uli na ning mekatagkil lang taung mete; e re apagselebran ing Pamaglagpus king aldong ita. Inya mekikit la kang Moises at kang Aaron king aldo mu ring ita
7: at sinabi ra, E ke malinis uli na ning mekatagkil keng taung mete. E na ke wari malyaring makaibie ain king Ginu uli na niting sangkan?
8: Nganang mekibat Moises karela, Manaya kayu saguli at lawan ku nung nanu ing sabian na ning Ginu tungkul kekayu.
9: Ngana ning Ginu kang Moises,
10: Oyni ing sabian mu karing memalen na ning Israel: Nung atin kekayu o karing lahi yu a e malinis uli na ning mekatagkil yang taung mete o maglakbe ya king marayung lugal, sukat nia mu ring pagselebran ing aldo ning Pamaglagpus ning Ginu .
11: Pagselebran de king bengi na ning kalabing apat nang aldo ning tutuking bulan king kapamilatan ning tinape alang lebadura at gule mapait.
12: Ala lang tatagan nanumang pamangan angga na itang abak, at ala lang papaklian a butul na ning animal. Pagselebran ya ing Pamaglagpus agpang king aduan na ning tuntunan.
13: Nung e ne pagselebran ing Pamaglagpus ning taung malinis at e maglakbe king aliwang lugal itiwalag ya king kanakung balen, uling e ya minie ain kanaku king aldo a mitakda. Sukat nang pagdusan ing pamikasala na.
14: Nung ing metung a dayuan a makipamalen kekayu buri neng pagselebran ing Pamaglagpus ning Ginu , sukat neng pagselebran agpang karing kautusan at tuntunan. Para karing sabla ya iting patakaran, taga Israel ya man o dayuan ya.
15: Tikpan ne ning biga ing Toldang tuknangan na ning Ginu king aldo a mitalakad ya. Masala yang anti ing milalablab a api neng bengi angga king abak.
16: Makanyan parati ing malilyari king Tolda: tatakpan ne ning biga neng aldo; anti ya king milalablab a api ing biga neng bengi.
17: Potang mako ya king lugal na ing biga, kanita la maglakbe ding memalen na ning Israel. Nung nukarin ya magdatun ing biga karin la naman magdatun ding Israelita.
18: Maglakbe la king utus na ning Ginu at tatalakad da la ring tolda rang tuknangan ketang lugal nung nu ya magdatun ing biga.
19: Nung nukarin ya ing biga karin la manatili tulid na agyang pang lumuat la karin. Mamintu la king utus na ning Ginu .
20: Neng misan manatili yang mapilan a aldo ing biga king tulid ning Tolda. Inya manatili la karin; potang mako ne, mako na la naman. Makayagpang ngan iti king utus na ning Ginu .
21: Neng misan naman manatili ya mu neng bengi angga na itang kayabakan, inya maglakbe la itang kayabakan kabud mako ya ing biga.
22: Nung manatili yang aduang aldo o pabulan o pabanua o maygit pa, e la mako ding memalen na ning Israel kabang manatili ya ing biga tulid ning Toldang tuknangan ning Ginu . Potang mako ne ing biga, kanita la pa maglakbe.
23: Manalakad lang toldang tuknangan da at kakalagan da la reti bilang kapamintuan king utus ning Ginu king kapamilatan nang Moises.