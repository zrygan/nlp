1: Ngana ning Ginu kang Moises,
2: Sabian mu karing memalen na ning Israel king aku ing Ginung kekayung Dios.
3: E yu pakiapusan ing ugali da ring tau Ehipto nung nu kayu menuknangan king misan a panaun ni ding taung dasan yu Canaan nung nu ra kayu darala ngeni.
4: Pamintuan yu la ding utus ku at daptan yu itang parapat ku kekayu. Aku ing Ginung kekayung Dios.
5: Inya pamintuan yu la ding utus ku. Mika bie ya ing mamintu. Aku ing Ginu .
6: E kayu makipangatawan karing malapit yung kamaganak. Aku ing Ginu .
7: E me sisiran a dangalan i tata mu king kapamilatan na ning pamakipangatawan mu king mismung ima mu. E me sisiran a dangalan i ima mu.
8: E me sisiran a dangalan i tata mu king kapamilatan na ning pamakipangatawan mu king ninuman karing asawa na.
9: E ka makipangatawan king kapatad mung babai o king babaing kasing-ibpa mu o kasing-ima mu, maging iti meging kayabe meng meragul king metung a bale o ali me.
10: E ka makipangatawan king ninuman karing anak dang babai ding anak mu; iti makasirang puri keka.
11: E ka makipangatawan king anak nang babai ning asawa nang tata mu, uling kapatad mia naman.
12: E ka makipangatawan king kapatad nang babai ning tata mu, uling dara me.
13: E ka makipangatawan king kapatad nang babai ning ima mu, uling dara mia naman.
14: E ka makipangatawan king asawa nang bapa mu, uling dara mia naman.
15: E ka makipangatawan king manuyang mung babai, uling asawa ne ning anak mu.
16: E ka makipangatawan king bayo mung babai, uling asawa ne ning kapatad mu.
17: E ka makipangatawan king anak nang babai o apu ning babaing meging kasese mu, pota deti kamaganak mu la at iti e mayap.
18: E ka malyaring makiasawa king kapatad nang babai ning asawa mu kabang mabie ya pa ing asawa mu.
19: E ka makipangatawan king ninumang babai kabang atin yang regla, uling e ya malinis king kabilian nang anti kanita.
20: E ka makipangatawan king asawa na ning kalupa mung tau, uling midinatan ka.
21: E me babie ing ninuman karing anak mung babai para magamit king pamanyamba king dios a i Molek, uling iti kalapastanganan king lagyu na ning kekang Dios. Aku ing Ginu .
22: E ya sukat makipangatawan ing ninumang lalaki king kalupa nang lalaki, uling ing anti kaniti makasumami.
23: E ya sukat makipangatawan ing ninumang lalaki king kaisanu mang animal. E na naman dapat babie ning babai ing katawan na king metung a animal; ing anti kaniting dapat tune e mayap.
24: E yu dirinatan ing pangatau yu king isanu man kareting dapat, uling makanyan ing depat da ring bansang minuna kekayu. Inya simpa ku la.
25: Mirinatan ya ing bansa king uli na ning e mayap a piniapat da. Inya parusan ku la at isakuil.
26: Ikayu ngan, Israelita ya man o dayuan, sukat kayung tupad karing kautusan ku at panabilin; e yu pakiapusan ing makasumaming depat da.
27: Dinatan de ing gabun ding taung minunang menuknangan king lugal a iti king kapamilatan na ning makasumaming dapat da.
28: Kabud mekiapus kayu king ugali ra, itabi ra kayu king lugal a iti nung makananu ku lang tinabi.
29: Itiwalag ya king balen na ning Dios ing ninumang darapat king kaisanu pa man kareting makasumaming bage.
30: Inya sukat yung tuparan ing inutus ku kekayu, at e yu pakiapusan ing makasumami rang ugali ban e kayu midinatan kareting dapat. Aku ing Ginung kekayung Dios.