1: Ngana ning Ginu kang Moises, Munta ka king ari at sabian mu king ing Ginu , ing Dios ding Hebreo, pasabi na ing anti kaniti: Paburen mu na lang mako ding taung pinili ku ban makasamba la kanaku.
2: Nung pasibayu mu lang e paintulutan,
3: parusan da ka king kapamilatan ning pamiparatang kung pesti karing sabla yung animal: karing kabayu yu, asno, kamelyu, baka, tupa, at kambing.
4: At palto kung pamiyaliwa ra ding animal da ring Israelita ampon ding karing tau Ehipto. Alang bitasang mate karing sese rang animal ding Israelita.
5: Aku, ing Ginu , tikda ke ing aldo bukas ban daptan ku iti.
6: Kabukasan, depatan ning Ginu itang sinabi na, at mete la ngan ding sablang animal da ring tau Ehipto, oneng alang mete metung man karing animal da ring Israelita.
7: Kitang ning ari nung nanu ing milyari, at pekibat da king alang mete metung man karing animal da ring Israelita. Oneng masias ya pa mu rin a pusu ing ari, at e na la peintulutan mako ding tau.
8: Kanita ngana ning Ginu kari Moises at Aaron, Kuma kayung mapilan a kasakmal a abu king pugun. Iyatsa nang matas Moises iti king arapan ning ari.
9: Mikalat anting alikabuk a mapinu iting abu king mabilug a sasakupan ning Ehipto at nukarin man iti makapasaring tigsang nanaknak karing tau ampon karing animal.
10: Inya kinangwa lang mapilan a kasakmal a abu at tinalakad la king arapan ning ari. Inatsa nang matas Moises iti at mekapasari king panga-tigsan da ring tau ampon ding animal. Nanaknak la deting tigsa.
11: E ra ikuang miratang ding salamangkeru king arapan nang Moises uling mika tigsa la namang kalupa ra ding sablang tau Ehipto.
12: Oneng pepasiasan ne pa mu rin a pusu ning Ginu ing ari, antimo ing sinabi na kanita, at e ya mu rin mebisang makiramdam ing ari kari Moises at Aaron.
13: Kanita ngana ning Ginu kang Moises, Bukas abak a maranun pakikitan me misan pa ing ari. Sabian mu king ing Ginu , ing Dios ding Hebreo, pasabi na ing anti kaniti: Paburen mu na lang mako ding taung pinili ku ban makasamba la kanaku.
14: Oneng ngeni ing parusan ku aliwa mu ding opisyal mu at ding taung sasakupan mu; pati ika parusan ku ban kanita akilala mu king ala kung kalupa king mabilug a yatu.
15: Nung pepagpa ke ing gamat ku keka at king balen mu at peparalang salut, pota magisan kayung lubus.
16: Oneng pekikuanan kung e ka mate ban apakit ku keka ing upaya ku at mikalat king mabilug a yatu ing kabantugan ku.
17: Makanyan man, masias ka pa mu rin a lub at e mo pa mu rin paintulutan mako ding taung pinili ku.
18: Bukas, king oras a anti kaniti, paratang kung masikan a uran-lipat a e na pa ikit kapilan man ning Ehipto king mabilug nang delanan a kasalesayan.
19: Ngeni pa iyutus mu na king isalilung da na la ding sese rang animal at ing nanu pa mang atyu king marangle. Dugpa ing uran-lipat karing tau at karing animal a mitagan a e makasalilung; magisan la ngang mate.
20: Mitakutan la ding mapilan karing opisyal ning ari uling sinabi na ning Ginu , inya selilung da la at leko king marangle ding ipus da ampon sese animal.
21: Makanyan man, e ra pinsinan ding aliwa ing babala na ning Ginu , inya pepaburen da lang e makasalilung ding ipus da ampon sese animal king marangle.
22: Kanita ngana ning Ginu kang Moises, Itas me ing gamat mu at muran lipat king kabilugan a sakup na ning Ehipto; karing tau, karing animal, at karing sablang tanaman king marangle.
23: Inya tinas neng Moises ing tukud na, at
24: peparatang yang masikan a uran-lipat ing Ginu at mikit munaman ing kildap at ing duldul. Ita ing peka grabing diling uran-lipat a delanan na ning Ehipto king kabilugan nang kasalesayan.
25: Digpa ing uran-lipat king mabilug a Ehipto, king sablang atyu king marangle pati na karing tau ampon animal. Sinira na ngan ing heganaganang bage tutubu at ding tanaman.
26: Bukud mung ing sakup ning Gosen, nung nukarin la manuknangan ding Israelita, ing e na digpanan ning uran-lipat.
27: Inya pepayaus na la ning ari di Moises at Aaron. Ngana karela, Wa, ngeni tatanggapan ku king mikasala ku; ing Ginu ya ing atyu king matulid at ing balen ku ampon aku ing atyu king pamagkamali.
28: Manalangin kayu king Ginu king patuknangan na na sana iting duldul ampon uran-lipat. Pangaku ku king paintulutan da na kayung mako; e na kayu sukat magluat pa.
29: Nganang Moises, Kabud ikua kung mekalual king siudad, itas ku la ding gamat ku at manalangin ku king Ginu . Tuknang ing duldul at mawala na ing uran-lipat ban kanita abalu yu king bandi ne ning Ginu ing yatu.
30: Oneng balu ku king ikayu at ding opisyal yu e ye pa pitatakutan ing Ginung Dios.
31: Mesira la ding tanaman a lino at sebada uling tutua na ing sebada at mamuku na ing lino.
32: Oneng alang mesira king trigu uling iti tauling mamunga.
33: Likuan neng Moises ing ari at linual ya king siudad. Kaybat, tinas na la ding gamat na at menalangin ya king Ginu . At tinuknang ing duldul, ing uran-lipat ampon ing uran.
34: Inyang ikit ning ari ing milyari, pasibayu yang mikasala. Ya ampon ding opisyal na lakuas lang mesias a pusu,
35: antimo ing sinabi na ning Ginu kang Moises kanita pa. E na la pa mu rin peintulutan ning ari ing mako la ding Israelita.