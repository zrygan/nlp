1: Gewa neng Besalel ing Kaban ning Kasunduan king dutung a akasia; apat yang pulu't limang pulgada king kaba, adua yang pulu't pitung pulgada king lapad, at adua yang pulu't pitung pulgada king katas.
2: Binalut ne lual at kilub king gintung puru at dininan neng gintung listun king makapadurut.
3: Ginawa yang apat a telasingsing a gintu para king Kaban, at kebit na la karing apat nang bitis; aduang telasingsing king metung a dane, at aduang telasingsing king kangatbang dane.
4: Ginawa yang tambayuk king dutung a akasia, at binalut na lang gintu.
5: Pepalub na la reti karing telasingsing karing mingatba nang dane ning Kaban.
6: Ginawa ya namang peka takap king gintung puru; apat apulu't limang pulgada ya king kaba, at adua yang pulu't pitung pulgada king lapad.
7: Ginawa yang aduang kerubin king pikpuk a gintu;
8: kebit ne ing metung kareti king metung nang danggut ning takap, at kebit ne ing kadua king kangatbang danggut. King pangakabit da king takap, sinukung na la angga king meging metung na la mu ning takap.
9: Miyarap la reting kerubin at makaladlad la ding pakpak da; tatakpan de ing Luklukan ning Lunus.
10: Gewa neng Besalel king dutung a akasia ing lamesa; atlu yang pulu't anam a pulgada king kaba, labi yang walung pulgada king lapad, at adua yang pulu't pitung pulgada king katas.
11: Binalut ne king gintung puru at dininan listun a gintu king makapadurut.
12: Dininan neng sanepa; atlung pulgada ya king lapad at pelamutian neng makapadurut king listun a gintu.
13: Ginawa yang apat a telasingsing a gintu bilang peka bitbitan na at kebit na la deti karing apat nang suluk king tulid da ring apat nang bitis.
14: Malapit la deting telasingsing king sanepa at ila ding pisuluranan karing tambayuk a pamitbit king lamesa.
15: Gewa na la ding tambayuk a pamitbit king lamesa king dutung a akasia at binalut na lang gintu.
16: Gewa na la ding kasangkapan a katernu ning lamesa king gintung puru: ding pinggan, ding kopa, ding banga, at ding silyo a magamit para king alak a miyain.
17: Gewa ne ing tumpakan-sulu king purung gintu. Megawa ya ing talpakan na at ing sanga king pikpuk a gintu; makatuglung la kaniti ding palamuting sampaga at ding buku at talulut bilang metung mung pirasu.
18: Anam la ding mingatbang sanga; titlu king balang dane.
19: Ing balang metung kareting sanga atin yang atlung sampaga a kayubug sampagang almendro a maki buku at talulut.
20: Atin ya namang apat a sampagang kayubug sampagang almendro ing sanga na ning tumpakan-sulu, at maki buku ampon talulut.
21: Ating metung a buku king lalam ning balang kaparis a sangang lalsut karing mingatba nang dane.
22: Ding buku, ding sanga, at ding tangke na ning tumpakan-sulu metung yang piesang pikpuk a gintung puru.
23: Ginawa yang pitung sulu para king tumpakan-sulu at pamatdang sulu at pisaluran a pawang gintung puru.
24: Ginamit yang pitung pulu't limang librang gintu para king pangagawa na ning kabilugan a tumpakan-sulu at ding sablang kasangkapan na.
25: Ginawa yang altar king dutung a akasia para pidulukan insenso. Kuadradu ya; labi yang walung pulgada king kaba, at labi yang walung pulgada king lapad, at atlu yang pulu't anam a pulgada king katas. Metung lang piesa ding balamu sagu king balang suluk na ning lamesa.
26: Belutanan neng gintu ing babo na ning lamesa, ding apat nang sagu at ding gilid na, at saka ne pelamutian makapadurut king listun a gintu.
27: Mikabit yang tiduang telasingsing a gintu para karing mingatba nang dane lalam na ning listun ban pisuluran karing tambayuk a gamitan neng bibitbitan ya.
28: Gewa na la deting tambayuk king dutung a akasia at binalut na lang gintu.
29: Ya naman ing ginawa king sagradung laru a paglania, at king mabanglung insenso a alang samut a singkapan antimo ing daraptan da reng mangawang pabanglu.