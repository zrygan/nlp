1: Nganang sasabi ning Ginu ,
: Oyni ing kakung talasuyung kakung pasiknangan;
: ya ing kakung pinili at bina kung matula.
: Kitmuan ke king kakung upaya,
: at king balang bansa idala na ing hustisia.
2: E ya kulisak o itas man ing siwala na
: o magsalitang masikan karing dalan.
3: Ing mebalbal a timbu e ne paklian,
: at ing undap-undap a sulu e ne patdan;
: karing sabla ibie na ing hustisia.
4: E ya milako kapanayan o mina lub,
: at itatag na ing hustisia king yatu.
: Ing turu na panayan da ring bansang atyu king marayu.
5: Lelang na la ning Dios ding banua at layun lidlad na;
: inubug ne ing yatu at ding sablang bage karin mabibie;
: dininan na lang bie at pangisnawa ding sablang tau.
: At ngeni ing Ginung Dios sasabian na king talasuyu na,
6: Aku, ing Ginu , ing minaus at minie upaya keka
: ban kekang pagsikapan king yatu matupad ing hustisia.
: Kapamilatan mu gawa kung kasunduan karing sablang tau;
: king kapamilatan mu karing bansa sala ibie ku.
7: Ding mata da ring bulag keka lang ibuklat,
: at ibulus ding atyu pakalukluk karing sukulan a madalumdum.
8: Aku, ing Ginu , iti ya ing lagyu ku.
: Alang aliwang dios a malyaring makirake king kakung ligaya;
: e ku paintulut karing idolo ing makirake la king kakung kapurian.
9: Ding bage inula ku, metupad na la ngeni.
: Ngeni ding bage bayu sabian ku la keka,
: bayu la pa mapalyari sabian ku na la.
10: Magkanta kayung bayung kanta king Ginu ;
: ing kapurian na ikanta yu king yatu!
: Purian ye, ikong maglayag king dagat;
: purian ye, ikong sablang lelangan a atyu king danuman!
: Magkanta kayu, ikong marayung pulu at ikong sablang manuknangan ken!
11: Pabustan yung ing disyerto
: at ding balen na purian de ing Dios,
: pabustan lang memalen ning Kedar ing purian de!
: Pabustan lang memalen ning siudad ning Sela
: kulisak la king tula babo ding bunduk!
12: Pabustan la detang manuknangan karing marayung bansa
: ing munie lang kapurian, at kaligayan king Ginu !
13: Ing Ginu lulual yang makilaban anti ing gerero;
: makasadia ya at mamalaguang makilaban.
: Kukulisak ne ing tanda ning pamakilaban;
: papakit nang upaya na laban karing keyang kalaban.
14: Nganang sasabi ning Dios,
: Menahimik ku king malambat a panaun;
: e ku la pekibatan ding taung kakung pinili.
: Oneng ing oras a kimut ku 'ti na dinatang;
: kukulisak ku anti ing babaing miraramdam.
15: Lasakan ku la ding bunduk-bundukan at ding bunduk;
: palangian ku ing dikut at ding tanaman.
: Gawan ku lang disyerto ding kapatagan a agusan ning danum,
: at palangian ding depositung danum.
16: Ding bulag kung memalen kaku lang tairan karing dalan a e ra pa bitasang delanan.
: Alilan kung sala ing karelang karalumduman,
: at ding lugal a e patag kaku lang patagan.
: Deting bage siguradu ku na lang daptan.
17: Ding sablang manalig karing idolo,
: ding mamaus dios karing larawan,
: mangapakarine la ngan at milako dangalan.
18: Nganang sasabi ning Ginu ,
: Makiramdam kayu, ikong maklak!
: Lumawe kayu, ikong bulag!
19: Atin pa kayang mas bulag kesa king kakung talasuyu
: o mas maklak kesa king tubud a kakung tinubud?
20: Israel, dakal na ing ikit mu,
: oneng nanu mo ing meging kabaldugan na niti para keka?
: Atin kang balugbug ban makaramdam,
: oneng nanu mo ing tune mung dimdam?
21: Ing Ginu Dios yang matulang magligtas,
: inya ding keyang kautusan at turu dininan na lang dangal,
: at buri na king kilalanan na la ning balen na.
22: Oneng ngeni ding memalen na lisuban da la at penakawanan;
: mesaluput la at karing kulkul la mebaldug,
: at mekulung karing sukulan.
: Kepanakawanan la at kesamsaman;
: ala metung mang dinatang ban iligtas la.
23: Atin kaya kekayu a makiramdam kanite?
: Manibat kaya ngeni makiramdam na kayung masalese?
24: Ninu ing pepaintulut king ing Israel panakawanan de?
: Ing Ginu mismung kekatamung pikasalanan!
: E ta kasi mebisang mibiebie antimo king buri na
: ni pemintuan ding turu a binie na.
25: Inya bilus na ing mikakalabkab nang mua,
: at misakitan la king bigsikan ning gera.
: Anting aping milalablab king mabilug a Israel ing mua na,
: oneng e tamu bitasang aintindian ing mangapalyari;
: e tamu bitasang mekapagaral kaniti.