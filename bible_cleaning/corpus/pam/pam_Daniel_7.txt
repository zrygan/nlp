1: Kanitang mumunang banua na ning pamag-ari nang Belsazar king Babilonia, kabang makakera ku meninap ku, at ikit ke ing metung a vision. Sinulat ke ing apaninap ku at oyni ing istoria
2: na ning ikit ku king benging ita.
: Tutiup ing angin ibat king makapadurut at sasapulan na ing danum ning dagat.
3: Sinaka la ding apat a mabagsik a animal ibat king dagat; makayaliwa ya ing metung at metung karela.
4: Kalupa yang leon ing mumuna, oneng atin yang pakpak anti ing agila. Kabang lalawen ke, meputput la ding bagius na. Mitas ya ing mabagsik a animal at tinalakad yang anti ing tau. Kaybat na nita, miyabie ing kaisipan tau.
5: Kalupa yang oso ing kaduang mabagsik a animal. Makatalakad ya karing tauli nang bitis. Atin yang kiketan a atlung tagiang at ngana ning metung a bosis, Sulung, kanan mu ing heganaganang karning agyu mung kanan!
6: Kabang pagumasdan ke, linto ya ing aliwang mabagsik a animal. Kalupa ne ning leopardo, oneng atin yang apat a pakpak king gulut na; kalupa da ring kareng ayup at atin yang apat a buntuk. Atyu ing itsura ning ating upaya.
7: Kabang maglalawe ku, linto ya ing kapat a mabagsik a animal. Masikan ya at makatakut ampon makapangilabut. Piglapak na la karing ipan nang bakal ding biktima na at kaybat pindamusak na la. E re kalupa ding aliwang mabagsik a animal; atin yang apulung sagu.
8: Kabang pagumasdan ku la ding sagu na, ikit keng linsut ing metung a malating sagu libutad da ring sagu. Begut na la ding atlu karetang sagung atyu na karin. Ing malating sagu atin yang mata a kalupa da ring mata ning tau at asbuk a milalalu king pamagmayabang.
9: Kabang magumasid ku, mibili la ding tronu. Linukluk ya itang mabie king kapilan pa man king metung karing tronu. Maputing anting bulak ing imalan na at maputing anting bulbul tupa ing buak na. Mitatau ya ing tronu nang makabili karing milalablab a parugang,
10: at lulual ing metung a mamagus anting batis a api. Ating libu-libung tau karin ban sumuyu at milyun-milyun la na naman ding taung pakatalakad king arapan na. Megumpisa ing pisasabian king husgadu at mibuklat la ding libru.
11: Kabang magumasid ku, daramdaman ke pa mu rin ing malating sagu a magsalitang kapalaluan at kayabangan. Kabang maglalawe ku, pete re ing kapat a mabagsik a animal at inatsa re ing bangke na king api, at mesilab ya.
12: Milako la upaya ding aliwang mabagsik a animal, oneng mipaintulutan lang manatiling mabie king ditak pang panaun.
13: King vision a ikit ku king kekaban ning bengi, ikit ke ing metung a balamu tau. Lalapitan na ku; makapadurut ya king biga at minta ya ketang mabie king kapilan pa man at migpakilala ya.
14: Midinan yang kayupayan, dangalan, at upayang ari ban suyuan de ring tau da ring bansa, lahi, at salita. Manatili king kapilan pa man ing kayupayan na at e ya miwakasan ing kayarian na.
15: Lingasngas da ku ring vision a kanakung ikit at tune kung meligalig.
16: Lepitan ke ing metung karing makatalakad karin at inawad ku king malinawan na ing heganagana. Inya sinabi na kanaku ing kabaldugan da.
17: Ngana, Ding apat a mangaragul a mabagsik a animal ila ding apat a maragul a kayarian a lunto king yatu.
18: At tanggap lang upayang ari ding banal ning Kakataskatasan a Dios at manatili iti karela king kapilan pa man.
19: Kanita pigkapilitan ku pang makabalung dakal tungkul king kapat a mabagsik a animal a e ra bitasang kalupa ding aliwa; ing makatakut a animal a maglaso karing biktima na karing kuku nang tangsu at ipan a bakal, at kaybat pandamusakan na la.
20: At buri ku namang abalu ing tungkul karing apulung sagung atyu king buntuk na at itang linto metung a sagu at sangkan king pangaragsa da ring atlung sagu. Atin yang mata ampon asbuk at milalalu ing pamagmayabang na. Mas makatakut ya kesa karing aliwang kayabe na.
21: Kabang makalawe ku, mekilaban ya itang sagung ita karing tau ning Dios at simbut na la.
22: Kanita dinatang ya itang mabie king kapilan pa man, at sinabi na ing kayatulan a makapanig karing tau ning Kakataskatasan a Dios. Dinatang na ing panaun para karing tau ning Dios ban tanggap upayang ari.
23: Iti ya ing pamipalino a miyabie kanaku: Ing kapat a mabagsik a animal ya ing kapat a kayarian a lunto keti king yatu, at makayaliwa ya karing aliwang kayarian. Piglapak ne ing mabilug a yatu at pindamusak ne.
24: Ding apulung sagu, ila ding apulung ari a manibala king kayarian. Kaybat, lunto ya ing aliwang ari; maging makayaliwa ya karing minuna at isaldak na la ding atlung ari.
25: Magsalita yang laban king Kakataskatasan a Dios at alipitan na la ding banal ning Dios. Pagkapilitan na lang alilan ding batas ning relihiun da ampon ing pamanyamba ra at mipailalam la ding tau ning Dios king upaya na kilub ding atlu at kapitnang banua.
26: Kaybat, mitipun ya ing piukuman ning banua ban matul; ilako ne upaya at lubus neng lasakan.
27: Miyabie ya karing banal na ning Kakataskatasan a Dios ing upaya at ing degulan da ring kayarian king yatu. E mapupus ing karelang kayupayan at ding mamuntukan ning yatu suyuan da la at pamintuan.
28: Iti ya ing kapupusan ning istoria. Bina kung mitakutan, inya menimutla ku at sinikap ku king lub ku ing sabla-sabla.