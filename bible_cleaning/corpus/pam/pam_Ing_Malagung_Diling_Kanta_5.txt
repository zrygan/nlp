1: Linub ku king kakung mulahan,
: ing kakung kakaburi at kakung ketanguanan.
: Mangua kung mira at aliwa pang mabanglung tanaman;
: mangan kung pulut at pulut ding panilan;
: inuman ku ing alak at ing gatas.
: Mangan kayu, O malsinta, at minum
: angga king lasing kayu!
2: Matudtud ku, oneng makagising ya ing pusu ku.
: Kabud-abud ing kakung pakamalan
: dimdam keng tutuktuk king pasbul.
: Ngana kaku,
: Paluban mu ku, O sinta ku,
: kakung kaluguran at sakdal kung kaligayan!
: King ambun mebasa ya ing kakung buntuk,
: at king ulap ing kakung buak.
3: Likas ku na ing kakung imalan;
: obat kailangan pang isulud kung miuman?
: Inos ku na lang bitis ku;
: e na kailangan ing kaku lang dinatan.
4: Inyang ing kakung pakamalan talnan ne ing busnianan ning pasbul,
: penamdaman ku ing kaligayan
: king mabilug kung katawan.
5: Tinalakad ku ban ibuklat ing pasbul
: at paluban ing kakung pakamalan;
: atin yang patak ning mabanglung mira ing kakung gamat
: inyang ing pasbul ume ku neng ibuklat.
6: Biklat ke ing pasbul para king pakamalan ku,
: oneng ing kakung pakamalan ala yu.
: Sabik kung damdaman ing siwala na;
: inaus ke, oneng alang mekibat.
: Penintun ke, oneng e ke ikit.
7: Ikit da ku ring guardia kabang king siudad magronda la;
: pelupalu ra ku at mesugat ku,
: at ing kakung balabal karela yang ginabak.
8: O kebabainan ning Jerusalem, kekayu ipakisabi kung mayap;
: nung keko yang akit ing kakung pakamalan,
: kekong sabian
: king atin kung sakit a panamdaman, uli ning kapalsintan.
9: O babaing alang kalupa king leguan,
: ala na waring lalaking maygit king kekang pakamalan?
: Atin ya waring panga-aliwa ing kekang pakamalan
: karing dakal a kelalakinan, inya aduan mu ing kekeng kasaupan?
10: Ing kakung pakamalan masanting ya at masikan;
: metung ya mu karing apulung libung kelalakinan.
11: Makinis ya lupa at kule yang tangsu ing balat na.
: Kulut ing buak na
: at matuling anti ing king awak.
12: Ding mata na masanting lang
: anti ding patipating atyu lele ning sapa,
: at dinilu king gatas.
13: Ding pisngi na kalupa de ring malagung hardin
: king banglu sasalingalngal.
: Ding labi na anti lang liryu
: a mabasa king mirang pabanglu.
14: Ding takde na anti la king pulserang gintu a ating batung mangamal.
: Ing katawan na anti ya king garing a malinatnat
: at karing batung safiro belutanan.
15: Ding puad na anti la karing alabastrung asias
: karing gintung talpakan makatalakad.
: Makawili yang lalawan;
: anti ya king matas a Lebanong kabundukan
: at ding sedrong mangatas nang tanaman.
16: Makayama yang magsalita,
: at parati kang bisa.
: Iti ing itsura na ning kakung pakamalan,
: O kebabainan ning Jerusalem.