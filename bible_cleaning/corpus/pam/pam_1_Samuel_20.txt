1: Kanita tinakas ya Nayot karin Rama i David at pintalan ne i Jonatan. Nganang David, Jonatan, nanu wari ing depat ku? Nanu ing gewa kung kasalanan? Obat buri na kung paten tata mu?
2: Pekibat nang Jonatan, Marayu ing mate ka. Ala yang bage gagawan malati o maragul i tata ku a lilihim na kanaku. Ba't ilingad na kanaku ing buri nang gawan keka? E ku paniwalan ing gawan na ita.
3: Oneng pekibat nang David, Balu nang tata mu ing mikaluguran kata. Inari na king lub na ing e na pabalu iti keka uling ikalungkut mu. Oneng ing tutu na niti, saksi ya ing Ginu at saksi ka naman, king makatibi ku king kamatayan.
4: Kanita nganang Jonatan kang David, Gawan ku para keka ing nanumang sabian mu.
5: Nganang David kang Jonatan, Bukas bayu ne ing bulan at makisulu kung mangan king ari. Paburen mu na kung mako ban salikut ku king marangle angga king bengi na ning katlung aldo.
6: Nung panintunan na kung tata mu, kanita sabian mu king mekisabi kung mayap muli king Betlehem a balen mi. Karin balang banua mamain yang ain-sakripisyu ing mabilug ming pamilya.
7: Nung sakaling e ya mimua, kanita e ku numanu balang; nung sakali namang mimua ya, kanita abalu mu king buri na kung panasakitan.
8: Inya pakitanan mu kung ganaka alang-alang ketang pikasundu ta. Nung sakaling atin kung kasalanan, ika na ing makamate kanaku; obat sukat mu ku pang idala kang tata mu?
9: Nganang Jonatan, Marayung malyari iti! Nung balu ku mung e mayap ing buri nang gawan tata ku laban keka, e ku wari sabian keka?
10: Kanita nganang David kang Jonatan, Makananu kung abalu ing pakibat na?
11: Pekibat nang Jonatan, Tara, munta kata king marangle. Inya minta la king marangle.
12: Nganang Jonatan kang David, Saksi ya ing Ginung Dios ning Israel! Potang akasabi ku ne i tata ku, king oras a anti kaniti bukas o king katlung aldo, at nung abalu kung ala ne mang e mayap a tatangka laban keka, patubud ku at sabian ku iti keka.
13: Nung buri na na ka mang panasakitan tata ku, parusan na ku ning Dios, nung e ku sabian keka iti at palakuan da ka ban e na ka ananu balang. Antabayanan na ka sana ning Ginu nung makananu neng antabayanan i tata ku.
14: Nung sakaling mabie ku pa, patutuan mu kanaku ing tapat mung sinumpa kanaku; nung sakaling mete na ku
15: pakit mu ing ganaka mu king kanakung pamilya agyamang agisan na no ning Ginu at kelisan king lupa na ning yatu ding sablang kalaban mu.
16: E ya sana makakalinguan king pamilya mu ing lagyu nang Jonatan. Parusan na la sana ning Ginu ding kalaban mu!
17: Uling kaluguran neng Jonatan i David antimo ing lugud na king sarili na, pasibayu yang sinumpa.
18: Kanita nganang Jonatan kang David, Bukas, Piesta ning Bayung Bulan; panintunan da ka uling alang makalukluk king lugal mu.
19: King katlung aldo lalu rang apansinan ing ala ka; kanita munta ka king lugal nung nu ka sinalikut; salikut ka karetang batung makabuntun.
20: Magkunwari kung magsane king pamamana; makatatlu ku mamana ketang lele ra ding makabuntun a batu,
21: at iyutus ku king kayabe ku king panintunan na la at kuanan ding paslu. Nung sakaling sabian ku king kayabe ku ing atyu la king lele na ding paslu, malyari na kang lumual kanita uling alang panganib. Saksi ke ing Ginu kaniting sinabi ku.
22: Nung sabian ku king atyu la ding paslu king makalagpus, kanita tumakas ka uling iti ya ing kaburian na ning Ginu .
23: Tungkul ketang pisumpanan ta, ing Ginu ya ing saksi kaniti angga king alang angga.
24: Inya sinalikut ya i David king marangle. Inyang mibayu ya ing bulan, linukluk ya ing Aring Saul ban mangan.
25: Linukluk ya king luklukan na antimo ing sadia ketang luklukan malapit king pader; makalukluk ya arapan na i Jonatan, i Abner keta ne mang metung nang dane Saul, oneng ala king luklukan nang David.
26: Makanyan man ala yang sinabi ketang aldong ita tungkul kang David uling inisip na king ating milyari o kaya naman e ya malinis inya e ya tinagun king piesta.
27: Oneng king kaduang aldo, itang aldo kabukasan na ning bayung bulan, ala pa mu ring makalukluk king lugal nang David. Kanita kitang na ning ari kang Jonatan a anak na, Obat e ya mekisulung mengan napun at ngeni i David a anak nang Jese?
28: Pekibat nang Jonatan kang Saul, Pekisabi nang mayap David kanaku ing munta ya Betlehem.
29: Pekisabi nang mayap kanaku ing tulutan keng muli uling balang banua miyayain yang ain-sakripisyu king balen ing pamilya na. Pepaulian ne ning kapatad na. Yan ing sangkan nung inya e ta ya kasulu.
30: Mimua ya kang Jonatan i Saul at nganang kinulisak, Anak na ka pin ning babaing taksil at mapaglaban! Balu ku king kampi ka kang David a anak nang Jese. Sukat kang dumine king sarili mu at kang ima mu!
31: Uling anggang mabie ya i David a anak nang Jese, e ka malyaring maging ari. Uli na niti, patubud ka at idala me kanaku uling sukat neng mate!
32: Kanita nganang Jonatan kang tata na, Obat sukat yang mate? Nanu wari ing depat nang kasalanan?
33: Oneng pinukul neng Saul ing tandus kang Jonatan. Makanyan nang abalu nang Jonatan king talagang buri neng paten Saul i David.
34: Tinalakad yang mibubua mua i Jonatan at e ya mengan kanitang kaduang aldo na ning bulan uling maliligalig ya tungkul kang David at uling pemakarine neng tata na.
35: Inyang miras ing abak, agpang king pikayari da, minta ya i Jonatan king marangle ban makikit kang David. Kayabe ne ing metung a anak a lalaki.
36: Sinabi na king anak a kayabe na king panintunan na la ding paslu na. Kabang mamulayi ya ing anak, memana ya at linagpus ya ing paslu king anak a lalaki.
37: Inyang miras ya ing anak ketang lugal nung nu ya digpa ing paslung pemana nang Jonatan, kilait ne ing anak at ngana, E ya makalagpus keka ing paslo?
38: Malagua ka; e ka magpalat ken! Tinipun na la ning anak ding paslu at saka ne linapit king panginuan na.
39: Oneng ala yang balu ing anak king kabaldugan ning milyari; bukud mung di Jonatan at David ilang makibalu.
40: Binie na lang Jonatan ding sandata na king anak at ngana, Sulung, muli na ka at idala mu la reti king siudad.
41: Kalako na ning anak, tinalakad ya i David lele da retang makabuntun a batu at siniklaud ya at saka ya dinukung makatatlung besis. Mipangaul la at mipanangis. Mas maluat yang menangis i David.
42: Kanita nganang Jonatan kang David, Mako na kang payapa; saupan na kata sana ning Ginu ban e masira ing pisumpanan ta. Mantabe ya sana kekata ing Ginu at karing kekatang lahi angga king alang angga. Tinalakad ya i David at saka ne meko; mibalik ne man i Jonatan king siudad.