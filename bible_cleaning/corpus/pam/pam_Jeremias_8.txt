1: At king panaun a ita ilual la king kutkutan ding butul da ring ari at ding opisyal na ning Juda at antimu rin ding karing pari at ding karing propeta at ding aliwang taung menuknangan king Jerusalem.
2: Lugal king tipunan da la ngan at ikutkut, ikalat da la king aslagan na ning aldo, ning bulan at ding batuin a liguran da ampon siyuan at karelang singgunian ampon simban. Maging anti lang dinat ding animal ding butul a pakakalat king gabun.
3: At ding memalen na naman niting e mayap a bansa a miligtas at manuknangan karing lugal nung nu ku la inugse, pagnasan da ing mate na la sa kesa king mie la pa. Aku, ing Ginung Mayupaya, ing migsalita.
4: Sinabi na kanaku ning Ginu ing sabian ku iti karing taung pinili na, Nung misakab ya ing metung a tau, e ne wari talakad pasibayu? Nung malili ya king lakad na, e ya wari magbalik king ibatan na?
5: Obat mo, O taung kanakung pinili, gilutan yu ku at e kayu bisang magbalik kanaku? Pakakalawat yu ing talan yu karing kekayung idolo at e kayu bisang magbalik kanaku.
6: Pekiramdaman da kayung masalese, oneng e yu naman sinabi ing katutuan. Ala pang sinisi metung man kekayu king e mayap a depat na; ala metung man kekayu a mengutang, Nanu ing depat kung pamikasala? Susulung na ning balang metung ing sarili nang lakad, ala yang pamiyaliwa king kabayung sasagasa king labanan.
7: Balu da agyang deng ayup a tagak ing oras a magbalik la; balu da ring batu-batu, ding sibad, at ding tarat ing oras na ning pamanalis dang lugal. Oneng, O taung kanakung pinili, e yu la balu ding kautusan ku king pamanibala ku kekayu.
8: Makananu yung asabi ing biasa kayu at balu ding kautusan ku? Lawan yu, penalilan da la ring kautusan ku ding e tapat a talasulat.
9: Mangapakarine la ding mangabiasa yung lalaki; e ra balu ing daptan da at marakap la. Tinggian da la ring amanu ku; nanung kabiasnan ing makatagan pa ngeni karela?
10: Inya ipamie ku la ding marangle ra karing aliwang tau at ding karelang asawa karing aliwang lalaki. Ing balang metung, malati at maragul, magkapilit yang mibandi king e ustung paralan. Agyang ding propeta at pari mamirait na la karing tau.
11: Uluan da lang bagya-bagya ding sugat da ring taung kanakung pinili a balamu wari ala lang ulaga. Masalese na ing sabla, ngarang sasabi, kabang ing sabla-sabla e naman masalese.
12: Taung kanakung pinili, merine kayu wari inyang depat yu la ding bage makasumami? Ali kayu! E kayu bitasang merine; e kayu man biasang mangalare lupa! Inya miragsa kayu nung makananu lang miragsa ding aliwa. Potang parusan da na kayu, ita na ya ing maging wakas yu. Aku, ing Ginu , ing migsalita.
13: Buri ku lang tipunan ding taung kanakung pinili antimo nung makananu nang titipunan ning metung a tau ing pupul na, oneng mengari lang tanaman a ubas a alang bunga; mengari lang tanaman a higera a e mamunga; malangi pati bulung da. Inya ibie ku karing dayuan ing gabun da.
14: Baket tahimik tamung pakalukluk? ngarang mangutang ding taung pinili na ning Dios. Tara, lungub tamu karing makapader a siudad at karin tamu mate. Inatulan na katamung kamatayan ning Ginung kekatamung Dios; dininan na katamung inuman a ating lasun uling mikasala tamu.
15: Pignasan tamu ing kapayapan, oneng alang dinatang. Pignasan tamu ing pangapaldan, oneng takut ing dinatang.
16: Miras na la king siudad ning Dan ding kalaban at daramdaman ta na lang kukurakul ding karelang kabayu. Gagalgal ya ing mabilug a bansa potang gigikgik la ding karelang kabayu. Dinatang la ding kekatamung kalaban ban siran de ing bansa at ing sablang atyu keting bansa, ing kekatamung siudad at ding sablang memalen na.
17: Ngana ning Ginu , Mingat kayu! Parala kung ubingan a kamandagan libutad yu a e yu malyaring apatunud at panuktukan da kayu.
18: E malyaring tuknang ing kalungkutan ku;
: mangaina ya ing kakung pusu.
19: Makiramdam kayu!
: Ing tangis ding kabalen ku
: king mabilug a bansa daramdaman ku,
: Ala ne kaya ing Ginu king Zion?
: Ing ari ning Zion, ala ne kaya karin?
: Ing Ginu , ing karelang ari, nganang mekibat,
: Baket pepamua yu ku karing dinukit yung larawan
: at karing dayuan a idolo?
20: Ngara ding memalen,
: Linabas ing kaleldo at meyari na ing pamamupul,
: oneng e tamu miligtas.
21: Medurug ya ing kakung pusu
: uling medurug la ding taung pinili ku.
: Tune malungkut ku
: at alang kalupa ing kalungkutan ku.
22: Ala na waring panulu karin king Gilead?
: Ala na waring manulu karin?
: Baket e la manakit kapaldanan
: ding taung kakung pinili?