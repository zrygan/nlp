1: Iligtas mu ku karing kalaban ku, O Dios ko;
: idipensa mu ku laban karing lulusub kaku.
2: Karing darapat e mayap iligtas mu ku
: at karing makamate-tau.
3: Buri da kung tambangan deting kalaban;
: mikampi-kampi la ban aku ing karelang labanan,
: e uling atin kung kasalanan
: o pamagkamaling depatan, O Ginu .
4: Ala ku mang gewang e ustu;
: makanyan man aku ing karelang lulusuban.
5: Mibangun ka, O Ginung Dios a Mayupaya,
: me keni at saupan mu ku,
: at lawan kakung kabilian, O Dios ning Israel.
: Migising ka at layun parusan ding paganu,
: at e ka papakit lunus karing taksil a tau.
6: Neng bengi anti lang asung daratang
: king siudad magbitaul at limbun-limbun.
7: Ding asbuk da bubula la,
: karelang dila anti lang mataram a espada!
: Makanyan man karela pang sasabian,
: Alang makaramdam king kekatamung pamaniabian.
8: Oneng ika, O Ginu , kaylian mu la mu;
: e mu la man pansin deting paganu.
9: Ing sikanan mu yang kakung panaligan;
: ika ing kakung salilungan, O Dios, inya ika ing kakung purian.
10: Kaluguran na ku ning kakung Dios, uli niti, saupan na ku,
: ban ipakit na lang mesambut ding kakung kalaban.
11: O Dios, kalaban e mu la pa mu papaten,
: magkang mangalinguan yang kakung balen;
: nune keka lang isalbag at ibagsak kapamilatan ning kekang kayupayan,
: O Ginung kekeng talapagligtas.
12: Karing asbuk da at labi e mayap ing karelang pamaniabian;
: bustan mu lang marakap king karelang kapalaluan.
: Uli ning pamaniumpa ra at pamaglaram.
13: Lubus mu lang gisanan paten; king kekang mua papagdusan mo ngan,
: kanita ding tau karelang kilalanan king ika ing Dios a mag-ari
: king Israel at king meto yatu.
1415: Neng bengi magbalik la; king siudad gagala la;
: anti lang asu king pamagbitaul da; gala-gala lang manintun alaklak da, at nung e la kumabsi mimimua la.
16: Oneng aku, ikanta ku ing kekang kayupayan;
: balang abak kakung ikanta kekang pakamal,
: uling ika ing meging kakung salilungan,
: ing kakung salikutan king oras ning kaguluan.
17: Keka, O kakung sikanan, magkanta kung kapurian;
: uling ika, O Dios, ing kakung salilungan,
: ing Dios a e mapapagal king pamaglugud.