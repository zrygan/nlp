1: Nganang migsalitang Bildad, ing tau Suah
2: Nanu, ala nang kapupusan ing kekang pamagsalita?
: E na tuknang ing mayangin a pamagsalita mo?
3: Malyari waring ing Dios matulid yang ilisia na?
: Malyari waring ibaluktut na ning Mayupaya ing hustisia?
4: Nung ding anak mu mikasala la laban king Dios,
: tinggap da na ing kabayaran ning pamikasala ra.
5: Nung king Dios lumapit ka at makisabing mayap king Mayupaya,
6: nung matulid ka at kapintasan ala keka,
: datang ya at saupan na ka
: at kanawan king pibalebale mu keka ibie na.
7: Agyang kalulu mu ing kekang penibatan
: ding tauli mung aldo maging mabandi no man.
8: Aduan ku keka ing mangutang ka sana king panaun dang milabas ding kekang makatua,
: pagaralan mu nung nanu ing atuklasan da;
9: pablasang itamu kapilan ta pa mu,
: ala tamung kamalayan nanuman;
: ing bie tamu anting anino mung daralan.
10: Ituru da ka reti
: at sabian da keka itang heganaganang karelang beluan.
11: Tumubu wari ing timbu nung nu alang sapa?
: Dagul la wari nung alang danum?
12: Nung langi la danum ding sapa,
: kabang sagiwa la at e pa metabas ila ding munang malanta.
13: Makanyan la kararasan ding taung king Dios mangalinguan;
: ding alang Dios a katawan
: muling ala ing karelang kapanayan.
14: Ing tiwala na anti niang sinulad,
: ing kapanaligan na anti ya king bale ning babagua.
15: Nung magsandal ya king bale ning babagua adala nia?
: Nung kalawatan ne, atalakad ne nita?
16: Anti lang dikut ding taung e mayap lalam ning aldo lalsut la,
: ding suli da mabilug a mulahan katmuan da.
17: Yamut da karing batu pakakulaput la,
: karing balang batu pakakalawat la.
18: Nung keka lang putputan metung man alang makabalu
: king atyu la karin.
19: Wa, ya na ngan iti
: ing tula ding e mayap a lalaki,
: at kaybat da reti datang la ding karelang kayalili.
20: Lawan mu, e na la lakuan ning Dios ding mayap
: ni saupan ding e mayap.
21: Misan pa karing pisngi milarawan ing timan,
: at karing labi mu ing kulisak ning tula maramdam.
22: Miras ing kamarinayan karing kekang kalaban,
: at ding tuknangan ding makasalanan mawala la ngan.