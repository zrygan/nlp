1: Nung ating lunto propeta o mapaninap libutad yu at palto yang waga o bage pagmumulalan
2: at kaybat sabian na kekayu, Tara, samba tamu at sumuyu karing aliwang dios a e yu balu,
3: e kayu makiramdam kaniting propeta o kaniting mapaninap king sasabian na agyang pang iti mipaltutu. Susubukan na kayu mu ning Ginung kekayung Dios king kapamilatan na niting propeta o mapaninap ban abalu na nung tune ye ping kaluguran king mabilug yung pusu at kaladua.
4: Ing sukat yung tukian ya ing Ginung kekayung Dios; pitakutan ye at galangan; pamintuan yu la ding utus na; ing siwala na ya ing pakiramdaman yu; suyuan ye at e ye kakawanian.
5: Itang propetang ita o itang mapaninap a ita sukat yang paten, uling tuturu na kayung lumaban king Ginung kekayung Dios nung ninu ing milual at migligtas king pangayalipan yu karin king Ehipto. Sukat yang paten o ilako libutad yu ing taung makanyan at e mayap a sasabian, uling lilili na kayu ketang dalan a inutus nang dalanan yu ning Ginung kekayung Dios.
6: Nung agkatan na kayung lihim ning kapatad yu o ning kasing-ibpa yu o kasing-indu yu o ning anak yung lalaki o ning anak yung babai o ning asawa yung kaluguran o ning matalik yung kakaluguran ban samba at sumuyung aliwang dios a e yu balu at e ra naman balu ding makatua yu,
7: ding dios da ring taung makapaligid kekayu o detang king marayung lugal,
8: e kayu mabibisa. E ye sukat pakiramdaman o pakitanan lunus o panupaya. E ye papanigan.
9: Paten ye! Ikayu ing mumunang mamasibas batu king taung anti kanita bayu ding aliwa.
10: Basibasan yeng batu angga king mate ya, uling ginawa yang paralan ban alaut na kayu king Ginung kekayung Dios a milual at migligtas kekayu king pangayalipan karin king Ehipto.
11: Mibalita kanita karing sablang Israelita ing milyari at mitakutan la. Ala na kanitang gawa pa libutad yu king e mayap a anti kanita.
1213: Nung ating kayung abalitan a alang kwentang tau karing kabalen yu a magsalitang kalaraman karing balen a binie ning Ginu kekayu ban panuknanganan at ayamuyut na la ring memalen ban samba at sumuyu karing dios a e yu balu,
14: kanita gawa kayung malawak a pamaniasat. Nung mayakit king ating katutuan ing balita at mipatunayan king atin ping makasumaming bage milyari libutad yu,
15: paten yu la ngan ding memalen king balen a ita at ding sabla rang sese animal. Lasakan ye ing mabilug a balen a ita.
16: Tipunan yu king plasa ing sablang pibandian da at silaban ngan pati na ing mabilug a balen bilang ain king Ginung kekayung Dios. Paburen yeng manatiling lasak-lasak ing balen da ban e na mitalakad pa kapilan man.
17: Ala kayung nanumang kakuanan karing bage pasira na kekayu ning Ginu ban e ya mibua mua kekayu. Malunus ya kekayu at parakalan na kayu, antimo ing pengaku na karing makatua yu,
18: nung pakiramdaman yu ing siwala na ning Ginung kekayung Dios at pamintuan ding sablang utus na a sinabi ku ngening aldong iti ampon darapat ketang matulid king arapan na.