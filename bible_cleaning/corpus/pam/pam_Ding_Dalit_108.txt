1: Makasadia ya ining pusu ku, O Dios ko;
: makasadia na ku;
: makasadia kung magkanta
: at magsalitang kapurian keka!
: Migising na ka, O kakung kaladua!
2: Migising na ka, O alpa ku at lira!
: Ing abak kaku yang gisingan.
3: Pasalamatan da ka, O Ginu , libutad ding bansa;
: libutad ding tau magkanta kung kapurian keka.
4: Uling ing lugud mung alang kupas susukdul king banua;
: ing kekang katapatan mamabut karing biga.
5: O Dios ko, mitas ka pa sana lagpus king banua;
: king meto yatu ipakit mu na ing kekang ligaya,
6: ban ing balen a kekang pakamalan kaligtasan akua na;
: gamitan mu ing upaya mu; pakibatan mung panalangin ku.
7: Ibat ketang banal nang santuaryu ing Dios sasabian na,
: Bilang tanda ning kakung tagumpe, ing gabun ning Sikem kaku yang pitnan
: at ing Kapatagan ning Sucot kaku yang pamartian.
8: Ing Gilead kaku ya at ing Manase.
: Ing Efraim yang gawan kung helmet,
: at ing Juda ya ing kakung maging setro.
9: Ing Moab gawan keng pipanuasan,
: at ing Edom yang piyatsanan kung sandalyas.
: Ing mabilug a Filistia maging kaku ya.
10: Oneng ninu, Ginu , ing kaku tuki king panlub ku keting kutang matibe?
: Ninu ing sumaup kaku ban king Edom miras ku?
11: O Dios ko, talaga kayang lubus mu na keng gilutan?
: Talaga kayang e mu no saupan ding kekaming kawal?
12: Saupan mu kaming lumaban karing kalaban,
: uling ing saup ning tau alang babie kasilbian.
13: Nung ing Dios ya ing kekatamu sasaup magtagumpe tamu;
: kalaban tamu sambutan na la ning Ginu .