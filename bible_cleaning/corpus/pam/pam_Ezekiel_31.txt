1: Migsalita ya kanaku ing Ginu king mumunang aldo ning katlung bulan ning kalabing metung a banua ning kekaming pangayugse.
2: Ngana, Anak ning tau, sabian mu iti king ari ning Ehipto at karing sasakupan na
: Kayupaya mo!
: Kaninu da ka pakilupa?
3: Mengari ka king tanaman a sedro ning Lebanon;
: malagu la at masalilung ding kekang sanga.
: Tanaman kang binang matas at miraras karing biga.
4: Ating danum ban mitugtugan ya ampon dagul,
: at ating sibul lalam ning gabun ban masese ya.
: Paranuman de ing lugal nung nu ya tutubu,
: at pepayagusan da ing danum angga karing sablang tanaman ning kagubatan.
5: Uling parati yang miparanuman,
: meragul yang matas kesa karing aliwang tanaman.
: Malabung la ding sanga na, at makaba la.
6: Miyayaliwa lang ayup ding ginawang sale karing sanga na;
: king lilung na ding malyap a animal karin da la babait ding anak da.
: Ding bansa ning yatu magsalilung la king anino na.
7: Kalagu na ning tanaman a ita!
: Tune matas ya at makaba sanga.
: Ding yamut na managlus la karing malalam a sibul.
8: Ala yang kalupa agyang karing sedro king mulahan ning Dios.
: Agyang ding tanaman a sipres e la mika sangang kalupa na.
: At alang tanaman a kastanyo a akaparis na.
: Alang tanaman king mismung mulahan ning Dios a kasing santing na.
9: Gewa keng malagung kayabe da ring makaladlad nang sanga.
: Ya ing karirian da ring balang tanaman king Eden, ing mulahan ning Dios.
10: Inya ngeni, aku, ing Ginung Dios , sabian ku ing mapalyari kanitang tanaman a meragul at miraras karing biga. Kabang daragul ya, makanyan ya namang daragul a lub.
11: Inya tinggian ke at peintulutan kung abandi ne ning dayuan a pamuntuk. Ibie na keting tanaman itang e mayap a katuliran na.
12: Kuturan de ring alang lunus a dayuan at kaybat lakuan de. Dugpa la ding sanga na at ding mengatatal nang dake karing balang bunduk at libis ning bansa. Mamaglako la ding sablang bansang menuknangan king anino na.
13: Datang la ding ayup at tuklu king miragsang tanaman, at talasan da la ring malyap a animal ding sanga na.
14: Inya manibat na ngeni ala nang tanaman, nu ya man anti pangasese king danum, a dagul pang matas o miras karing biga at maging matas a matas. Mitakda na ing kamatayan da antimong tune tau, at mitalaga na lang makiabe karetang pupunta king kutkutan da ring mete.
15: Iti ya ing sasabian na ning Ginung Dios King aldo dulung ya ing tanaman king tuknangan da ring mete, gamitan ku la ding sibul ban takpan da ing gabun bilang tanda na ning pamangulila na. Pigilan ku la ding ilug at e ku paintulut ing magus la ding dakal a sapa. Uling mete ne ing tanaman; parala kung dalumdum babo ding Bunduk ning Lebanon at palangian ku la ngan ding tanaman ning kagubatan.
16: Potang idala ku ne king tuknangan da ring mete, ing kaluskus ning pangabagsak na ya ing makaugun karing bansa. Ikatula da ring sablang tanaman ning Eden at ding sablang piling tanaman ning Lebanon a masese king danum a miras na king tuknangan da ring mete ing pangabagsak na.
17: Tuki la king tuknangan da ring mete ban makiabe karetang mibagsak na. At ding sablang menuknangan king anino na misalbag la libutad da ring bansa.
18: Ing tanaman ya ing ari ning Ehipto at ding sablang taung sasakupan na. Agyang king Eden alang tanaman a binang matas at pagmumulalan. Oneng ngeni, kalupa da ring tanaman king Eden, miras ya king lalam ning tuknangan da ring mete at makiabe ya karing alang dios at karetang mete king labanan. Aku ing migsalita, ngana ning Ginung Dios .