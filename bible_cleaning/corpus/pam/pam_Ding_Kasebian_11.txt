1: Masusumami ya ing Ginu karing taung gagamit e ustung timbangan, oneng tutula ya karetang timbangan a e kulang.
2: Potang ating katasan, datang naman ing kapahamakan, oneng magdalang kabiasnan ing kababan.
3: Ing katapatan ya ing tuntunan da ring taung makatuliran, oneng ing kapamiraitnan da ring e mu apagkatiwalan ya ing sumira karela.
4: Alang arapat ing pibandian king oras ning kamatayan, oneng ing katuliran kaligtasan kekang tanggapan.
5: Ing mayap nang pilubluban ning taung sakdal ya ing tumaid king paglakad na king dalan ning kapayapan, oneng magbalandra ing kapahamakan king mismung taung darapat e mayap.
6: Ing kayapan na ning taung ating mayap a pilubluban ya ing magligtas king bie na, oneng bihag ya ing traidul king mismung kasakiman na.
7: Potang mamamate ya ing taung e mayap, kayabe nang mamate ing kapanayan na; mumuling alang kabaldugan ing asahan na king pibandian.
8: Ligtas la king ligalig ding taung matulid, oneng karing e mayap iti lalapit.
9: Siran ne ing kalupa nang tau ning asbuk ning taung alang Dios, oneng iligtas ne ning kabiasnan ing taung makatuliran.
10: Potang mipapala la ding taung matulid, ing balen magsaya ya, oneng masaya ing kulisakan potang mamate la ding taung e mayap.
11: Mirarangal ya ing balen uli da ring sasabian ding taung matulid, oneng masisira ya king sasabian da ring taung e mayap.
12: Ala yang beluan ing maninsultu king kalupa nang tau, oneng ing taung ating kabiasnan dila na ya ing pipigilan na.
13: Ala kang asalikut a lihim king taung madaldal, oneng king taung apagkatiwalan keyang ingatan.
14: Uli ning alang mayap a kausukan mibagsak ya ing bansa, oneng maging matatag ya king payu da ring taung dakal.
15: Sumisi ka mu, nung mangaku kang bayaran mu ing utang ning aliwang tau, oneng itang e manalakaran mipangilag ya king nanumang kaguluan.
16: Ing babaing mahinhin gagalangan de, oneng ing babaing magaslo karela yang pikarine.
: Dumanup ya ing taung matamad, oneng ali ya ing masipag.
17: Ing taung maganaka sarili na ya ing sasaplala na, oneng ing taung tampalasan ing sarili na ya ing panasakitan na.
18: Muli mung alang kabaldugan ing nanumang isipan nang pakinabang ning taung tune e mayap, oneng ing taung tatanam kayapan mupul yang tune kasaplalan.
19: E ya mate ing ninumang taung magkapilit dapat kayapan, oneng kamatayan ing kararasan na ning taung darapat e mayap.
20: Kasaman na la ning Ginu ding taung e mayap a isip, oneng katulan ne ing taung alang bakas ning e mayap.
21: Siguradung miparusan la ding taung darapat e mayap, oneng ali la detang darapat mayap.
22: Ing lagu ning babaing alang mayap a disposisyun kalupa ne ning gintung singsing king asbuk ning babi.
23: Mamungang mayap ing nanumang buri da ring taung tapat, oneng mua ing tanggapan da ring taung tutung marawak.
24: Lalu yang misasalapi ing taung e sasawa king pamaniaup, oneng ing taung e bisang sumaup miras ya king kakaluluan.
25: Maging mapalad ya ing taung maganaka, at ing taung mapaniaup siguradu yang tanggap kasaupan.
26: Mipanagkasan ya ing taung misasalikut king abias, oneng mapupuri ya itang lalage na ban itinda king ustung alaga.
27: Nung mayap ing kekang buri, ding tau karelang igalang; nung kaguluan ing kekang parasan iti kekang atagpuan.
28: Mengari lang bulung a manakbag king gabun detang manalig king karelang pibandian, oneng ding taung mayap anti lang bulung da ring sagiwang tanaman.
29: Ing taung magdalang kaguluan king pamilya na kaguluan ing kaulian na.
: Ing taung mangmang maging utus-utusan ne ning taung ating kabiasnan.
30: Babie bie ing darapat kayapan, oneng sisiran na ning pamanampalasan.
31: Tanggapan na ne keti pa king yatu ing galal ning mayap a tau, oneng miparusan la ding taung e mayap at makasalanan.