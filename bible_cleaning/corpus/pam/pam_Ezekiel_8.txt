1: King kalimang aldo na ning kanam a bulan ning kanam a banua ning kekaming pangayugse, pakalukluk lang kayabe ku king kanakung bale ding manimuna da ring miyugse ibat king Juda. Kabud-abud dinatang kanaku ing upaya na ning Ginung Dios .
2: Linawe ku babo at ikit ke ing metung a vision ning milalablab a itsurang tau. Lulupa yang api manibat king awakan angga lalam ning katawan na, at manibat king awakan paitas kikislap yang anti ing pepakintab a tangsu.
3: Inabut ne ing balamu gamat at sikmal na ku buak. Kanita king vision a iti, tinas na kung matas a matas ning espiritu na ning Dios at dela na ku Jerusalem. Dela na ku kilub ning pasbul dalan king dane norti ning Templo nung nukarin ating larawan a babie pamangalalu king Dios.
4: Karin ke ikit ing maslag a sala a pakilala king panga-atyu na ning Dios ning Israel antimo nung makananu keng ikit kanitang atyu ku king lele ning Ilug ning Kebar.
5: Ngana kanaku ning Dios, Anak ning tau, lumawe ka banda king norti. Linawe ku at karin king lele ning altar kilub ning pasbul dalan king dane norti ning Templo ikit ke ing larawan a babie pamangalalu king Dios.
6: Ngana ning Dios kanaku, Anak ning tau, akakit mu ing malilyari? Lawan mu la ding bage makasumami a pamaniaptan da keti ding memalen na ning Israel; tatabi da kung dumayu nang dumayu king banal kung lugal. Lakuas pang makasumami kesa kaniti ing akit mu.
7: Dela na ku king pasbul ning patyu at pepakit ne kanaku ing metung a busbus king pader.
8: Ngana, Anak ning tau, kulkulan me ing pader. Dinalan ku at ikit ke ing metung a pasbul.
9: At ngana kanaku, Lungub ka at lawan mu la ding makasumaming bage a daraptan da ken.
10: Inya linub ku at linawe. Mitmu la ding pader karing larawan da ring ubingan at aliwang e malinis a animal at karing aliwa pang bage a sasamban da ring Israelita.
11: Pitu lang pulu ding makatuang manimuna na ning Israel a atyu karin; kayabe ya kareti i Jaazania a anak nang Safan. Tatalan yang pidurulukan insenso ing balang metung karela at paitas ing asuk a ibat king insenso.
12: Nganang kinutang kanaku ning Dios, Akakit mo, anak ning tau, ing daraptan dang lihim ding makatuang manimuna na ning Israel? Sasamba la ngan kilub ning metung a kuartung mitmung larawan. Ngarang mangatuliran, E na katamu akakit ning Ginu ! Gilutan na ne ing bansa.
13: Kanita ngana kanaku ning Ginu , Lakuas mu lang akit darapat bage mas makasumami kesa kanyan.
14: Inya dela na ku king pasbul dalan king dane norti ning Templo ning Ginu , at pepakit na la kanaku ding babaing manangis king kamatayan na ning kikilalanan dang dios a i Tamuz.
15: Kitang na, Anak ning tau, akakit mu yan? Lalu mu la pang akit ding bage lalung makasumami.
16: Inya dela na ku king patyu kilub ning Templo ning Ginu . Ketang lele ning piluluban king santuaryu, pilatan ning altar at ning balkun, atyu la ding maygit o kumulang aduang pulu't limang lalaki. Gugulutan de ing santuaryu at duruku lang mababa makayarap king dane aslagan; sasamban de ing saslag a aldo.
17: Ngana kanaku ning Ginu , Anak ning tau, akakit mu yan? E pa makagyu kareting memalen na ning Juda ing depat da karing sablang bage makasumaming ikit mu keti at king pamikalat dang katampalasanan king mabilug a bansa. Ali, kailangan da pa ing datang la at daptan da yan keti king mismung Templo at lalu da kung pamuan. Lawan mu nung makananu da kung ininsultu king lalung e mayap diling paralan a agyu rang daptan!
18: Inya takman da ing bigsikan ning kanakung mua. Ala kung itagan karela o pakitanan mang lunus. Manalangin lang masikan kanaku; kulisak lang anggang binit da, oneng e ku la pakiramdaman.