1: King mumunang aldo na ning kapitung bulan, mitipun kayu ban samba. E kayu magobra king aldong iti. Tiupan la ring trumpeta king aldong iti.
2: Miyain kayung mabanglung ain-a-durulukan para king Ginu . Ini ing kekayung iyain: metung a biserung toro, metung a lalaking tupa, pitung lalaking tupa a pabanua tua a alang dipektu.
3: Abayanan yu iti king ain-a-binutil: atlung kilung arinang sinamut king larung olibo king balang toro; aduang kilu king balang lalaking tupa,
4: at metung a kilu para king balang biserung tupa.
5: Miyain kayu namang metung a lalaking kambing para ain-a-kapamayaran-king-kasalanan da ring memalen.
6: Iyain la reting ain subali pa karetang aldo-aldo ain-a-durulukan at ing ain-a-binutil ampon ain-a-inuman. Babie tula kanaku, ing Ginu , ing mabanglung bau da reting ain-a-durulukan.
7: King kapulung aldo na ning kapitung bulan, mitipun kayu ban samba. E kayu mamangan at magobra.
8: Miyain kayung mabanglung ain-a-durulukan para king Ginu metung a biserung toro, metung a lalaking tupa at pitung lalaking tupa a pabanua tua. Sukat la ngang alang dipektu. Babie tula king Ginu ing bau na niting ain-a-durulukan.
9: Abayanan yu iti king ain-a-binutil: atlung kilung arina a sinamut king larung olibo para king toro, aduang kilu para king lalaking tupa,
10: at metung a kilu para king balang biserung tupa.
11: Miyain kayu namang metung a lalaking kambing para king ain-a-kapamayaran-king-kasalanan da ring memalen. Iyain la reting ain subali pa king aldo-aldo ain-a-durulukan kayabe ning ain-a-binutil ampon ain-a-inuman.
12: King kalabing limang aldo na ning kapitung bulan, mitipun kayu ban samba. E kayu magobra. Pagselebran ye iting piesta para king Ginu kilub ding pitung aldo.
13: King mumunang aldo miyain kayung mabanglung ain-a-durulukan para king Ginu labing atlung biserung toro, aduang lalaking tupa, at labing apat a lalaking tupa a pabanua tua. Sukat la ngang alang dipektu.
14: Abayanan yu iti king ain-a-binutil: atlung kilung arinang sinamut king larung olibo king balang toro, aduang kilu king balang lalaking tupa,
15: at metung a kilu king balang biserung tupa. Abayanan yu naman iti king ain-a-inuman.
16: Miyain kayu namang metung a lalaking kambing bilang ain-a-kapamayaran-king-kasalanan da ring memalen. Iyain la ngan deting ain subali pa ketang aldo-aldo ain-a-durulukan kayabe ning ain-a-binutil at ain-a-inuman.
17: King kaduang aldo, miyain kayung labing aduang biserung toro, aduang lalaking tupa, at labing apat a lalaking tupa a pabanua tua at alang dipektu.
18: Abayanan yu iti king ain-a-binutil at ain-a-inuman, agpang king bilang da ring toro, ding lalaking tupa, at ding biserung tupa, agpang king mitakdang kautusan.
19: Miyain kayu namang metung a lalaking kambing bilang ain-a-kapamayaran-king-kasalanan da ring memalen. Iyain la ngan deting ain subali pa ketang aldo-aldo ain-a-durulukan kayabe ning ain-a-binutil at ain-a-inuman.
20: King katlung aldo, miyain kayung labing metung a biserung toro, aduang lalaking tupa, at labing apat a lalaking tupa a pabanua tua at alang dipektu.
21: Abayanan yu iti king ain-a-binutil at ain-a-inuman, agpang king bilang da ring toro, ding lalaking tupa, at ding biserung tupa, agpang king mitakdang kautusan.
22: Subali pa kareting aldo-aldo ain, miyain kayu namang metung a lalaking kambing bilang ain-a-kapamayaran-king-kasalanan da ring memalen.
23: King kapat a aldo, miyain kayung apulung biserung toro, aduang lalaking tupa, at labing apat a lalaking tupa a pabanua tua at alang dipektu.
24: Abayanan yu iti king ain-a-binutil at ain-a-inuman, agpang king bilang da ring toro, ding lalaking tupa, at ding biserung tupa, agpang king mitakdang kautusan.
25: Subali pa kareting aldo-aldo ain, miyain kayu namang metung a lalaking kambing bilang ain-a-kapamayaran-king-kasalanan da ring memalen.
26: King kalimang aldo, miyain kayung siam a biserung toro, aduang lalaking tupa, at labing apat a lalaking tupa a pabanua tua at alang dipektu.
27: Abayanan yu iti king ain-a-binutil at ain-a-inuman, agpang king bilang da ring toro, ding lalaking tupa, at ding biserung tupa, agpang king mitakdang kautusan.
28: Subali pa kareting aldo-aldo ain, miyain kayu namang metung a lalaking kambing bilang ain-a-kapamayaran-king-kasalanan da ring memalen.
29: King kanam a aldo, miyain kayung walung biserung toro, aduang lalaking tupa, at labing apat a lalaking tupa a pabanua tua at alang dipektu.
30: Abayanan yu iti king ain-a-binutil at ain-a-inuman, agpang king bilang da ring toro, ding lalaking tupa, at ding biserung tupa, agpang king mitakdang kautusan.
31: Subali pa kareting aldo-aldo ain, miyain kayu namang metung a lalaking kambing bilang ain-a-kapamayaran-king-kasalanan da ring memalen.
32: King kapitung aldo, miyain kayung pitung biserung toro, aduang lalaking tupa, at labing apat a lalaking tupa a pabanua tua at alang dipektu.
33: Abayanan yu iti king ain-a-binutil at ain-a-inuman, agpang king bilang da ring toro, ding lalaking tupa, at ding biserung tupa, agpang king mitakdang kautusan.
34: Subali pa kareting aldo-aldo ain, miyain kayu namang metung a lalaking kambing bilang ain-a-kapamayaran-king-kasalanan da ring memalen.
35: King kawalung aldo, mitipun kayu ban samba. E kayu magobra.
36: Miyain kayung mabanglung ain-a-durulukan para king Ginu metung a biserung toro, metung a lalaking tupa, at pitung lalaking tupa a pabanua tua at alang dipektu.
37: Abayanan yu iti king ain-a-binutil at ain-a-inuman, agpang king bilang da ring toro, ding lalaking tupa, at ding biserung tupa, agpang king mitakdang kautusan.
38: Subali pa kareting aldo-aldo ain, miyain kayu namang metung a lalaking kambing bilang ain-a-kapamayaran-king-kasalanan da ring memalen.
39: Ila deti ring tuntunan tungkul karing ain-a-durulukan, ain-a-binutil, ain-a-inuman, at ain-ning-pamisulusulu. Iyain yu la reti karing mitakdang piestang pagselebran subali pa karetang pengaku yung ain o kusang lub a ain.
40: Sinabi na la ngan Moises karing memalen na ning Israel ding sablang utus na ning Ginu karela.