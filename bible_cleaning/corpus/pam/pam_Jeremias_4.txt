1: Ngana ning Ginu , Memalen ning Israel, nung bisa kayung magbalik, sukat ing mibalik kayu kanaku. Nung ilako yu la ding idolong kasaman ku at nung maging tapat kayu kanaku,
2: maging matulid at ustu para kekayu ing sumpa kayu king kapamilatan na ning lagyu ku. Ding sablang bansa kanita aduan da kanaku ing bendisyunan ku la at ila purian da ku.
3: Nganang sasabi ning Ginu karing memalen ning Juda at Jerusalem, Sarulan yu la ding e masasarul yung marangle; e yu la tatanam ding bini libutad ding suksuk.
4: Ikayung memalen ning Juda at Jerusalem, tuparan ye ing kasunduan a gewa yung kayabe ku, ing kekayung Ginu , at italaga yu ing kekayung sarili kanaku. Nung ali, mikalabkab anting api ing mua ku uli da ring e mayap a bage depatan yu. Manduluk ya at metung man alang makapatda kaniti.
5: Tiupan ye ing trumpeta king mabilug a bansa!
: Kulisak kayung masikan at malino!
: Sabian yu karing memalen ning Juda at Jerusalem
: ing munta la karing siudad a makakuta.
6: Ituru ye ing dalan papunta king Zion!
: Iligtas yu ing sarili yu! Magmalagua kayu!
: Uling ing Ginu parala yang kasakitan,
: at maragul a kasiran a manibat king norti.
7: Anti yang leon a lulual ibat king salikutan nang lugal,
: lalage ne ing metung a manlasak karing bansa.
: Daratang ya ban lasakan ne ing Juda.
: Lakuan na lang lasak-lasak ding siudad na,
: at ala nang taung makapanuknangan pa karela.
8: Inya, misulud kayung imalan a magaspang, ngulangul at manangis kayu,
: uling ing mabagsik nang mua ning Ginu
: e pa milako king Juda.
9: Kaybat, ngana ning Ginu , King aldong ita, masira la lub ding ari at ding pamuntuk; masdan la ding pari at mangapamulala la ding propeta.
10: Kanita, sinabi ku, O Ginung Dios , tune mu lang alinlang ding memalen ning Jerusalem! Sinabi mung mika kapayapan, oneng makaumang ya ing espada karela.
11: Daratang ing panaun a mibalita karing memalen ning Jerusalem king ing metung a mapaling angin daratang yang papunta karela ibat king disyerto. E ne kalupa ning banayad a angin a mitatange mu king apa.
12: Ing daratang a angin a mamintu king utus ning Ginu masikan yang e palak kesa kaniti! Ing Ginu mismu ya ing misasaldak kayatulan king balen na.
13: Lawan yu, daratang yang anti ding biga ing kalaban. Mengari lang alisus ding karung panggera na at mabilis la pa karing agila ding kabayu na. Makalunus tamu! Mate tana kanyan!
14: Jerusalem, wasan mu ing e mayap a atyu king pusu mu ban miligtas ka. Kapilan ka kaya tuknang mimisip e mayap?
15: Magdala lang e mayap a balita ding tubud a ibat king siudad ning Dan at ding ibat karing bunduk-bundukan ning Efraim.
16: Daratang la ban dinan da lang babala ding bansa at sabian king Jerusalem king daratang na la ding kalaban a manibat king marayung bansa. Kukulio lang laban karing siudad ning Juda,
17: at paligiran de ing Jerusalem antimo neng babanten de ring lalaki ing marangle. Iti mapalyari uling mig-rebeldi la ding memalen na laban king Ginu . Ing Ginu ya ing migsalita.
18: Juda, ika ing pepasari kaniti king kekang sarili king uli na ning e makatud mung pamibiebie at ding bage pemaniapat mu. Iti ya ing mapait mung kayatulan.
19: Ay, kasaket! E ku na apibata ing sakit!
: Maskup ya ing salu ku! Mabilis ya tibuk ining pusu ku!
: E ku mipaindatun;
: daramdaman ku la ding trumpeta
: at ing kulisak king marangle ning labanan.
20: Salasalisi ing kasiran a daratang;
: melakuan yang salanta ing bansa
: Bigla na la mung melasak ding tolda mi;
: megisi la ding kortina ra.
21: Angga kapilan ku kaya tangalan ing labanan,
: at daramdaman ing kabling ding trumpeta?
22: Ngana ning Ginu , Kamangmangan da pala ding taung kakung pinili;
: e ra ku akikilala.
: Mengari la karing anak a alang balu;
: ala la pang aintindian.
: Kagaling da king pamaniapat e mayap,
: oneng ala lang bitasang balu king pamaniapat mayap!
23: Miglalawe ku king yatu; sira ya at ala yang laman,
: miglalawe ku king banua; pawang maralumdum ing kakung ikit.
24: Linawe ku la ding bunduk, galgal la;
: mengari lang duyan ding bunduk-bundukan a yuyuyu ra.
25: Ikit ku king alang tau;
: ala na agyang ayup a susulapo.
26: Meging disyerto ya ing gabun a mataba;
: melasak la ding siudad na,
: uli ning mabagsik nang mua ning Ginu .
27: Sinabi na ning Ginu king ing mabilug a yatu maging anti yang disyerto, oneng e ne lubus lasakan iti.
28: Lungkut ya ing yatu,
: dalumdum ya ing banua.
: Migsalita ne ing Ginu ,
: at e na bawian ing sinabi na.
: Inari na na king lub na ing sukat nang daptan,
: at e ne gumulut king buri na.
29: Tumakas ya ing balang metung
: kabud maramdam ing inge
: ding pakakabayu at mamana.
: Ding aliwa luban de ing kagubatan;
: at ding mapilan libutad batu karelang ukiatan.
: Lakuan da la ring karelang siudad,
: at ala nang manuknangan karela king kapilan man.
30: Jerusalem, ing oras mu dinatang na!
: Baket makaimalan kang malutu?
: Baket maka-alahas ka pa
: at kukulayan ding talukap mung mata?
: Magpakalagu ka oneng iti muli mung alang kwenta!
: Likuan da na ka ding malsinta keka,
: at buri da ing paten ka.
31: Dimdam ke ing metung a saingsing
: a kalupa ning king babaing manganak,
: ing kulisak ning babaing manganak king pangane na.
: Iti saingsing ning Jerusalem; abut-abutan na ing pangisnawa na,
: gagawang na lang gamat na at ngana,
: Mate na ku kanini!
: Daratang na lang makamate kaku!