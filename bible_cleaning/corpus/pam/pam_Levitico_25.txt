1: Migsalita ya ing Ginu kang Moises karin king Bunduk ning Sinai. Ngana,
2: Sabian mu karing memalen na ning Israel king potang miras na la king gabun a babie ku karela king paynawan da sa ing gabun karas na ning balang kapitung banua.
3: Anam a banua yung tamnanan ing asikan yu at ubasan, at pupulan ing tanam yu.
4: Oneng tuknang kayung manasik king kapitung banua at e yu la kakaltasan ding tanaman yung ubas. Lubus yang paynawan ing gabun king banuang iti.
5: E yu kakuanan ing nanumang kabud na tinubu karin ni agtalan a bunga ding ubas a e yu kinaltas, uling iti banua yang lubus a pamagpaynawa para king gabun.
6: Agyang e matagin ing gabun king banuang ita makanyan man palto yang pagkabiayan yu at pamangan para karing kekayung ipus, karing upahan a talapagobra, karing dayuan a makipamalen kekayu,
7: at pati na karing sese yung kawan ampon aliwa pang animal.
8: Mamilang kayung pitung besis a tia pitung banua, heganagana, apat apulu't siam a banua.
9: Kaybat na nita, king kapulung aldo na ning kapitung bulan, ing Aldo ning Pamanisi at Pangapatawaran, mitubud kayung lalaking tumiup trumpeta king mabilug a balen.
10: Makanyan yeng ipasubali ing kalimang pulung banua at ipasiag ing kalayaan para karing sablang manuknangan king gabun yu. Banua ne iti ning kekayung pamaging malaya; muli ya ing ipus king sarili nang pibalebale at isubli ing sablang pibandian a mepisali king sadiang makibandi.
11: E yu la tatamnanan ding kekayung marangle o papalutan man itang kabud na tinubu ni agtalan ding ubas a e yu naman kinaltas.
12: Sukat yang maging sagradu para kekayu ing pabanuang ita. Mangabiayan kayu karing tanaman a kabud na tinubu karing kekayung marangle.
13: King banuang ita isubli ing sablang pibandian a mepisali king sadiang makibandi.
14: E kayu mamirait neng mamisali kayu o sasaling nanuman king kalupa yung tau.
15: Makayagpang ing bayaran yu king bilang da ring banua kaybat ning tauling Banua ning Pamanyubli, at mamisali kayu agpang karing bilang da naman ding banuang malyari yung pupulan king gabun kaybat ning Banua ning Pamanyubli.
16: Mas matas ing alaga nung dakal la pa ding banuang palabasan, pero nung ditak na la mu ding banuang palabasan, mas mababa ya ing alaga, uling ing batayan ya itang bilang na ning pupul a malyari nang palto ning gabun.
17: E ye pipiraitnan ing ninuman; tumakut kayu kanaku, uling aku ing Ginung kekayung Dios.
18: Inya ingatan yu la't tuparan ding sablang kautusan at panabilin ku ban mipanatag kayu lub king gabun a sakupan yu.
19: Palto na ning gabun ing sablang kailangan yung kabiayan, kumabsi kayu at mibiebie kayu king mitmung kapanatagan.
20: Mekad ikutang yu nung nukarin ya kuanan ing pangabiayan yu karas na ning kapitung banua uling e kayu manasik o mamupul.
21: Aku, ing Ginu , bendisyunan ke ing gabun king kanam a banua ban mamungang sapat kilub ding atlung banua.
22: Potang manasik kayu king kawalung banua, kakanan yu pa ing pinupul yu inyang kanam a banua, at atin kayung sapat a kanan angga na itang pupulan yu ing tenam yu king kasiam a banua.
23: E sukat mipisaling lubusan ing gabun yu, uling e naman talagang kekayu. Bandi ku at mengari kayu mung dayuan a mipaintulutan gumamit kaniti.
24: Neng ating mamisaling gabun, sukat yung kilalanan ing matulid na ning sadiang makibandi ban mibalik ing bandi na.
25: Nung mekalulu ya ing metung a Israelita at mepilitan yang pisali na ing gabun na, ing pekamalapit nang kamaganak ya ing manatbus king mepisali.
26: Nung ala yang kamaganak a saling pasibayu, ya na mismu ing manatbus potang minawa ing bie na.
27: Bayaran na ketang sinali ing alagang katumbas na ning pupul a malyaring mayakua king gabun bayu miras ing tutuking Banua ning Pamanyubli, nung kapilan malyaring mibalik king sadiang makibandi. King makanyan a paralan misubling pasibayu ing bandi na.
28: Nung e na akuang ayatbus, manatiling bandi na ning sinali ing gabun angga na king tutuking Banua ning Pamanyubli. Isubli na ning mekasali king banuang ita ing gabun king sadiang makibandi.
29: Nung ating mamisali king bale na a atyu kilub na ning siudad a makapadurut bakud pader, atin yang matulid saliwan neng pasibayu kilub na ning pabanua magumpisa king petsang mepisali ya ing bale.
30: Nung king kilub na ning pabanua e ne ikuang ayatbus, milako na ing katuliran a saliwan neng pasibayu. Manatili na neng bandi ing bale ning sinali, at e ra na kailangan isubli ding lahi na king sadiang makibandi karas na ning Banua ning Pamanyubli.
31: Pero iyapus lang anting pibandian a gabun ding bale karing siudad a e mipadurutnan bakud pader. Atin yang matulid atbusan ne ning memisali. At sukat yang isubli king pisaliwan karas na ning Banua ning Pamanyubli.
32: Oneng atin lang matulid manatbus ding Levita king isanu mang aldo ing pibandian dang pisali a atyu karing siudad da.
33: Nung pisali ne ning metung a Levita ing metung a bale a atyu karing siudad at e ne inatbus, sukat ya pa mu ring misubli ing bale karas na ning Banua ning Pamanyubli, uling ding pibalebale rang atyu karing siudad da ila ring pekamana ra king bansang Israel.
34: E malyaring pisali ing gabun a pipagpastulan karing siudad da ring Levita; bandi ra iti king kapilan pa man.
35: Nung mekalulu ya ing metung karing kekayung kabalen a kasiping yung bale at e na agyung biayan ing sarili na, sesen ya at tanggapan bilang metung a dayuan a makipamalen kekayu.
36: E ye aduananan patubu o ablas king nanumang depat yu king kalupa yung tau, nune mika takut kayu king Dios at paburen yang manatiling kasiping yung bale.
37: E ye aduananan patubu king nanumang alaga a peparam yu o pepakan king kalupa yung tau.
38: Aku ing Ginung kekayung Dios a milual kekayu ibat Ehipto ban ibie kekayu ing gabun ning Canaan at ban aku ing maging Dios yu.
39: Nung mekalulu ya ing metung karing kekayung kabalen angga na king pisali na ing sarili na kekayu bilang ipus yu, e ye sa tuturing ipus.
40: Ituring yeng upahan a kasaup king bale o dayuan a makipagobra kekayu angga king miras ing Banua ning Pamanyubli.
41: Potang miras na ing banuang ita paintulutan yu neng mako ya at ding anak na ban makapagbalik la king penibatan na at king gabun a pibandian da ring makatua na.
42: Talasuyu ku la ding sablang Israelita at aku ing Ginung milual karela ibat king Ehipto. Inya e la sukat ipisaling anting ipus.
43: E yu la pagbagsikan; mika takut kayu sa kanaku.
44: Nung mangailangan kayung ipus a lalaki o babai, sali kayu karing bansang makapadurut kekayu.
45: Malyari kayu namang sali karing anak da ring dayuan a makipamalen kekayu. Malyari yu lang bandian ding anak a anti kareti a mibait na king tuknangan yu.
46: Malyari yu lang lakuan anting mana karing anak yu a dapat dang pagsilbian anggang mabie la. Oneng e ye ipusan o pagbagsikan ing ninuman karing kalupa yung Israelita.
47: Nung ing mekipamalen kekayu mibandi ya, kabang ing metung a kalupa yung Israelita mekalulu ya at saka na pisali ing sarili na king dayuan a ita o kaya king metung nang miembru ning pamilya ning dayuan a ita,
48: atin ya pa mu ring matulid mayatbus ing memisali king sarili na. Malyari neng ayatbus ning kapatad na
49: o kaya ning bapa na o pisan na o ning metung karing pekamalapit nang kamaganak o ya mismu, nung agyu na nang atbusan ing kalayaan na.
50: Lapitan ne ing dayuan a sinali at kwentahan da la ring banuang milabas manibat kanitang pisali na ing sarili na angga king tutuking Banua ning Pamanyubli. Iti ya ing maging batayan ning pamamayad na para king kalayaan na a maging katumbas na ning sueldu na ning metung a ipus a upahan.
51: Nung maluat pa ing panaun ning kalayaan; maragul ing ibayad.
52: Ditak mu ing ibayad nung malapit na ing panaun ning kalayaan, uling ing batayan ya ing panaun a makatagan pa,
53: anti ya waring ipus a susuelduhan banuahan. E ne sukat igpitan ning panginuan na.
54: Nung e na akuang mayatbus, kaisanu man kareting paralan, ya ampon ing pamilya na sukat lang mirinan kalayaan karas na ning tutuking Banua ning Pamanyubli.
55: Talasuyu ku la ring memalen na ning Israel, aku ing milual karela ibat Ehipto. E la sukat ma-ipus kabang-kaba. Aku ing Ginung kekayung Dios.