1: Tingiran mu ing panalangin ku, O Ginu ;
: pakiramdaman mu ining kakung panalangin
: uli ning makatuliran ka; pakibatan mu ku uling tapat ka!
2: E mu ku yayarap keka ban kekang litisan;
: tau ke ngan makasalanan king kekang arapan.
3: Kalaban ku e na ku tiknangan tutukian at lubus na kung deigan.
: Binili na ku king madalumdum a sukulan,
: at meging kawangis ko ding mete king panaun a milabasan.
4: Inya maibug na kung sumuku;
: milako ing kakung kapanayan.
5: Gaganakan ku la ding aldo milabas;
: gaganakan ku ing sablang kekang depat,
: isip-isipan ku ing sablang gewa mu.
6: Tatas ku la keka dening kakung gamat king panalangin;
: kalupa ning malanging gabun kakau ya keka ining kakung kaladua.
7: Mamalagua kang makibat kaku, O Ginu !
: Mepupus na ing sabla kung kapanayan.
: E me sasalikut ing sarili mu kaku,
: nung ali kayabe ku karetang manabu king tuknangan da ring mete.
8: Ipaganaka mu kaku balang abak ing lugud mung alang kupas,
: uling keka ku magtiwala!
: Ding panalangin ku miraras la keka;
: ituru me ing dalan a kailangan kung tuntunan.
9: Iligtas mu ku, O Ginu , karing kakung kalaban!
: Keka linapit kung manintun salilungan!
10: Uling ika ing Dios ku;
: ituru mu kung mamintu king kaburian mu!
: Maging maganaka ka sa kaku, karing dalan a alang panganib patnubayan mu ku.
11: Alang-alang king pangaku mu, O Ginu , iligtas me ing bie ku.
: King kekang kayapan anguan mu ku karing kakung kagutgutan!
12: Uli ning lugud mu kaku paten mu lang kalaban ku,
: at gisanan mu la ding sablang manalipusta kaku
: uling talasuyu mu ku.