1: Potang buri ku lang uluan ding memalen kung Israelita at gawan pasibayung masalese bili, kanita da naman papakit ing karelang dapat a e ustu at ing dapat dang e mayap. Mipamirait la, manlub la karing bale at manako la, panakawanan da la ring tau king dalan.
2: Isipan da king kelinguan ku na ing sablang e mayap a dapat da; makapadurut la karela ding kasalanan da at iti e ku malyaring e akit.
3: Nganang sasabi ning Ginu , Lilinlangan de ring tau ing ari at ding pamuntuk na king kapamilatan na ning e mayap dang tangka.
4: E mu la apagkatiwalan; taksil la ngan. Mengari la king mapaling ornu na ning gagawang tinape a e na pa susubung ing panangab kabang sasadia ne ing masa.
5: King kayaldawan na ning ari, ya at ding pamuntuk na pepalasing da la. Milangan da la king kapamilatan na ning pamipainum dang alak karela.
6: Wa, kayabe na ning lihim dang e mayap a tangka, mikakapali lang anti ing ornu. Anting dapug king kabengian ing karelang mua at mikalabkab pangayabak.
7: King mua ra pete da la ring karelang pamuntuk. Piliwas-liwas da lang pete ding karelang ari, oneng metung man alang meniawad saup kanaku.
8: Nganang sasabi ning Ginu , Mengari la ding memalen na ning Israel king malabsang bibingka; asahan da la ring kasiping dang bansa.
9: Ing karelang pamanalig karing dayuan ya ing sangkan nung inya ala lang sikanan, at e ra balu king ding aldo ra makabilang na la.
10: Magsalitang masikan ing kapalaluan da ring tau Israel laban karela. Makanyan man, e la migbalik lub kanaku, ing Ginung karelang Dios.
11: Mengari ya ing Israel king taung mangmang at alang aintindian; mamaus ya king Ehipto at pupunta ya king Asiria!
12: Miladlad kung lambat ban arakap ku lang kalupa da ring ayup potang lalabas la. Parusan ku la king depat dang e mayap.
13: Misakitan la! Gilutan da ku at linaban la kanaku. Masira la! Buri ku lang iligtas, oneng magsalita lang kalaraman laban kanaku.
14: Ngungulangul lang manangis karing karelang pagkeran, oneng e la manalangin taimtim kanaku. Paniugatan da la ring karelang katawan kalupa da ring paganu neng manalangin lang para pamangan at alak, makanyan man lalaban la kanaku.
15: Migplanu lang e mayap laban kanaku, agyang aku ing minie bie at sikanan karela.
16: Pilit lang gugulut kanaku at lalapit karing kikilalanan dang dios a alang arapat para karela. E mu la apagkatiwalan antimo ing pana a e ustu pangabaluktut. Takman da ing mabagsik a kamatayan uling palalu lang magsalita ding karelang manimuna. At ding tau Ehipto kaylian da la uli na ning mapalyari karela.