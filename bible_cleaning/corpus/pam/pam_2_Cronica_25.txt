1: Adua yang pulu't limang banua i Amazia inyang meging ari ya, at mig-ari ya king Jerusalem kilub ding aduang pulu't siam a banua. I ima na ya i Jeoadin ning Jerusalem.
2: Depat na itang katanggap-tanggap king akakit ning Ginu , oneng e laus king lub na.
3: Inyang matatag na ing pamamahala na, pepapate na la ding pamuntuk a mekamate king ari a tata na.
4: Oneng e na la pepapate ding anak da, uling ing batayan na ya ing makasulat king Kautusan nang Moises. Anti ya kaniti: E la sukat papaten ding pengaring lalaki uli da ring kasalanan ding anak ni e la papaten ding anak uli da ring kasalanan da ring tata. Ing paten ya mismu ing dinapat king kasalanan na.
5: Kanita tinipun na lang Aring Amazia ding sablang lalaki da ring tribu na ning Juda at Benjamin. Inayus na la at dininan pamuntuk agpang king bilang a tia dinalan, tia libu, kayabe la kareti ding sablang lalaking idad aduang pulung banua at paitas. Atlu lang dalan a libu heganagana ding sundalus a makasadiang makilaban, at magaling la king pamangamit sibat ampon kalasag.
6: Menupa ya namang dinalan a libung sundalus a ibat king Israel king alagang apat a toneladang pilak.
7: Oneng dinatang ya ing metung a talasuyu ning Dios at ngana, Makamal a Ari, e yu la sukat tutuki ding sundalus a ibat king Israel uling e ya panig ing Ginu king Israel o king ninumang menibatan king Efraim.
8: Agyang pang kayabe yu la o makilaban kayung mitmung tapang king labanan, makanyan man pasambut na kayu ning Dios karing kalaban uling ya ing mamie tagumpe o pangasambut kekayu.
9: Nganang mengutang Amazia king talasuyu ning Ginu , Nanung malyari karing apat a toneladang pilak a binayad ku karing sundalus ning Israel?
: Pekibat ning talasuyu ning Dios, Maygit pa kareta ing malyari nang ibie keka ning Ginu .
10: Inya pepaulian na lang Amazia ding sundalus a ibat king Efraim. Minuli lang mua at mititigis a ipan karing tau Juda.
11: Kaybat na nita, siniknangan nang Amazia ing lub na at penimunan na la ding sarili nang sundalus papunta king Kapatagan ning Asin. Mekapate lang apulung libung kalaban karin a taga Seir.
12: Mekabihag la pang apulung libung sundalus. Dela da la king taluktuk ning Sela; tinulak da la karin at mete la karing batung atyu lalam.
13: Kanita ding upahang sundalus a pepaulian nang Amazia at e na peintulutan makiabe king pamakilaban linusub la karing siudad ning Juda, magumpisa king Samaria angga king Bet Horon. Mekapate lang atlung libung tau at menguang dakal a pibandian.
14: Kaybat na lang simbut at pete Amazia at ding sundalus na ding Edomita, minuli la at dela na lang Amazia ding rebultu ra; simban na la at dinuluk yang insenso para karela.
15: Inya mimua ya ing Ginu kang Amazia. Tinubud ne ning Ginu ing metung a propeta kang Amazia. Ngana ning propeta, Obat sasamba ka karing kikilalanan dang dios ding dayuan a e naman makapagligtas karela king kekang upaya?
16: Nganang Amazia, kabang magsalita ya pa ing propeta, Kapilan ka pa mitulduan tagapayu ning ari? Patugut ka, nung ali papate ra ka!
: Tinuknang ya ing propeta oneng ikua nang asabi ing anti kaniti, Balu ku king migpasya ne ing Dios ban papate na ka king depat mu at king e mu pamakiramdam king payu ku.
17: Pinulung na lang Amazia ding tagapayu na, at kaybat pepadala yang tubud kang Aring Jeoas ning Israel, ing anak nang Jeoahaz at apu nang Jehu, ban amunan king labanan.
18: Nganang peparalang pakibat Jeoas kang Amazia, Ing tanaman a suksuk king Bunduk ning Lebanon peparala yang amanu king tanaman a sedro ning Lebanon. Ngana, Ibie me ing anak mung dalaga king anak kung baintau ban maging asawa ne. Oneng ating malyap a animal a dinalan at demusak ne ing tanaman a suksuk.
19: Sasabian mu king simbut me ing Edom at pagmaragul mu iti ampon pagmayabang. Mayap pa ing manatili na ka mu king bale mu! Obat manintun kang basaggulu a munie mung kapahamakan keka at king Juda?
20: Oneng e ya mekiramdam i Amazia; kaburian na ning Dios ing masambut ya kang Jeoas uling sinamba ya karing idolong kikilalanan dang dios ding Edomita.
21: Inya linusub ya i Jeoas, ing ari ning Israel, kang Amazia, ing ari ning Juda. Mitagpu la at milaban kayabe ding sundalus da karin king Bet Semes ning Juda.
22: Simbut ne ning Israel ing Juda at tinakas lang minuli ding sundalus na.
23: Abihag neng Jeoas ning Israel i Amazia ning Juda at dela ne king Jerusalem, at lesak ne ing pader ning Jerusalem magumpisa king Pasbul dalan ning Efraim angga king Pasbul dalan ning Suluk a ating sukad aduang dalan a yarda.
24: Kinua na ing sablang gintu at pilak at ding kasangkapan king Templo ning Dios a ingatan da ring lahi nang Obed Edom, at pati na ing pibandian ning palasyu. Dela na la ngan at ding bihag king Samaria.
25: Inyang mete ya i Aring Jeoas ning Israel, mebie ya pang labing limang banua i Aring Amazia ning Juda.
26: Ing aliwa pang mengapalyari king panaun na ning pamag-ari nang Amazia, manibat king kapupurmeruan angga na king kawakasan ning bie na, makasulat king Istoria da ring Ari ning Juda at Israel .
27: E tinuknang ing pangimut king Jerusalem laban kang Amazia manibat na kanitang linabag ya king Ginu , inya tinakas yang minta king Lakis. Oneng tekikian de at pete de karin.
28: Seke re king kabayu ing bangke na ban ibalik king Jerusalem. King kutkutan da ring makatua na king Siudad nang David karin de kitkut.