1: Meko ya ing mabilug a balen na ning Israel keta king disyerto ning Sin, at miglipat-lipat ya karing miyayaliwang lugal agpang ketang yuyutus na ning Ginu . Migkampu la karin Refidim, oneng alang danum a ainum da karin.
2: Migreklamu la kang Moises. Ngara, Dinan mu keng danum a ainum mi.
: Nganang mekibat Moises, Obat magreklamu kayu? Obat pilit yeng panyubukan ing Ginu ?
3: Oneng tutu na lang mau ding tau at e la tinuknang magreklamu kang Moises. Ngara, Obat liwal mu ke pa Ehipto? Leko mu ke karin ban paten mu kami mung kau at ding anak mi ampon ding sese ming animal?
4: Inya nganang menalangin taimtim Moises king Ginu , Nanu ing daptan ku karing taung deni? Buri da na kung pamasibasan.
5: Ngana ning Ginu kang Moises, Mituki kang mapilan karing manimuna na ning Israel at muna na kayu karing tau. Idala mia naman itang tukud a pemarug mu king Ilug ning Nilo.
6: Talakad ku arapan yu king metung a batung maragul karin king Bunduk ning Sinai. Pukpukan me ing batung ita, at sumibul karin ing danum a ainum da ring tau. Depatan nang Moises ita king akakit da ring manimuna na ning Israel.
7: Inaus deng Masa at Meriba ing lugal a ita, uling migreklamu la ding Israelita at pinyubukan de ing Ginu kanitang ngarang kinutang, Kayabe ta ya ing Ginu o ali ta ya?
8: Dinatang la ding Amalekita at lisuban da la ring Israelita karin king Refidim.
9: Nganang Moises kang Josue, Mamili kang mapilan karing lalaki at bukas puntalan yu la at labanan ding Amalekita. Talakad ku king taluktuk ning bunduk-bundukan kabang tatalnan ke ing tukud ning Dios.
10: Depat nang Josue itang inutus nang Moises, at meko yang mekilaban karing Amalekita kabang i Moises, i Aaron ampon i Hur minukiat no man king taluktuk ning bunduk-bundukan.
11: Kabud itas na lang Moises ding gamat na, ding Israelita ila ding maniambut; potang ibaba na lang Moises ding gamat na, ding Amalekita ila naman ding maniambut.
12: Inyang menikal la ding gamat nang Moises kinangwa lang batung maragul di Aaron at Hur a apiluklukan na. Kaybat tinalakad lang mingatba king siping na, at telan da la ring gamat na ba lang e magbaba. E da la pepaburen migbaba ding gamat na angga king limbug ne ing aldo.
13: At lubus na lang simbut Josue ding Amalekita.
14: Ngana kanita ning Ginu kang Moises, Isulat mu ing tagumpeng yan ban e makalinguan, at sabian mu kang Josue king lubus ku lang gisanan a lahi ding Amalekita.
15: Mitalakad yang altar i Moises at inaus neng Ing Ginu ya ing kanakung Bandera.
16: Ngana pa, Itas yeng matas ing bandera na ning Ginu ! E ya patugut makilaban ing Ginu karing Amalekita king kapilan pa man!