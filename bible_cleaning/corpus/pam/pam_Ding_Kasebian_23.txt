1: Neng lukluk kang kayabe mangan ing taung ating matas a katungkulan, e mu sana kakalinguan nung ninu ya.
2: Agyang magana kang mangan, ing kekang sarili keka yang aguantan.
3: E ka sa balamu tutung danupan king maniaman a pamangan a keka yapag da; pota buri na ka mung linlangan.
4: E mu pakigisanan ing kekang sikanan king pamanipun pibandian; biasa ka sanang managuanta.
5: Agad lang mawawala ding kualta; susulapo lang mabilis anti ing ayup a agila.
6: E ka makipangan king taung kuriput o pagnasan man ing yapag nang maniaman a pamangan.
7: Sigi, kuma ka pa, nganang sumabi keka, oneng e naman laus king lub na. Itang isipan na ya ing ugali na.
8: Sablang kekang pengan kekang isuka at masayang la mu ding malagung amanung sinabi mu.
9: E mu ne sasabianan ing taung mangmang uling e na mu rin pansinan.
10: E mo yayalis ding muhun a matua o kukuanan ing gabun a bandi ra ding ulila,
11: uling ing Ginung mimingat karela mayupaya ya at ya ing marap laban keka.
12: Makiramdam ka king kekang talaturu at pagaralan mu ing sablang sukat mung pagaralan.
13: E me pikakunuan didisiplinahan ing anak. E ne man mate king ustung barug.
14: King kamatutuanan, makasagip pa iti king bie na.
15: Anak, tumula ku nung magpakabiasa ka.
16: Makapagmaragul ku potang ing kekang sasabian magdalang katutuan.
17: E mo kakaririan ding taung makasalanan; ing takut at kagalangan king Ginu ya ing daptan mu kabang bie mu.
18: Nung iti ya ing kekang daptan siguradu kang mika mayap a paintungulan.
19: Makiramdam ka, anak ku, at magpakabiasa; paka-isipan mu ing gagawan mu king bie mu.
20: E ka makikiabe karing taung lasenggu o karing taung matako.
21: Ding taung lasenggu at matako siguradu lang makalulu. At ing taung parating matudtud e lumuat mimalan yang basan.
22: Makiramdam ka kang tata mu; ya ing sangkan nung inya linto ka king yatu. At e me insultuan ing ima mung atyu na king ketuan.
23: Ing katutuan, kabiasnan, pegaralan, at mayap a ugali mayap lang pigastusan, oneng tutu lang mal, inya e mo paburen.
24: Ing tata ning taung mayap atin yang matulid tumula uling atin yang anak a biasa.
25: Sikapan mung apagmaragul da ka ri tata mu't ima mu; dinan me sanang tula ing ima mung penibatan ning bie mu.
26: Anak ko, makiramdam kang masalese at ing bie ku ya ing kekang pakiapusan.
27: Ding babaing magtinda king katawan da at ding babaing malantung mengari lang bitag a makamate.
28: Anti lang tulisan a manabat keka, at ila ding makapasari king pamagtaksil da ring dakal a lalaki karing asawa ra.
29: Ninu ing ating maragul a problema? Ninu ing malungkut? Ninu ing magugulu isip? Ninu ing sasaingsing? Ninu ing sigatan dang ala namang kasangkanan? Ninu ing malare mata?
30: Alang aliwa nung e mu itang mapaninum alak at magpasasa king mangamal a alak.
31: E ka paisubu king alak agyang pang makayama yang lalawan at maniaman inuman.
32: Kabukasan kekang panamdaman ing anti kang metuktuk king kamandagan a ubingan.
33: Miyayaliwa na ing akakit mu at e ka matinu pamisip ampon e malino sasabian.
34: Balamu atyu ka makakera libutad ning dagat; ngamu nang balamu maliliu, ngamu nang balamu makakalawat king matas a asias pitatalian karing layag ning barku a piyayasiwas ning malimbuyung dagat.
35: Balamu pemalu da ku, ngamung sumabi; balamu bitbatan da ku, oneng ala na ku mang atatandanan. Kapilan ku lumino isip? Kabangun ku kailangan minum kung pasibayu.