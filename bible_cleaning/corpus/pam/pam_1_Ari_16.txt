1: Ngana ning miras nang amanu ning Ginu kang Jehu a anak nang Hanani laban kang Baasa,
2: Ala kang ulaga, makanyan man gewa ra kang manimuna da ring memalen kung Israelita. Oneng tikian mu ing pamikasala nang Jeroboam at tinake me ing Israel king pamikasala. Inya pepamua mu ku.
3: Inya paburen da ka at ing pamilya mu, antimo ing depat ku kang Jeroboam.
4: Kanan de ring asu ing ninumang miembru na ning pamilya mu a mate king siudad, at itang mate king marangle kanan de ring ayup a buitre.
5: Ing depatan nang Baasa pati na ing depat nang katapangan makasulat ngan king librung Ing Istoria ding Ari ning Israel .
6: Mete ya i Baasa at kitkut de king Tirza. I Ela, ing anak na, ya ing menalili bilang ari.
7: Miras iting amanu na ning Ginu laban kang Baasa at king pamilya na king kapamilatan nang Jehu a anak nang Hanani uli na ning e ustung depat nang Baasa king akakit na ning Ginu . Depat na naman itang e ustung alimbawa nang Jeroboam. Inya pepamua ne ing Ginu at pete na la pa ring sablang miembru na ning pamilya nang Jeroboam.
8: King kaduang pulu't anam nang banua ning pamag-ari nang Asa king Juda, i Ela a anak nang Baasa ya ing meging ari na ning Israel. Mig-ari ya kilub ding aduang banua at menuknangan ya king Tirza.
9: I Zimri, ing metung karing opisyal na a mamahala karing kapitna karing karung panggera na ning ari, mitangka yang laban kang Ela. Malasing ya kanita i Aring Ela uli na ning miminum yang alak king bale nang Arza, ing talapamahala ning palasyu king Tirza.
10: Linub ya karin i Zimri at pete ne i Aring Ela at i Zimri ya ing menalili kang Ela bilang ari ning Israel. Adua neng pulu't pitung banuang mag-ari kanita i Asa king Juda.
11: Kalukluk nang Zimri bilang ari, pepapate na la ngan ding sablang miembru na ning pamilya nang Baasa; ala yang tigan metung man a lalaki maging karing pamilya na o karing kakaluguran na.
12: Makayagpang iting milyari king amanung sinabi na ning Ginu kang Baasa king kapamilatan nang propeta Jehu.
13: Milyari iti uli na ning mimua ya ing Ginu kang Baasa at Ela uli na ning pamanyamba ra karing idolo at uli na ning tinake da la ring memalen ning Israel king pamikasala.
14: Makasulat ing sablang depatan nang Ela king librung Ing Istoria ding Ari ning Israel .
15: King kaduang pulu't pitung banua ning pamag-ari nang Asa king Juda, kanita ne man meging ari i Zimri king Israel. Mig-ari ya kilub ding pitung aldo, at menuknangan ya karin king Tirza. Lulusuban de kanita ring sundalus na ning Israel ing Gibeton, ing lugal a sakup da ring Filisteo.
16: Abalitan da ing pataksil a pamakamate nang Zimri king ari ning Israel. Inya kanitang aldo mu ring ita, kayabe ding sablang memalen ning Israel, gewa deng ari da i Omri, ing pekapun da ring sundalus.
17: Kaybat na nita, i Omri at ding sablang sundalus na meko la king Gibeton at lisuban de ing Tirza.
18: Inyang ikit nang Zimri ing mibagsak ne ing siudad, minta ya king kakilubkiluban na ning palasyu at silaban ne ing palasyu. Mete ya king silab.
19: Iti milyari uli da ring kasalanan na king Ginu ; dinapat yang e ustu king akakit na ning Ginu at kalupa nang Jeroboam tinake na la ring memalen ning Israel king pamikasala.
20: Makasulat ngan ing depatan nang Zimri, pati ing kataksilan a depat na, king librung Ing Istoria ding Ari ning Israel .
21: Megawa lang aduang grupu ding memalen na ning Israel. Ing metung buri neng maging ari na i Tibni a anak nang Ginat, at ing metung naman i Omri.
22: Oneng mas dakal la ring panig kang Omri kesa kang Tibni. King katataulian, mete ya i Tibni, inya i Omri ya ing meging ari.
23: King katlung pulu't metung a banua na ning pamag-ari nang Asa king Juda, kanita ya meging ari i Omri king Israel. Mig-ari ya kilub ding labing aduang banua. King Tirza na la ginamit ding mumunang anam a banua ning panga-ari na.
24: Seli ne kang Semer ing bunduk-bundukan ning Samaria king alagang anam a libung pirasung pilak. Pepabakud neng matibe iting bunduk-bundukan at pemalagyuan neng Samaria, ing lagyu ning pisaluan na king bunduk-bundukan.
25: Dinapat yang e mayap i Omri king akakit na ning Ginu ; mas grabi ing gewa nang kasalanan kesa karing minunang ari.
26: Tikian na ing e ustung alimbawa nang Jeroboam a anak nang Nebat, at tinake na la ring memalen king pamikasala king kapamilatan ning pamanyambang idolo. Inya pepamua re ing Ginu , ing Dios ning Israel.
27: Makasulat ngan ing depatan nang Omri king librung Ing Istoria ding Ari ning Israel .
28: Mete ya i Omri at kitkut de king Samaria. I Ahab a anak na ya ing menalili bilang ari.
29: King katlung pulu't walung banua na ning pamag-ari nang Asa king Juda, kanita ya meging ari i Ahab a anak nang Omri king Israel. Menuknangan ya king Samaria at mig-ari ya kilub ding aduang pulu't aduang banua.
30: Lalung e mayap ing depatan nang Ahab king akakit ning Ginu kesa karing minunang ari.
31: E mekagyu ing mekiapus yang dinapat kasalanan anti i Aring Jeroboam, nune pekasalan ne pa i Jezebel a anak ning Aring Etbaal ning Sidon. E mu ita, sinamba ya pa at sinuyu kang Baal.
32: Pepagawa ne pang templo at altar i Baal karin king Samaria.
33: Pepagawa ya namang larawan na ning diosang i Asera. Inya lalu neng pepamua ing Ginu , ing Dios ning Israel, kesa karing minunang ari.
34: King kapanaunan nang Ahab ne pepatalakad Hiel ning Betel ing Jerico. Oneng inyang gawan da la ring pundasyun na niti, mete ya i Abiram a anak nang pangane. At inyang italakad da la ring pasbul dalan mete ne man i Segub, ing bungsu nang anak. Iti milyari bilang katuparan king sinabi na ning Ginu king kapamilatan nang Josue a anak nang Nun.