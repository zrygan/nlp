1: Miglalawe ku at ikit ku king kalaganapan king kabuntukan da ring kerubin ing balamu metung a tronung megawa king batung safiro.
2: Ngana ning Dios king lalaking makaimalan linen, Munta ka pilatan ding parugang lalam ding kerubin, at katmuan mu la king mibabayang uling ding gamat mu. Kaybat ikalat mu ing uling king siudad.
: Linawe keng meko.
3: Makatalakad la ding kerubin king dane mauli ning Templo inyang linub ya. At kitmuan ne ning metung a biga ing patyung makalub.
4: Ing maslag a sala a pakilala king panga-atyu na ning Ginu sinlag ibat karing kerubin, at migbanda king pasbul ning Templo. Kanita kitmuan ne ning biga ing Templo at meging masala ya ing patyu king aslag ning Ginu .
5: Meramdam angga na king patyung makalual ing inge ding pakpak da ring kerubin; kalupa na ning siwala na ning Dios a Mayupaya neng magsalita ya.
6: Inyang inutus ne ning Ginu ing lalaking makaimalan linen para kumang mapilan a mibabayang uling king pilatan da ring parugang a atyu lalam ding kerubin, linub ya ing lalaki at tinalakad lele ning metung karing parugang.
7: Inabut ne ning metung karing kerubin ing gamat na king api a atyu karin libutad da. Dinamput yang mapilan a uling at binili na la karing gamat na ning lalaking makaimalan a linen. Kinua na la ning lalaki ding uling at meko ya.
8: Apansingan ku king ing balang metung karing kerubin atin yang balamu gamat ning tau king lalam ning balang bagius na.
9: Apansingan ku munaman king ating apat a parugang; milupa-lupa la ngan. Atyu ing balang metung at metung king lele ning balang kerubin. Kikislap la ding parugang anti ding mangamal a batu.
10: Atin yang aliwang parugang a makakurus ing balang metung karing parugang.
11: Potang kikimut la ding kerubin, abe-abe lang miraras king lugal a buri dang puntalan; e na kailangan ing dumurut la.
12: Mitmu lang mata ding katawan da, ding gulut da, ding gamat da, ding pakpak da, at ding parugang da.
13: Ila naman deti ring parugang a ikit ku king minunang vision.
14: Atin yang apat a lupa ing balang kerubin. Kalupa yang toro ing mumuna, kalupa yang tau ing kadua, kalupa yang leon ing katlu, at kalupa yang agila ing kapat.
15: Ila naman ding kerubin a ikit ku king lele ning Ilug ning Kebar. Potang paitas la ding kerubin
16: at potang galo la tutuki la karela ding parugang. Kapilan man laladlad da la ring pakpak da ban sulapo, tutuki la pa mu rin karela ding parugang.
17: Pota namang tuknang la, tuknang la naman ding parugang; at potang sulapo la, ding parugang tutuki la naman, uling ding kerubin ila ding ating upaya karela.
18: Kanita ing maslag a sala a pakilala king panga-atyu na ning Ginu likuan ne ing pasbul ning Templo, at minta ya king metung a lugal babo da ring kerubin.
19: Lidlad da la ring pakpak da at sinulapo lang ibat king yatu kabang makalawe ku, at tinuki la karela ding parugang. Tinuknang la king pasbul dalan dane aslagan ning Templo ning Ginu at ing maslag a sala atyu babo ra.
20: Apansingan ku king ila naman ding kerubin a kanakung ikit lalam ning Dios ning Israel karin king Ilug ning Kebar.
21: Atin yang apat a lupa ing balang metung karela at apat a pakpak, at ing balamu gamat tau king lalam na ning balang pakpak.
22: Kalupa da lang kalupa ding lupa da retang ikit ku king lele ning Ilug ning Kebar. Taglus-taglus yang melaus ing balang metung at metung karing kerubin.