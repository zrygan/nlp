1: Linapit yang pasibayu ing anghel a kepagsalita ku at ginising na ku antimo neng gigisingan ya ing ninumang tau king tudtud na.
2: Nganang kinutang, Nanu ing akakit mu?
: Metung yang tumpakan-sulu a megawa king gintu, ngakung mekibat. Ating metung a lulanan laru babo na. Pitu la ding sulu king tumpakan-sulu, atin yang pitung piririnan pabelu ing balang metung.
3: Ating aduang tanaman a olibo lele na ning tumpakan-sulu, mingatba la kaniti.
4: Kitang ku kanita king anghel, Nanu ing buri dang sabian deti?
5: E mu balu ing buri dang sabian den? ngana namang kinutang kanaku.
: Ali ku, ngakung mekibat.
10: Sinabi na kanita ning anghel kanaku, Ding pitung sulung den ila ding pitu nang mata ning Ginu a manakit king mabilug a yatu.
11: Kaybat kitang ku pa, Nanu ing buri dang sabian ding aduang tanaman a olibo a atyu mingatba na ning tumpakan-sulu?
12: At nanu ing buri dang sabian ding aduang sangang olibo lele da ring aduang gintung tubo nung nu mitutugtug ing larung olibo?
13: E mu balu? nganang kinutang kanaku.
: Ali ku, ngakung mekibat.
14: Kanita sinabi na, Ila deti ring aduang lalaking pinili na ning Dios at linian na ban sumuyu king Ginu ning mabilug a yatu.
6: Sinabi na kanaku ning anghel king ibie ke kang Zerubabel iting mensahi a ibat king Ginung Mayupaya: Magtagumpe ka e king kapamilatan na ning sikanan ning sandata at e king kekang sariling upaya, nune king kapamilatan na ning kanakung espiritu.
7: Lumbug la king arapan mu ding sagabal a kasing katas da ring bunduk. Italakad meng pasibayu ing Templo at kabang bibili me ing katataulian a batu king paglugalan na, sabian dang masikan ding tau, Kasanting na, kasanting na!
8: Miras munaman kanaku ing aliwa pang mensahing ibat king Ginu .
9: Ngana, I Zerubabel ya ing mekabili king pundasyun na ning Templo at ya naman ing manari kaniti. Potang iti mapalyari na, abalu da ring kanakung memalen king aku ing mitubud keka karela.
10: Masisira na la lub uling ditak mu ing mayayari. Miyatdanan lang tula potang akit da king e patugut i Zerubabel king pamipatalakad na king Templo.