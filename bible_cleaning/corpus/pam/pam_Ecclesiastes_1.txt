1: Ila deti ring amanu na ning Talapanaral, ing anak nang David, ing ari king Jerusalem.
2: Alang kabaldugan ing sabla, wa, alang kabaldugan, ngana ning Talapanaral.
3: Nanu mo ing pakinabang na ning taung alang patugut magobra?
4: Salasalisi ing paniatang da at paglako ding tau, oneng ing yatu manatili ya antimo ing sadia.
5: Saslag ya ing aldo at kaybat lumbug ya; makanyan ing parati nang daraptan.
6: Tutiup ing angin king mauli at tutiup munanaman king norti; durut-durut alang patugut ing angin.
7: Mamagus ing danum da ring ilug king dagat, oneng angga man ngeni e ya pa mitmu. Kaybat magbalik ing danum karing ilug nung nu menibatan, at mabaldug na naman king dagat.
8: Miyangganan ing sablang bage king kapagalan. E ya sasawa ing mata king pamaglawe na at ing balugbug king pamakiramdam na.
9: Itang milyari king panaun a milabas ya naman ing mapapalyari ngeni, at ing milyari ya naman ing miyulitan. Alang bitasang bayu king mabilug a yatu.
10: Ngarang sasabi ding aliwa, Lawan mu, ini bayu ya. Oneng e ra balu king ita malambat nang milyari bayu ta pa linto keti king yatu.
11: Alang makaganaka karing bage milyari na king milabas, at ing mapapalyari ngeni makalinguan ngan king panaun a daratang.
12: Aku, ing Talapanaral, ing ari king Jerusalem.
13: Seliksikan ku at pegaralan ing sablang bage milyari keti king yatu.
: Apagaralan ku king tikda na ning Dios ing maragul a kasakitan para karing anak da ring tau.
14: Ikit ku ing sablang milyari keti king yatu, inya ing asabi ku ya iti: alang kabaldugan ing sabla; mengari kang darakap king angin.
15: E mu ne atulid itang baluktut; e mu abilang itang ala.
16: Ngaku king sarili ku, Ikua ku ing sablang kabiasnan; mas biasa ku kesa karing minunang meging ari na ning Jerusalem. Balu ku ing tune kabiasnan at beluan.
17: Pigsikapan kung pegaralan ing pamiyaliwa na ning kabiasnan ila ning kamangmangan at ing beluan ila ning kamulangan. Ikit ku king iti munaman mengari king taung darakap king angin.
18: Nung kapilan ka biasa, kanita ka dakal a problema; itang dakal mung beluan ya ing pasari king dakal mung kasakitan.