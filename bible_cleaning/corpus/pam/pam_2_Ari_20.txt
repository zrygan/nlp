1: Kanita mu ring panaun a ita, mesakit ya i Aring Hezekia at digsu nia mete. Delawan neng propeta Isaias a anak nang Amoz at ngana, Sasabian na keka ning Ginu king ayusan mu na ing heganagana, uling e na ka kumayap. Isadia mu na ing sarili mu king kamatayan.
2: Minarap ya i Hezekia king pader at menalangin ya.
3: Ngana, O Ginu , e mu sana kakalinguan king siyuan da kang mitmung katapatan at kalausan a lub, king parati kung magkapilit gawan itang buri mung pagawa kanaku. At menangis yang kapait-paitan.
4: Likuan neng Isaias ing ari, oneng bayu ya mekadalan king libutad na ning patyu ning palasyu, sinabi na ning Ginu
5: king magbalik ya kang Hezekia, ing pamuntuk da ring memalen na ning Ginu , at sabian na ing anti kaniti: Aku, ing Ginu , ing Dios na ning makatua mung i David, dimdam ku ing panalangin mu at ikit ku ing lua mung tinulu; pakayapan da ka at king katlung aldo lungub ka king Templo.
6: Paintulutan da ka pang mie kilub ding labing limang banua. Iligtas da ka at ing siudad ning Jerusalem king ari na ning Asiria. Isundu ku ing pamagdipensa king siudad alang-alang king sarili kung dangalan at uli na ning pangaku a binie ku king talasuyu kung i David.
7: Sinabi nang Isaias karing sarili nang talasuyu ning ari king tapalan deng dildak a bungang higera ing tigsa na at kumayap ya.
8: Kanita kitang nang Aring Hezekia, Nanung tanda a ing Ginu pakayapan na ku at kaybat ning atlung aldo malyari na kung munta king Templo?
9: Nganang mekibat Isaias, Dinan na kang tanda ning Ginu ban patutuan king tuparan na ing pangaku na. Buri mung ing anino king balitang ning eran ing sumulung yang apulung kalakbangan o matras yang apulung kalakbangan?
10: Nganang mekibat Hezekia, Mayan king anino ing sumulung yang apulung kalakbangan! Payatrasan meng apulung kalakbangan.
11: Menalangin ya king Ginu i Isaias, at pepayatrasan neng apulung kalakbangan ning Ginu ing anino king eran a pepagawa nang Aring Ahaz.
12: Halus king panaun mu ring ita, ing ari na ning Babilonia, i Merodak Baladan a anak nang Baladan, abalitan na king mesakit ya ing Aring Hezekia. Inya peparala yang sulat at regalu.
13: Matula na lang tinggap Hezekia ding tubud na ning ari ning Babilonia. Kaybat na nita, pepakit na karela ing pibandian nang pilak at gintu, ding paniangkap-pamangan at pabanglu. Pepakit na naman karela ing miyayaliwa nang kagamitan king pamakigera. Pepakit na ngan karela ing heganaganang pibandian na ning kayarian na.
14: Kanita minta ya ing propetang i Isaias king Aring Hezekia at nganang mengutang, Nukarin la ibat deting lalaki at nanu ing sinabi ra kekayu?
: Nganang mekibat Aring Hezekia, Ibat la king marayung bansa; ibat la Babilonia.
15: Ngana pang kinutang Isaias, Nanu ing ikit da king palasyu?
: Pekibat nang Aring Hezekia, Ikit da ngan ing heganagana. Pepakit ku ngan karela ing heganaganang atyu karing pisisinupan ku king palasyu.
16: Kanita nganang Isaias king ari, Pakiramdaman yu ing sasabian na ning Ginu Mayupaya. Sasabian na king
17: datang ing panaun potang ing heganaganang bage a atyu king palasyu, ing heganaganang tinipun da ring makatua yu masamsam at miras Babilonia. Alang bitasang mitagan.
18: Kuanan da la ring mapilan karing anak yung lalaki at idala Babilonia. Kapunan da la at gawan talapagsilbi king palasyu na ning ari.
19: Ing aintindian nang Hezekia king mika kapayapan at kapanatagan king Jerusalem king kekaban na ning bie na. Inya nganang mekibat, Mayap ing balitang dela mu kanaku a ibat king Ginu .
20: Makasulat king Istoria da ring Ari ning Juda ing heganaganang gewa nang Aring Hezekia at itang depositung danum a pepagawa na, at ing gewa nang piagusan danum papunta king siudad.
21: Mete ya i Hezekia, at ing anak nang i Manase ya ing menalili bilang ari.