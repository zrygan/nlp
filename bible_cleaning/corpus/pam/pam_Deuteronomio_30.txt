1: Potang mapalyari na la kekayu deting sumpa at bendisyun, at manuknangan na karing aliwang bansa nung nukarin na kayu inugse ning Ginung kekayung Dios, kanita yu na aganaka ing pamamili a inapag ku kekayu.
2: At nung pilinan yu at ding lahi yu ing mibalik king Ginu at mamintu king mabilug yung pusu at kaladua karing utus na a sasabian ku ngeni kekayu,
3: kanita malunus ya kekayu ing Ginung kekayung Dios, at kuanan na kayu karing bansa nung nu kayu miyugse, at ibalik na kayu ketang masaplalang kabilian.
4: Agyang pang miyugse kayu king pekamarayung suluk ning yatu, dakitan na kayu mu rin ning Ginung kekayung Dios
5: ban ibalik na kayu king gabun nung nukarin la menuknangan ding makatua yu at bandian yeng pasibayu. Lalu na kayung bendisyunan at parakalan a bilang maygit karing makatua yu.
6: Ibie ne kekayu at karing maging lahi yu ing pusung mapamintu ban luguran ye king mabilug yung pusu at kaladua at kumaba kayu bie.
7: At ipagpa na la ning Ginung kekayung Dios deting sumpa karing kalaban a menalipusta kekayu.
8: Pasibayu yeng pakiramdaman a siwala at mamintu kayu karing sabla nang kautusan a sasabian ku ngeni kekayu.
9: Pabandian na kayu at bendisyunan ing sablang daraptan yu, ding anak yu, ding sese yung animal, at ding tanaman yu. Tula na ning Ginu ing bendisyunan na kayung pasibayu antimo nung makananu yang metula karing makatua yu.
10: Mu pin, kailangan ing pakiramdaman ye ing siwala na ning Ginung kekayung Dios; mamintu king mabilug yung pusu at kaladua karing utus na at karing tuntunan a misulat keting libru ning Kautusan.
11: Uling iting kautusan a sasabian ku ngeni kekayu e ne man masakit pakiabutan o paki-intindian.
12: Alayu king matas a banua. E yu asabing Ninu ing mukiat karin ban kuanan na la at ban damdaman ta la at tuparan?
13: Alayu naman king kangatba ning dagat. Inya e yu asabing Ninu ing dalakit king dagat ban kuanan ne at ban damdaman ta ya at tuparan?
14: Atyu mismu siping yu ing kautusan; atyu karing asbuk yu at karing pusu yu, inya mayan yang tuparan yu.
15: Babie ku ngeni kekayu ing pamagpasya nung isanu ing pilinan yu: ing bie at ing kayapan o ing kamatayan at ing e ustu.
16: Nung pamintuan yu la ding kautusan na ning Dios a sasabian ku ngeni kekayu, nung luguran ye at tuparan ding sablang kautusan na ning Ginung kekayung Dios, kanita mibendisyunan ing bie yu at dakal kayu king bilang karin king gabun a pengaku nang ibie na kekayu.
17: Nung e kayu mamintu o e makiramdam king Ginu at gumulut ban samba at sumuyu karing aliwang dios,
18: kanita magisan kayu ngan. Sasabian ku na ngening aldong iti king e kayu magluat manuknangan king gabun a kekayung pupuntalan sumangid na ning Ilug ning Jordan ban bandian.
19: Ausan ke ing banua at ing yatu ban saksian da ku king ngening aldong iti inapag ku kekayu ing bie o ing kamatayan at ing bendisyun o ing sumpa. Inya ing pilinan yu ya ing bie ban ikayu at ding maging lahi yu e la mate.
20: Luguran ye ing Ginung kekayung Dios, mamintu kayu karing utus na at manatiling tapat ban kumaba ing bie yu karin king gabun a pengaku nang ibie karing makatua yung i Abraham, i Isaac, at i Jacob.