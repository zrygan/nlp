1: Inaus na lang mitipun Moises ding memalen na ning Israel. Kaybat, nganang migsalita, Ila deti ring miyayaliwang bage a inutus na ning Ginu ban daptan yu
2: Atin kayung anam a aldo ban daptan yu ing obra yu, pero sukat yang maging sagradung aldo ing kapitung aldo; metung yang aldo na ning pamagpaynawa a makatalaga para kanaku, ing Ginu . Paten ya ing ninumang magobra king Aldo ning Sabbath.
3: Agyang patau mung api kilub ding bale yu, e yu daraptan king Aldo ning Sabbath.
4: Nganang Moises karing sablang memalen na ning Israel, Oyni ing inutus na ning Ginu
5: Munie kayung ain para king Ginu . Ing ninumang matulang tupad kaniti sukat yang magdalang ain a gintu, pilak o kaya tangsu;
6: linen a mapinu; lanang asul, muradu o kaya malutu; telang megawa king bulbul ning kambing,
7: balat lalaking tupa a kiltian malutu; balat a mangasanting; dutung a akasia;
8: laru para karing sulu; miyayaliwang paniangkap para king larung paglania at mabanglung insenso;
9: batung onyx at aliwa pang alahas a itampuk king efod at king takap-salu.
10: Ngana pang Moises, Kailangan lang datang magobra ding sablang mangagaling a pangamat kekayu at gawan da ing sablang bage a inutus nang magawa ning Ginu
11: ing Tolda, ing peka bubungan na at ding tabing na, ding sabitan na, ding dalig, ding barakilan na, ding asias, at ding sulpakan;
12: ing Kaban ning Kasunduan at ding tambayuk na, ing Luklukan ning Lunus, at ing tabing na;
13: ing lamesa at bitis na ampon ding sablang kasangkapan, at ing piririnan tinape iyain king Dios;
14: ding sulu at pitumpakan ampon ding kasangkapan na't laru;
15: ing altar a pidurulukan insenso at ding tambayuk na; ing larung paglania; ing mabanglung insenso; ing tabing king pasbul ning Tolda;
16: ing altar a pidurulukan karing ain a kayabe ning sala-salang tangsu, ding tambayuk na at ding sabla nang kasangkapan; ing palangganang pipanuasan at ing talpakan na;
17: ding tabing para king patyu, ding asias, at ding sulpakan da reting asias; ing tabing para king pasbul a palub king patyu;
18: ding tulus na ning Tolda, at ding lubid para king Tolda ampon king patyu;
19: ding burdadung imalan a isulud da ring pari potang susuyu la kilub ning Banal a Lugal, ding imalan a sagradu para kang Aaron a pari at karing anak nang lalaki.
20: Likuan de i Moises at minuli la ngan ding sablang memalen na ning Israel,
21: at ing balang metung a metagkil a pusu migdala yang ain king Ginu para king pangagawa na ning Toldang tuknangan ning Ginu . Dela ra ing sablang kailangan para king pamanyamba at para king pamangawa karing imalan a isulud da ring pari.
22: Dinatang la ngan ding lalaki at babai a matulang babie. Atin nang magdalang pendiente, tingga, singsing, pulseras, kwintas, at miyayaliwang uring alahas a gintu, at telaga da la ngan king Ginu .
23: Minie no man detang ating telang mapinung linen, lanang asul, muradu, at malutu; telang megawa king bulbul ning kambing; balat lalaking tupa a kiltian malutu o mangapinung balat animal.
24: Dela da naman ding ating pilak o tangsu ing karelang ain para king Ginu , at binie da naman detang sablang ating tablang akasia a malyaring magamit king nanu pa mang obrang mangailangan tabla.
25: Ding sablang babaing maki gelingan a pangamat king pamanabal imalan, minie lang sinulad a linen at sinulad a lanang asul, muradu ampon malutu a ila mismu ding minabal.
26: Ginawa la namang sinulad king bulbul ning kambing.
27: Minie no mang batung onyx ding makatuang manimuna at miyayaliwang iyas a itampuk king efod at king takap-salu.
28: Migdala la namang miyayaliwang paniangkap at laru para karing sulu, larung paglania, at para king mabanglung insenso.
29: Inatad da ring sablang memalen na ning Israel a maki pusung maganaka ing babie da king Ginu para king obrang pagawa na kang Moises.
30: Nganang Moises karing Israelita, Pinili ne ning Ginu i Besalel a anak nang Uri at apu nang Hur ning tribu nang Juda.
31: Kitmuan ne king espiritu na at dininan neng gelingan, kagiwan, at beluan tungkul king nanumang uring obrang ating arti,
32: para king pamangulis miyayaliwang disenyu, at pamagobra king gintu, pilak ampon tangsu;
33: para king pamanabas karing batung sukat itampuk, para king pamandukit dutung, at para king miyayaliwa pang obrang ating arti.
34: Binie na naman ning Ginu kang Besalel at kang Oholiab a anak nang Ahisamac ning tribu nang Dan ing ituru ing gelingan da karing aliwa.
35: Dininan na lang gelingan a pangamat king pamagdibuhung bakal, king pamanabal linen a mapinu, pamamurda king lanang asul, muradu ampon malutu, at aliwa pang uring tela. Agyu ra ngan gawan ing miyayaliwang obra at magaling la ngan king pamagdisenyu.