1: Migsalita ya kanaku ing Ginu .
2: Ngana, Anak ning tau, aku ing Ginung Dios . Iti ya ing kakung sasabian king bansang Israel: Dinatang na ing kawakasan na ning mabilug a bansa!
3: Israel, dinatang na ing kawakasan. Takman mu na ing kanakung mua at atulan da ka king depat mu. Singilan da ka uli na ning makasumami mung ugali.
4: E ra ka ipanupaya o pakitanan lunus. Parusan da ka uli na ning makasumaming bage depat mu. Akilala mu kanita king aku ing Ginu .
5: Nganang magsalita ning Ginung Dios , Tuki-tuking datang keka ing kasiran.
6: Yari na ing sabla! Ya na iti ing kawakasan mu. Angga na ka ken!
7: Daratang ne ing kawakasan para kekayung taung manuknangan king bansa. Malapit na ing panaun a ala nang marapat a pamagselebra karing altar king bunduk; bukud mung kaguluan ing miras kekayu.
8: Malapit ku nang iparala ing bayat ning kanakung mua. Atulan da ka uli na ning makasumaming ugali mu. Parusan da ka king depat mung e ustu.
9: Ala kung itagan o pakitanan lunus. Parusan da ka uli na ning makasumaming bage depat mu. Akilala mu kanita king aku ing Ginu at king aku ing mamarusa keka.
10: Daratang na ing aldo ning kasiran. Merakal ing keyalan hustisia; susukdul na king banua ing ketasan mung lub.
11: Mamungang dakal a e mayap ing pamanampalasan. Alang mitagan karela, king karelang pibandian, king karelang dangalan o ligaya.
12: Dinatang na ing panaun. Malapit ne ing aldo nung kapilan mawalan nang ulaga ing pamaniali at pamagtinda, uling dugpa ing parusa na ning Dios king balang metung at metung.
13: Ala nang negosianting kumaba bie ban abawi na itang mewala na, uling dagpa ing mua na ning Dios king balang metung at metung. E la miligtas ding e mayap.
14: Tumiup ya ing trumpeta at magsadia ya ing balang metung at metung. Oneng ala metung mang munta king gera, uling dugpa ing mua na ning Dios king metung at metung.
15: Ating labanan karing dalan; ing pesti at danup atyu karing pibalebale. Mate ya king labanan ing ninumang atyu king marangle at paten ne ning sakit ampon ning danup ing ninumang atyu king siudad.
16: Tumakas la karing bunduk ding mapilan; mangari la karing patipating meyabuang karing kapatagan. Saingsing la ngan uli na ning kasalanan da.
17: Mangaina la ding gamat ning balang metung at metung at galgal la ding tud da.
18: Misulud lang imalan a magaspang at galgal ing mabilug dang pangatau. Makalbu la ding buntuk da at mibili la ngan king kamarinayan.
19: Iyugse da lang anting basura ding pilak at gintu ra karing dalan, uling e na la aligtas ning gintu at ning pilak king mikakalabkab nang mua ning Ginu . E da la agamit deti ban pakibatan da ing pamangailangan da o uluan ing danup da. Ing gintu at pilak ya ing sangkan king pamikasala da.
20: Kanitang misan pagmamaragul da la ring malagu rang alahas, oneng ginamit da la reti king pamangawang makasumaming idolo. Iti ya ing sangkan nung inya gewa nang makasumami ning Ginu para karela ing pibandian da.
21: Ngana ning Ginu , Paburen ku la ding dayuan ban panakawanan da la at ding taung e mayap ila ding kuma king sabla rang pibandian at dinatan da pa iti.
22: Gulutan ku la potang lapastanganan de ing pakamalan kung Templo, potang luban de ring mapanako at dinatan de.
23: Atyu king kagutgutan ing sabla uling mitmu ya ing bansa king pamakamate at mitmu la ding siudad king katampalasanan.
24: Paratangan ku la keti ding lalung e mayap diling bansa at pepaburen ku lang kuanan da la ring kekong tuknangan. Milako la tiwala ding kekong pekamasikan a lalaki potang ding bansa paburen ku lang lapastanganan da la ring lugal a kekong pisasamban.
25: Panintunan yu ing kapayapan potang ing kabiguan datang na, oneng e yu akit kapilan man.
26: Miliwas-liwas datang ing kasiran at e patugut datang ing e mayap a balita. Aduan yu kanita karing propeta ing sabian da kekayu ing amamatiag da. Ala la namang balung sabian ding pari karing tau at ala lang aibie nanumang payu ding makatua.
27: Magpaldas ya ing ari; milako ya kapanayan ing prinsipi at galgal la ding tau king takut. Parusan da kayu king sabla yung depat at atulan da kayu antimo nung makananu yu lang inatulan ding aliwa. Kanita ra akilala king aku ing Ginu .