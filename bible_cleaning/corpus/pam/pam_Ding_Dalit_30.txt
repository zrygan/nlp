1: Pupurian da ka, O Ginu ,
: uling linigtas mu ku;
: e mu peintulut ing tumula la kakung kalaban king kakung kabiguan.
2: O Ginung kakung Dios,
: minaus ku keka, at kakung katawan keka yang pepakayapan.
3: O Ginu , linigtas me ing bie ku king kamatayan,
: e mu ku inabe karing padulung na king kutkutan.
4: Pagkanta yang kapurian ing Ginu ,
: ikong sablang tapat!
: E yu kakalinguan pasalamat
: king lagyu nang banal!
5: Saguli mu ing mua na;
: kabang-kaba ing ganaka na;
: karas ning bengi mapalyaring ating lua,
: oneng datang ing tula.
6: Panatag ku lub sinabi,
: Matatag ku; e ra ku atugun.
7: Uli ning kayapan mu telakad mu kung matatag
: anti ding bunduk a e makikimut;
: inyang ing lupa mu keka yang pimpan,
: kaku dinatang ing takut at kaligaligan.
8: Keka, O Ginu , minaus ku;
: keka inawad ku
9: Nanu ing apala mu nung mate ku,
: nung wari't king aun kuldas ku?
: Apurian da ka kaya ding mete
: o asabi ing kekang kayapan?
10: Pakiramdaman mu ku sa, O Ginu ,
: at malunus ka kaku;
: Ginu , saupan mu ku!
11: Inalilan mung pamanerak
: ing kakung kalungkutan;
: leko mu ing paldas kung imalan,
: king tula karin mu ku belabalan.
12: Inya ngeni e ku malyaring magtahimik;
: alang tuknang kapurian keka ikanta.
: O Ginu , kakung Dios, parati kung pasalamat keka.