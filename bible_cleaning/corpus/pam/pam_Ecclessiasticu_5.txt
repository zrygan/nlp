1: E ka sa manalig king salapi o sasabian, Panatag ku bili uli ning pibandian ku.
2: E mu paintulutan ing idala na ka ning kasakiman at ning katampalasanan.
3: E mu sa isipan king ala kang kikilalanan a maki upaya keka. Nung makanyan ing palage mu king sarili mu, siguradu na kang parusan ning Ginu.
4: E mu sa sasabian, Dinapat kung pamikasala, oneng kaybat ala namang milyari. Mapibabata ya ing Ginu.
5: E mu pakasiguraduan ing patawaran na ka ning Ginu ngening e na ka man tutuknang darapat kasalanan.
6: E mu sasabian, Tune yang malunusan ing Dios, patawaran na ing kasalanan ku nu man anti karakal. Wa, malunusan ya, oneng mimimua ya at bubulus na ing mua na karing palpikasala.
7: Mibalik na kang agad king Ginu. E mu isipan king iti malyari mung pibukas-bukas. Mapalyaring biglang datang ing mua na keka at mate ka king parusa na.
8: E mu sa panaligan ing pibandian a ibat king e ustung paralan, uling e mu naman agamit king aldo ning pamanukum ning Dios.
9: E mu sa pagkapilitan ing paligayan mu la ding sabla o nanayunan ing sablang sasabian da ring tau.
10: Maging matatag ka sana king kekang katatalakaran a kapaniwalan at e milaban-laban ing kekang sasabian.
11: Makasadia ka sanang makiramdam at maingat king pamamie mung pakibat.
12: Makibat ka nung aintindian mu ing pisasabian; oneng isara me ing asbuk mu nung e mu aintindian.
13: Mapalyaring miparangalan ka o mangapakarine king kekang sasabian; malyari na kang idala ning dila mu king kapahamakan.
14: E mu paintulut ing maging pikabaluan ka anting maindredus, at e ka mangalat balita a makasira karing kalupa mung tau. Mangapakarine la ding mapanako at pikakasaman no man ding malaram.
15: E ka darapat nanumang maragul o malating kasiran,