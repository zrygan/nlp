1: Nganang pasibayung migsalitang Job
2: Sana misan pa ing bie ku maging kalupa ne ning sadia
: inyang ing Dios ingatan na ku,
3: kanita pane yang kayabe ku,
: dirinan na kung sala king pamaglakad ku king karalumduman.
4: Kanita mabandi ku,
: at iningat ne ning lugud ning Dios ing pibalebale ku.
5: Kanita kayabe ke ing Dios a Mayupaya,
: at atyu la siping ku deng anak ku.
6: Dirinan da kung dakal a gatas ding baka ku at kambing,
: agyang keng mabatu tutubu la ding tanaman kung olibo.
7: Potang magpulung la ding makatua ning siudad,
: at munta ku king lugal ku libutad da,
8: potang akit da ku ding kayanakan lelele la ba da kung dinan dalan,
: at tatalakad la ding makatua ban ibie dang karelang galang.
9: Tuknang la king pamagsalita ra ding karelang manimuna,
10: agyang ding karela pikabaluan manahimik la.
11: Ding balang menakit o mekaramdam kaku
: atin lang mayap a balung sabian tungkul king kakung gagawan.
12: Potang saingsing ya ing kalulu, sasaup ku;
: sinaupan ku la ding ulilang e ra balu man nung ninu ing karelang lapitan.
13: Kapurian babie da kaku detang tau atyu king kalalaman ning karelang kasakitan.
: Aku ing sangkan inya magkanta la ding babaing mebalu king tula ra.
14: Menatili kung darapat king makatuliran, at king alang pamangabiran.
15: Aku ing meging mata da ring bulag,
: at bitis da ring pile.
16: Aku ing tata da ring kalulu, at menalakaran king panig da ring dayuan a atyu king kaligaligan.
17: Sinira ku ing upaya da ring taung mabagsik,
: at karelang biktima kakung segipan.
18: Ing mie kung makaba ya ing kakung asahan,
: at mate ku king katahimikan kilub ning kakung tuknangan.
19: Ing kalupa ku ya ing tanaman
: a king danum kakung yamut e la kagigisanan,
: at ding kakung sanga kabukas king ambun mabasa la.
20: Pupurian da kung alang tuknang ding tau,
: at kapilan man e na ku likuan ning kakung sikanan.
21: Neng babie kung payu, king kakung sasabian
: ding tau tahimik la at makiramdam;
22: kayari ku ala na lang daragdag pa.
: Penamdaman da ing sinabi ku karela;
23: tatanggapan do ngan ding sabla
: kalupa ning pamanialubung ning ortelanu king uran kaybat ning kaleldo.
24: Tinimanan ku la inyang milalako ing tiwala ra;
: mesikan la lub uli ning masaya kung lupa.
25: Kinua ku ing pamamahala, at gewa ku ing pamagpasya;
: penimunan ku la anting ari karing tropa na,
: at dininan tula king panaun ning kalungkutan da.