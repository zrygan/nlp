1: O munie kayung kapasalamatan king Ginu ,
: uling mayap ya;
: wagas ing lugud na at alang angga.
2: Ding memalen ning Israel bustan sabian da,
: Wagas ing lugud na at alang angga.
3: Ding pari ning Dios bustan yung sabian da,
: Wagas ing lugud na at alang angga.
4: Ding sablang sasamba king Ginu , bustan yung sabian da,
: Wagas ing lugud na at alang angga.
5: Inyang atyu ku king kagutgutan minaus ku king Ginu ;
: pekibatan na ku at linigtas na ku.
6: Nung ing Ginu atyu ya king kakung siping ala kung pitakutan;
: ing ninumang tau kaku ala yang arapat nanuman.
7: Ing Ginu ya'ng sasaup kaku;
: akit ku lang masambut ding kapate ku.
8: Masanting e palak ing magtiwala king Ginu
: kesa king kalupang tau.
9: Masanting e palak ing magtiwala king Ginu
: kesa karing pamuntuk da ring tau.
10: Pedurutnan da ku ding kalaban,
: oneng king lagyu ning Ginu kaku la ngan deigan.
11: Nu ku man lumawe makapadurut la kaku,
: oneng king lagyu ning Ginu kaku lang simbut!
12: Anti lang putakti a linusub kaku,
: mitatau lang kalupa ning talahib;
: oneng king lagyu ning Ginu gisan ku la ngan!
13: Maibug kung miragsa inyang gipitan da ku,
: ing Ginu dininan na kung kasaupan.
14: Gagawan na kung mayupaya at masikan ning Ginu ;
: ya ing babie kaligtasan kaku.
15: Kekong pakiramdaman ing masayang kantahan ning tagumpe
: ding king tolda da ring memalen ning Dios.
: Ngara, Ing mayupaya nang gamat ning Ginu ya ing makirapat kaniti!
16: Ing upaya na ya'ng minie tagumpe king kekatamung pamakilaban karing kalaban.
17: E ku mate, nune mie ku
: ban sabian lang depat ning Ginu .
18: Perusan na kung mabayat ning Ginu ,
: oneng e na peintulut ing mate ku.
19: Ibuklat yu la ding pasbul ning Templo;
: lungub ku at pasalamat king Ginu !
20: Iti pasbul ne ning Ginu ;
: deta mung makatuliran ilang keti daralan.
21: Ginu , ika ing kakung pasalamatan,
: uling kakung panalangin kekang pekibatan layun mu kung pepagtagumpayan.
22: Ing sikuil dang batu ding manalakad bale,
: ya naman ing linto pekamasalese.
23: Ing Ginu ya ing makirapat kaniti,
: at tune makapagmulalang lalawan!
24: Iti ya ing aldo tinatag ning Ginu ;
: sukat tamung tumula at magsaya!
25: Iligtas mu kami sana, O Ginu , iligtas mu kami!
: Papagtagumpen mu ing sablang lakad mi!
26: Itang daratang king lagyu ning Ginu , bendisyunan ne sa;
: ibat king Templo tanggap yang bendisyun!
27: Ing Ginu ya ing Dios; meging maganaka ya kekatamu!
: Kabang tatalan tamung sangang tanaman,
: pagmulan ing piesta at maglakad tamung makapadurut king altar.
28: Ika ing kakung Dios, at keka pasalamat ku;
: isalita ku ing kekang degulan.
29: O munie kayung kapasalamatan king Ginu , uling mayap ya;
: wagas ing lugud na at alang angga.