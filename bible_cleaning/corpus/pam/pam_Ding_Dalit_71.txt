1: Ika, O Ginu , ing lalapitan kung salilungan,
: e mu sa paintulut dugpa kaku ing kabiguan!
2: Uli ning makatuliran ka, kakung asahan ing saupan mu ku at iligtas;
: dalangin ku pakiramdaman mu; sagipan mu ku.
3: Maging anti ka sanang matibe salilungan para kaku,
: metung a kuta a dipensa ku kapilan man;
: ika ing kakung salilungan at talaingat.
4: O Dios ko, iligtas mu ku karing e mayap a tau;
: king gamat ding e matulid at mabagsik a tau iligtas mu ku.
5: Ika, O Ginung Dios , ing kakung kapanayan at asahan
: manibat na kanitang anak ku.
6: King mabilug kung bie keka ku manalig,
: ika na ing miningat at minantabe kaku manibat na kanitang mibait ku.
: Inya naman kapilan man ika ing kakung purian.
7: Ing bie ku pialimbawanan ya karing aliwa,
: uling ika ing masikan kung talaingat.
8: Patitingapun pupurian da ka;
: babalita ku ing kekang ligaya.
9: Ngening matua na ku, e mu ku sana lalakuan;
: e mu ku sana paburen ngening tatakasan na na ku ning kakung sikanan.
10: Magsalita lang laban kaku ding kalaban,
: at buri da kung patayan.
11: Ngara, Ing Dios likuan na ne;
: tara, tagalan ta ya at dakpan;
: uling ala nang sumaup metung man.
12: O Dios ko, e ka sa lalaut kaku
: magmalagua ka, O Dios ko, ba mu kung saupan.
13: Mananu na sanang kaku sasalake
: masambut la at mate;
: detang magnasang panasakitan da ku
: milako la sana dangalan at mangapakarine.
14: Manalig ku keka king kapilan pa man,
: at lalu da kang purian alang tuknang.
15: Ibalita ku ing kekang kayapan,
: at aldo-aldo ibalita ku ing binie mung kaligtasan
: agyamang iti e ku aintindian.
16: Purian ku, O Ginung Dios , Kakataskatasan,
: ing makapagmulala mung kayupayan
: kakung sabian masikan, ing keka bukud mung kayapan.
17: Manibat na inyang kayanakan ku, O Dios, tiru mu na ku
: at aku naman ala kung tuknang mamalita
: karing makapagmulala mung dapat.
18: Ngening matua na ku at maputi na buak,
: O Dios ko, e mu ku sana lalakuan.
: Mantabe ka kaku kabang ipamalita ku pa
: karing lahing daratang ing kekang kayupayan at sikanan.
19: O Dios, mayupaya ka, at ing kekang katuliran miraras angga king matas a banua.
: Kekang depatan makapagmulala; O Dios, ala kang kalupa.
20: Peintulut mu ing kakung dalanan ing dakal a mabayat a kaligaligan,
: makanyan man kaku parati mung babalik ing sikanan ban e ke dasan ing malalam a kutkutan.
21: Kakung dangalan kekang dagdagan,
: at pasibayu mu kung paligayan.
22: King kakung lira, O Dios, purian da ka't pasalamatan,
: purian ku ing kekang katapatan;
: pagkanta da ka at bagayan ning alpa,
: O bukud Banal ning Israel.
23: Kulisak kung mitmung saya potang magkanta ku para keka;
: uli ning pamagligtas mu kaku,
: kaladua ku purian na ka.
24: At king kekaban ning patingapun ining kakung dila
: ing katuliran mu ipamalita na
: uling mengapakarine la at milako dangalan
: detang bisang aku ing karelang panasakitan.