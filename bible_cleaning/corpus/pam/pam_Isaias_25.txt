1: Ika ing kakung Dios, O Ginu ;
: galangan ke at purian ing lagyu mu.
: Dinapat kang bage pagmumulalan;
: king katapatan keka lang tiparan
: ding planung kekang belangkas king panaun a milabas.
2: Keka lang lesakan ding siudad,
: at pati pader keka lang tibagan.
: Ding palasyung telakad ding kekeng kalaban
: e na la lunto kapilan man.
3: Purian da ka ding bansang mayupaya,
: at pitakutan da ka ding siudad da ring mabagsik a bansa.
4: Ding kalulu at alang akarapat keka linapit la,
: at meging panatag la king oras ning kaligaligan da.
: King panaun ning bagyu dirinan mu lang tuknangan,
: at king pali ning aldo metung a salilungan.
: Anti lang bagyung daratang ding lalaking tampalasan,
5: anting lawi king malanging lugal.
: Oneng ika, Ginu , kalaban mi keka lang pepatahimikan!
: Kekang pepatuknangan kulisak ding lalaking tampalasan;
: anting lulam a parimla king aldo malisangan.
6: Keting Bunduk ning Zion magsadia yang dakal a pamangan at inuman ing Ginung Mayupaya para karing sablang bansa keti king yatu. Maniaman a pamangan at mangamal diling alak ing pepasadia na.
7: Keti na biglang ipawi ing lulam na ning lungkut a malambat nang tatakap karing sablang bansa.
8: Ilako na neng lubus ning Ginung Dios ing kamatayan! Pulisan na ing lua na ning balang metung, at ilako na ing kamarinayan a daralanan na ning balen na king mabilug a yatu. Ing migsalita kaniti ya ing Ginu .
9: Potang mapalyari na iti, sabian na ning balang metung, Ya ing kekaming Dios! Binili mi ing kapanaligan mi king Dios at linigtas na kami. Ya ing Ginu . Binili mi ing kapanaligan mi king Dios at matula kami ngeni ampon masaya uling linigtas na kami!
10: Idipensa ne ning Ginu ing Bunduk ning Zion, oneng madamusak la ding memalen na ning Moab nung makananung madadamusak ing are king dinat da ring animal.
11: Igawang da la ring karelang gamat; balamu magkapilit lang kawe, oneng pakarinayan na la ning Dios at lumbug la ding gamat da; ala lang akarapat.
12: Lasakan na la ning Dios ding dipensa na ning Moab at ding matas dang pader at idagsa na la deti king alikabuk.