1: Kanita nganang mekibat Moises, O nu mo pung e ra ku paniwalan ding Israelita at e la makiramdam king sabian ku karela? Nanu pu ing gawan ku potang sabian da king e ya tutung pepakit kanaku ing Ginu ?
2: Nanu ya ing tatalnan mu? nganang kinutang ning Ginu .
: Tukud ya pung pastul, nganang mekibat Moises.
3: Ngana ning Ginu , Moises, iyatsa me king gabun. Inatsa ne at meging ubingan ya ing tukud, at memulayi yang linaut king ubingan.
4: Kanita ngana ning Ginu kang Moises, Damputan me king iki ing ubingan. Inya dimput ne king iki at pasibayu yang meging tukud.
5: Ngana ning Ginu , Gawan mu ing anti kanyan ban patunayan mu karing Israelita king ing Ginu , ing Dios ding makatua da, ing Dios nang Abraham, Isaac, at Jacob pepakit ya keka.
6: Ngana pa ning Ginu kang Moises, Ipalub me ing gamat mu king baru mu tulid ning salu mu. Memintu ya, at inyang ilual ne ing gamat na ikit ne king atin yang sakit a ketung; maputi yang anting yelu.
7: Kanita ngana ning Ginu , Ipalub meng pasibayu ing gamat mu king baru mu tulid ning salu mu. Memintu ya i Moises, at inyang ilual neng pasibayu ala ne ing sakit a ketung; kalupa na ne ning sadia.
8: Nganang sinabi ning Dios, Nung e la bisang maniwala keka king mumunang bage pagmumulalan a gawan mu, mapalyaring maniwala na la king kadua.
9: Nung sakaling e la pa maniwala kareting aduang bage pagmumulalan at e la bisang makiramdam king sasabian mu, kuma kang ditak a danum king Ilug ning Nilo at ibulus mu king gabun. Maging daya ing danum.
10: Nganang Moises, Ginu , e ku pu talagang biasang magsalita manibat na king ibat at angga na ngening pakisabian yu ku. Makuyad ku pu dila; urut-urut ku pung magsalita.
11: Ngana ning Ginu , Moises, ninu wari ing minie king asbuk ning tau? Ninu ing maki upayang gawan neng maklak o pipi? At ninu ing makaibie king panimanman na o makabulag king tau? Alang aliwa nune aku, ing Ginu .
12: Sulung, lumakad na ka! Saupan da kang magsalita at ituru ku keka nung nanu ing sukat mung sabian.
13: Nganang tinutul Moises, Ginu , nung malyari pu sana mitubud na kayu mung aliwa.
14: Inya mimua ya ing Ginu kang Moises. Ngana, Atyu ne man ing kapatad mung i Aaron a Levita! Balu ku king biasa yang magsalita. King kamatutuanan papunta ne keti ban makikit keka; matula yang akit na ka.
15: Pakisabian me at sabian mu itang sukat nang sabian. Parehu da kayung saupan magsalita at ituru ku kekayu nung nanu ing sukat yung gawan.
16: I Aaron ya ing maging talapagsalita mu karing tau, at mangari ka mong Dios kang Aaron. Sabian mu ing sukat nang sabian.
17: Idala me ing kekang tukud-pastul a kekang gamitan ban makagawa kang bage pagmumulalan.
18: Mibalik ya i Moises kang Jetro, ing katuangan na, at ngana, Tatang, paintulutan yu ku sanang makapagbalik karing kamaganak ku karin Ehipto ban lawan ku nung mabie la pa. Mebisa ne man i Jetro at peintulutan neng mako i Moises.
19: Ngana ning Ginu kanitang atyu ya pa i Moises king Midian, Moises, magbalik na ka karin Ehipto, uling mete na la detang bisang makamate keka.
20: Inya tiki neng Moises ing asawa na at ding anak nang lalaki. Seke na la king asno at meko na lang papunta Ehipto; pidala-dala ne itang tukud-pastul a inutus ning Dios a idala na.
21: Ngana ning Ginu , Moises, anti na ning magbalik na ka Ehipto, e mu la sana kakalinguan gagawan detang sablang bage pagmumulalan king arapan ning ari. Dininan da kang upayang makarapat kareti. Makanyan man, pasiasan ke lub ing ari at e na la paintulutan mako ding Israelita.
22: Kanita sabian mu king ari king aku, ing Ginu , sasabian ku, Ing Israel ya ing anak kung pangane.
23: Sinabi ku na keka king paintulutan meng mako ing anak ku ban kanita asamban na ku, oneng e ka mebisa. Ngeni paten ke ing anak mung lalaking pangane.
24: Kanitang papunta la Ehipto, kabang paynawa la pintalan ne ning Ginu i Moises at pignasan neng paten.
25: Oneng i Zipora, ing asawa nang Moises, kinangwa yang metung a mataram a batu at ya ing ginamit na ban sirkunsisyunan ne ing anak nang lalaki. At kaybat, tigkil ne ing pipututan ketang atyu karing pilatan da ring puad nang Moises. Nganang Zipora kang Moises, Ngeni meging asawa da na ka king kapamilatan na niting daya.
26: Inya e ne belaus pete ning Ginu . Kanita na sinabing Zipora king kesal ne i Moises uli na ning sirkunsisyun a merapat.
27: Ngana ning Ginu kang Aaron, Munta ka karin king disyerto at saganan me i Moises. Memintu ya i Aaron at minta ya king bunduk ning Dios. Disnan ne i Moises karin at saka ne inuma.
28: Sinabi na ngan Moises kang Aaron ing sablang sinabi na ning Ginu inyang sinabi nang magbalik ne Ehipto. Sinabi na la namang Moises kang Aaron detang bage pagmumulalan a parapat ning Ginu .
29: Meko la ilang adua at minta Ehipto at saka ra la tinipun ding sablang manimuna na ning Israel.
30: Sinabi nang Aaron karela ing sablang sinabi na ning Ginu kang Moises at kaybat gewa na lang Moises detang sablang bage pagmumulalan king akakit da ring tau.
31: Meniwala la ding tau at inyang dimdam da king ing Ginu ya ing dinalo karela at king ikit na ing kasakitan a daralanan da Ehipto, dinuku la ngan at simban de ing Ginu .