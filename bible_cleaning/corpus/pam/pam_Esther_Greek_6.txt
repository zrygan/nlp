1: King benging ita, e ne pepatudtud ning Ginu i Aring Asueru, inya pepakua ne king kalihim na ing librung talaan king istoria ning kayarian at binasa ne para king ari.
2: Mebasa keting talaan nung makananu nang atuklasan Mordecai ing tangka ding aduang lalaking kapun a guardia ban paten de ing ari.
3: Nganang kinutang Aring Asueru, Nanung ablas o parangal ing miyabie kang Mordecai tungkul kaniting mayap a depat na kanaku?
: Ngarang mekibat ding talasuyu na, Ala pu!
4: Kabang mangutang ya ing ari tungkul king depat nang mayap Mordecai, linub ya king patyu ning palasyu i Haman. Dinatang ya karin i Haman ban aduan king ari king ibitin ya batal i Mordecai king pibitayan a makasadia na.
: Kitang ning ari, Ninu itang atyu king patyu?
5: Pekibat ding talasuyu, I Haman pu ing atyu karin.
: Sinabi na ning ari, Paluban ye keni.
6: Linapit ya i Haman at ngana ning ari, Haman, nanu ing sukat kung daptan king taung buri kung parangalan?
: Ngana king lub nang Haman, Ninu mo ing parangalan na ning ari nung aliwa aku?
7: Inya nganang Haman king ari, Nung yang buring parangalan ing ari,
8: pakua ye pu ing metung karing imalan yu at ing metung karing kabayu yu king kural.
9: Ibie ing imalan at ing kabayu king metung karing kekayung magaling a pamuntuk ban ipasulud na ing imalan king taung buri yung parangalan. Kaybat isake ne king kabayu at ilibut king plasa ning siudad kabang kukulisak na ing anti kaniti: Oyni ing lalaking buri nang parangalan mitmung tula ning ari!
10: Kanita ngana ning ari kang Haman, Nung makanyan, malagua ka, kuanan me itang imalan ku at itang kabayu. Ing sablang sinabi mu ya ing daptan mu kang Mordecai, ing Judiong makalukluk king patyu ning palasyu. Ala ka sanang lalaktawan king sinabi mu.
11: Inya kinua neng Haman ing metung karing imalan ning ari at ing kabayu. Sinulud na kang Mordecai ing imalan at seke ne king kabayu; linibut ne king mabilug a siudad kabang kukulisak na, Oyni ing lalaking buri nang parangalan mitmung tula ning ari!
12: Kaybat na nita, mibalik ya i Mordecai karin king patyu ning palasyu. Memalagua ne mang minuli keta karela i Haman; malungkut ya at tatakpan ne ing lupa na uli na ning mengapakarine ya.
13: Kinwentu na kang Zeres a asawa na at karing kakaluguran na ing sablang milyari. At nganang Zeres at ding kakaluguran na, Haman, malapit nang milako ing upaya mu at miyabie na kang Mordecai. Judio ya. E me malyaring sambutan uling atyu kang Mordecai ing mabie Dios.
14: Kabang mipapagsalita la pa, dinatang la ding lalaking kapun a tubud na ning ari, at tiki re i Haman king pamangan a sidia nang Ester.