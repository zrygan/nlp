1: Ila deti ring pamilya nang Aaron at Moises kanitang migsalita ya karela ing Ginu karin king Bunduk ning Sinai.
2: Apat la ring anak nang lalaking Aaron: i Nadab, ing pangane, i Abihu, i Eleazar, at i Itamar.
3: Ila ring milanian at mitalagang pari,
4: oneng mete ya i Nadab at i Abihu inyang minain lang api a e makayagpang king kaburian na ning Ginu karin king Disyerto ning Sinai. Ala lang anak, inya i Eleazar at i Itamar ila ring meging pari kabang mabie ya pa i Aaron a tata ra.
5: Migsalita ya ing Ginu kang Moises. Ngana,
6: Idala mu la keti ring miembru na ning tribu nang Levi at kaybat tulduan mu lang kasaup nang Aaron.
7: Ila ring sumaup kang Aaron at karing memalen king pamaniuyu ra king Toldang tuknangan ku.
8: Ila ring mingat karing kasangkapan na ning Tolda at tupad karing aliwa pang katungkulan para karing memalen na ning Israel.
9: Bukud mung ding Levita ilang tulduan mung kasaup nang Aaron at ding anak na; mitutuk la para karela.
10: Ibie mu ing obrang pari kang Aaron at karing anak na. Paten ya ing ninumang mangangas magobra king obra da.
11: Ngana pa ning Ginu kang Moises,
12: Pinili ku la ring Levita karing sablang lahi nang Israel bilang kayalili da ring anak a pangane mibait; inya bandi ku la ring Levita.
13: Kanaku la ring sablang pangane uling kanitang pete ku la ring sablang pangane karin Ehipto telaga ke para kanaku ing balang pangane king Israeltau ya man o sese animal. Wa, kanaku la mangaintulid. Aku ing Ginu .
14: Migsalita ya ing Ginu kang Moises karin king Disyerto ning Sinai. Ngana,
15: Ilista mu la ngan ding lalaki king tribu nang Levi manibat king pabulan a tua at paitas agpang king karelang pamilya.
16: At memintu ya king utus i Moises.
17: Oreti ding lagyu da ring anak nang lalaking Levi: i Gerson, i Kohat, at i Merari.
18: Mika adua yang anak a lalaki i Gerson: i Libni at i Simei.
19: Ding anak nang lalaking Kohat ila ri Amram, Izar, Hebron, at i Uziel.
20: Ding anak na namang Merari ila ri Mahli at Musi.
: Ila deti ring pamilyang linto kang Levi agpang king sarasarili dang pamilya.
21: Kang Gerson ya linto ing pamilyang Libni at Simei; ausan da lang Gersonita.
22: Ing kabilugan a mitala rang bilang ding lalaki manibat king idad a pabulan: pitu lang libu limang dalan.
23: Italakad da la ring tolda ra king dane albugan at kagulutan na ning Toldang tuknangan ning Ginu .
24: I Eliasaf a anak nang Lael ya ing karelang pamuntuk.
25: Ila ring ating katungkulan king Tolda; karing tabing kilub, king kilual, at king palub;
26: karing tabing ning patyu a makapadurut king Tolda, king altar at king tabing palub king patyu. Ila naman ding maki katungkulan king pangagamit da reting mebanggit king kasuyuan.
27: Kang Kohat ya linto ing pamilyang Amram, Izar, Hebron, at Uziel.
28: Ing kabilugan a mitala rang bilang ding lalaki manibat king idad a pabulan: walu lang libu anam a ralan.
29: Italakad da la ring tolda ra king dane mauli na ning Toldang tuknangan ning Ginu .
30: I Elizafan a anak nang Uziel ya ing karelang pamuntuk.
31: Ila ring ating katungkulan king Kaban ning Kasunduan, ing lamesa, ing tumpakan-sulu, ding altar, ding kasangkapan a gagamitan da ring pari king Banal a Lugal, at king tabing palub king Kabanal-banalan a Lugal. Ila naman ding ating katungkulan king pangaingat da reting mebanggit king kasuyuan.
32: Ing pekapamuntuk da ring Levita ya i Eleazar, ing anak nang Aaron a pari. Ya ing mamahala karing ating katungkulan king Banal a Lugal.
33: Kang Merari la linto ding pamilyang Mahli at Musi.
34: Ing kabilugan a mitala rang bilang ding lalaki manibat king idad a pabulan: anam lang libu aduang dalan.
35: Italakad da la ring tolda ra king dane norti na ning Toldang tuknangan ning Ginu . I Zuriel a anak nang Abihail ya ing karelang pamuntuk.
36: Ila ding ating katungkulan karing balangkas na ning Toldang tuknangan ning Ginu , karing barote, karing asias, karing talpakan, at karing sulpakan. Ila ding ating katungkulan king pangaingat da reting kagamitan.
37: Ila naman ding ating katungkulan karing asias, karing talpakan, karing tulus, at karing lubid na ning patyu.
38: King dane aslagan arapan na ning Toldang tuknangan ning Ginu karin la manalakad tolda ri Moises at Aaron at ding anak na. Ila ding ating katungkulan mangasiwa king sablang kasuyuan king Banal a Lugal para karing memalen na ning Israel. Subali karela, paten ya ing ninumang lumapit king Banal a Lugal.
39: Ing kabilugan a bilang da ring lalaking Levita a alista da ri Moises at Aaron agpang king utus na ning Ginu heganagana, adua lang pulu't aduang libu.
40: Nganang migsalita ning Ginu kang Moises, Ilista mu la ngan a lagyu ding sablang anak a lalaking pangane da ring memalen na ning Israel manibat king idad a pabulan at paitas.
41: Ikalilua mu la ring Levita para kanaku bilang kalibe da ring pangane lalaking anak da ring Israelita. Aku ing Ginu . Ikalilua mu la naman ding sese rang animal ding Levita bilang kalibe da ring pangane anak da ring sese rang animal.
42: Memintu ya i Moises king inutus na ning Ginu . Linista na la ngan a lagyu ding anak a pangane
43: manibat king idad a pabulan at paitas. Heganagana, adua lang pulu't aduang libu at aduang dalan pitung pulu't atlu.
44: Ngana pa ning Ginu kang Moises,
45: Italaga mu la kanaku ding Levita bilang kalibe da ring pangane anak a lalaki da ring Israelita, at antimu rin ding pangane anak da ring sese rang animal ding Levita bilang kalibe da ring anak dang pangane.
46: Uling mas dakal lang aduang dalan pitung pulu't atlu ring anak a pangane da ring Israelita kesa karing Levita, kailangan ing payatbus mu la ring labis a anak
47: king alagang limang pirasung pilak ing balang metung at metung, agpang king timbangan ning santuaryu.
48: Ibie la reting salapi kang Aaron at karing anak nang lalaki.
49: Inya memintu ya i Moises at kinua na la ring salaping panatbus karing labis a pangane anak da ring Israelita.
50: Libu atlung dalan anam apulu't lima lang pirasung pilak ding melikum.
51: Binie na lang Moises kang Aaron at karing anak nang lalaki deting salaping panatbus, antimo ing inutus na ning Ginu .