1: Ing Dios sasabian na,
: Ikong bansang atyu king marayu,
: magtahimik kayu at makiramdam kaku!
: Magsadia kayu king pamisampa yu king kasu yu king husgadu.
: Mirinan kayung oras ban magsalita.
: Mitipun tamu ban lawan nung ninu ing ating katuliran.
2: Ninu wari ing migdala king gererung ibat king aslagan,
: at minie king tagumpe na?
: Ninu ing babie tagumpe laban karing ari at bansa?
: Mengari lang alikabuk potang espada na dagpa ya karela!
: Mengari lang are papaid ning angin neng sasambulat na lang pana na!
3: Panagalan na la at ing pamanagal na alang pangayantala;
: uli ning bilis ding bitis na balamu king gabun e la man dagpa.
4: Ninu ing mekapasari kaniting mepalyari?
: Ninu ing tinuldu king lakad ning istoria?
: Aku, ing Ginu , atyu na ku manibat na king kapupurmeruan
: at aku, ing Ginu , atyu ku pa mu rin angga king kawakasan!
5: Ikit ding memalen da ring marayung bansa ing kakung depatan;
: mitakutan la at king takut da gagalgal la.
: Inya miyabe-abe la at datang.
6: Mipapaniaup la at miyabe-abe, at pasiknangan de lub ing metung at metung.
7: Sabian ning kalpinteru king plateru, Masanting ya ing gewa mu!
: Itang migmoldi king idolong makintab
: pasiknangan ne lub itang memorma.
: Sabian ding aliwa, Masanting ya pangalapat
: at saka de papaku ing idolo king pagkabilian na.
8: Oneng ika, Israel, a kakung talasuyu,
: ika ing balen a pinili ku,
: ing lahi nang Abraham a kakaluguran ku.
9: Kinua da ka ibat karing wakas ning yatu;
: inaus da kang ibat karing suluk nang pekamarayu.
: Ika ing kakung talasuyu, ngakung sinabi keka.
: E ra ka pepaburen, nune pinili da ka.
10: E ka tatakut; kayabe mu ku!
: Aku ing kekang Dios; e ka sa mitatakutan.
: Gawan da kang masikan at kakung saupan;
: ingatan da ka at iligtas.
11: Lawan mu, detang mua keka
: takman da ing kamarinayan ning pangasambut.
: Mate la detang makilaban keka,
12: at keti king yatu mawala la.
13: Aku ing Ginung kekang Dios,
: pasiknangan da ka at keka kakung sabian,
: E ka tatakut; saupan da ka.
14: Ing Ginu sasabian na,
: Israel, agyang malati ka at maina,
: e ka sana tatakut; saupan da ka.
: Aku, ing banal a Dios ning Israel, ing magligtas keka.
15: Gawan da kang anti ing metung a pidadaran,
: metung a bayu at mataram a kasangkapan.
: Daran mu la ding bunduk at keka lang lasawan,
: at gawan mong alikabuk ding sablang bunduk-bundukan.
16: Keka lang iyatsa king matas;
: isulapo ning angin
: at isalbag ning alisus.
: Kanita ika tumula ka, uling aku ing kekang Dios;
: aku ing kekang purian, ing Banal a Dios ning Israel.
17: Potang ding memalen ku king pamangailangan da manintun lang danum,
: at potang langi la king kau ding karelang akmulan,
: kanita, aku ing Ginu , pakibatan ku ing karelang dalung.
: Aku, ing Dios ning Israel, kapilan man e ku la gulutan.
18: Gawa kung dakal a ilug a magus libutad ding malanging bunduk-bundukan,
: at sibul a magus karing kapatagan.
: Palto kung dakal a danum king disyerto,
: at batis king malanging gabun.
19: Patubuan ku la king disyerto ding tanaman a sedro,
: akasia, mirto, at olibo.
: King malanging gabun palto ku lang kagubatan,
: kagubatan ding tanaman a sipres ampon pino at tanaman a hunipero.
20: Akit da iti ding tau at karelang abalu
: king aku, ing Ginu , ing pepasari kaniti.
: Akua rang aintindian
: king ing Banal nang Dios ning Israel ya ing mekapalyari kaniti ngan.
21: Ing Ginu , ing Ari ning Israel, sasabian na,
: Ikong kikilalanan dang dios ding bansa, yapag ye ing kasu yu;
: idala yu la ding kekong katibayan!
22: Me ko keni at ulan yu ing mapalyaring bage
: ba tamung abalu nung kapilan iti mapalyari.
: Ipalino yu la king ukuman ding bage milyari king milabas,
: at sabian yu ing sablang kabaldugan da kekami.
23: Isalita yu kekami ing darala ning aldo bukas;
: kanita abalu mi king dios kayu pin!
: Agyang ditak mu dapat kayung kayapan o kaya parala kayung kasakitan;
: katmuan yu kami king takut at king kapagmulalan!
24: Ikayu at ing sablang daraptan yu ala ngang ulaga;
: makasumami la ding kekayu sasamba!
25: Pinili ke ing metung a lalaking manuknangan king aslagan;
: itubud ke ibat king norti ba na lang lusuban.
: Talasan na lang anting burak ding mamuntukan;
: mangari ya king taung gagawang kuran king pila daramusak.
26: Ninu kekayu ing menula king iti ya ing mapalyari
: ban asabi mi king ustu kayu pala?
: Metung man kekayu ala yang sinabi agyang metung mung amanu;
: alang mekaramdam king atin kayung sinabi!
27: Aku, ing Ginu , ing minunang memalita king Zion.
: Atin kung tiburan ban king Jerusalem sabian,
: Mumuli na lang kekang memalen!
28: Inyang lawan ku la ding dios,
: ala metung man karela ing ating balung sabian;
: ala metung man a makapakibat karing kakung kutang.
29: Ala lang kasilbian deting kikilalanan dang dios;
: ala lang arapat nanuman;
: maina la at alang kayupayan!