1: Misan a aldo maranun yang mibangun i Jerubaal ngana wari, i Gideon at ding sablang tauan na, at migkampu la siping na ning Sibul ning Harod. Atyu ne man ing kampu da ring Midianita king kapatagan siping na ning Bunduk-bundukan ning More bandang norti karela.
2: Ngana ning Ginu kang Gideon, Tutu lang dakal ding taung kayabe mu para papaniambutan ku la laban karing Midianita. Marahil isipan da pa king sinambut la uli namu ning sarili ra. Inya e ra man kilalanan ing saup ku karela.
3: Ipayabut mu kareting tau king ing ninumang duag at tatakut malyari neng muli at mako na keti king Bunduk ning Gilead! Minuli la ding aduang pulu't aduang libu, oneng melakuan la ding apulung libu.
4: Kaybat ngana ning Ginu kang Gideon, Dakal la pang tutu ding tauan mu. Ituki mu lang dulung keta king danuman at pilinan ku la para keka karin detang karapatdapat tuki keka. Nung sabian ku kekang Ing taung ita tuki ya keka, tuki ya. Nung sabian ku kekang Ing taung ita e ya dapat tuki keka, e ya tuki keka.
5: Tiki na lang dinulung Gideon ding tauan na king danuman at ngana ning Ginu , Gideon, ikawani mu la ding sablang dumilat king danum antimong asu karetang sablang siklaud king tud da ban makainum la.
6: Ating atlung dalan karing taung sinaluk da karing gamat da at dinilat ing danum; siniklaud la king tud da ring aliwa ba lang makainum.
7: Ngana ning Ginu kang Gideon, Kapamilatan da ring atlung dalan a dinilat king danum iligtas da kayu at ibie ke kekayu ing tagumpe king pamakilaban. Sabian mu karing aliwa ing muli na la.
8: Kaybat na lang kinua ring banga ra at trumpeta pepaulian na na lang Gideon ding sablang Israelita, subali mu karing atlung dalan. Durungdungan ne ing kampu da ring Midianita a atyu king kapatagan.
9: Kanitang bengi mu ring ita nganang minutus ning Ginu kang Gideon, Mibangun na ka at lusuban mu na la ding kalaban; ibie ku keka ing tagumpe.
10: Nung tatakut kang lusuban mu la ituki me ing ipus mung i Pura at munta kayu king kampu.
11: Damdaman mu ing pisasabian da at mika tetagan kang lusuban mu la. Inya kinuldas ya i Gideon, kayabe ne ing ipus nang i Pura, king gilid na ning kampu da ring kalaban.
12: Makakalat la king kapatagan ding Midianita, ding Amalekita ampon ding tribu ning disyerto. Anti lang durun king kakapal da, at ding kamelyu ra kasing dakal na la ning balas king pasigan ning dagat.
13: Karas nang Gideon, dimdam neng magkwentu ing metung a tau king kakaluguran na tungkul king apaninap na. Nganang sinabi, Apaninap ku king ing metung a tinape sebada dinulung ya king libutad ning kampu tamu at tiran ne ing metung a tolda. Mibagsak ya ing tolda at mipatag ya king gabun.
14: Nganang mekibat ning kaluguran na, Iti ya pin at alang aliwa nune ing espada nang Gideon a anak nang Joas, ing Israelita. Binili ne ning Dios king gamat na ing Midian at ding sablang sundalus na!
15: Inyang dimdam nang Gideon ing paninap na ning tau at ing buri nang sabian, siniklaud ya ban pasalamatan ne ing Dios. Kaybat, mibalik ya king kampu da ring Israelita at ngana, Mibangun na kayu! Babie ne ning Ginu ing tagumpe kekayu laban karing sundalus ning Midian.
16: Gewa na lang atlung grupu ding atlu nang dalan a sundalus at dininan neng trumpeta ing balang katau at metung banga a maki sulu kilub.
17: Ngana karela, Lawan yu ku karas ku king gilid ning kampu at pakiapusan yu ing nanumang gawan ku.
18: Potang ding kayabe ku at aku tiniupan mi la ding kekaming trumpeta, kanita ikayu ngang makapadurut king kampu tiupan yu la munaman ding trumpeta yu at ikulisak yu: Para king Ginu at para kang Gideon!
19: Linapit ya i Gideon at ding dinalan nang katau king gilid na ning kampu bayu itang kapitangan bengi, kaybat-aybat da pang mipanaliling guardia kanita. Tiniupan da la ring karelang trumpeta at bilbal ding tatalnan dang banga.
20: Makanyan munaman ing depatan da ring aduang grupu. Tatalnan da la ring sulu ra karing kayli rang gamat, at ding trumpeta karing wanan dang gamat at kinulisak la. Ngara, Ing espada para king Ginu at para kang Gideon!
21: Makapuestu ya ing balang metung king lugal na king makapadurut king kampu, at memulayi lang kukulisak ding heganaganang kalaban da.
22: Kabang titiupan da la ring atlung dalan a trumpeta da ring tauan nang Gideon, pilaban-laban na la ning Ginu ding kalaban. Inarap ne ing espada na ning balang metung karela laban karing mismung kayabe na, at memulayi lang papunta Zaretan angga na Betsita at angga na king balen ning Abel Mehola malapit Tabat.
23: Kanita meyaus la ding lalaki karing tribu nang Neftali, Aser, at ding aduang dake ning Manase at penagal da la ring Midianita.
24: Peparala yang tubud i Gideon king kabilugan a bulubundukan ning Efraim ba rang sabian ing anti kaniti, Munta kayu keni at labanan yu la ding Midianita. Sabatan yu la king Ilug ning Jordan at karing sapa angga Betbara ban e la makadalakit ding Midianita. Meyaus la ding tau Efraim at sekupan da la ring sapa angga Betbara antimu rin ing Ilug ning Jordan.
25: Abihag da la ring aduang pamuntuk da ring Midianita, i Oreb at Zeeb; pete re i Oreb king Batu nang Oreb at i Zeeb king pipamaslan ubas ning Zeeb. Penagal da la ring Midianita at dela da la ring buntuk nang Oreb at Zeeb kang Gideon a atyu na kanita king dane aslagan ning Jordan.