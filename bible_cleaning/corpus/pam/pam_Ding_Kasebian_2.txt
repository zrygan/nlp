1: Anak ko, pakiramdaman mu ining tuturu ku keka at pakamalan mu ampon daptan ing parapat ku keka.
2: Pakiramdaman mu ing kabiasnan at pakaintindian mung masalese.
3: Wa, maniawad kang kabiasnan at magkapilit manintun pamanalastas.
4: Panintunan mung antimo ing pamanintun mung pilak o king pamanintun king makasalikut a pibandian.
5: Nung iti ing daptan mu, abalu mu nung nanu kabaldugan ing ating takut king Ginu at akua mung mabiasa tungkul king Dios.
6: Ing Ginu ya ing babie kabiasnan. King Ginu manibat ing beluan at pamanalastas.
7: Ya ing babie kabiasnan at mimingat karing taung mayap at tapat.
8: Ingatan na la detang makiutus alang papanigan at ingatan na la detang malugud king Ginu .
9: Nung makiramdam ka kanaku abalu mu nung nanu ing ustu, ing matulid, at ing alang papanigan. Abalu mu ing sukat mung daptan.
10: Maging biasa ka at tumula uli na ning kekang beluan.
11: Ing kekang kabiasnan at ing kekang aintindian ya ing mingat keka,
12: at ya ing mamigil keka ban e mu daptan itang e karampatan. Saupan na kang lumaut karing taung gagawang gulu king karelang pamagsalita;
13: ding taung e bisa king bie matulid ban mibiebie king pamikasala,
14: ding taung tutula king pamaniapat e ustu at mayayama king e mayap,
15: ding taung e mu apanaligan at e tapat.
16: Akua meng atanggian ing babaing e tapat king asawa na a managkat king kapamilatan ning mayumu nang amanu.
17: Babai yang taksil king sarili nang asawa at mangalinguan ya karing banal nang sumpa king Dios.
18: Nung munta ka king tuknangan na anti na kang minta king kutkutan; lugal ne ning kamatayan ing bale na.
19: Ala nang mekapagbalik metung man karetang linapit keting babai o mekasalese king pamibiebie na.
20: Inya tukian mu ing alimbawa da ring taung mayap at lisia ka king e mayap.
21: Uling ding taung mayap ila ding manuknangan keting bansa,
22: oneng mitabi la keting bansa ding taung e mayap, at maputput la yamut ding e tapat.