1: Tinas na ku ning espiritu na ning Dios at dela king pasbul dalan dane aslagan ning Templo. Karin lele ning pasbul dalan ikit ku la ding aduang pulu't limang lalaki. Kayabe ya i Jaazania a anak nang Azur at i Pelatia a anak nang Benaia, ding aduang pamuntuk da ring memalen.
2: Ngana kanaku ning Ginu , Anak ning tau, gagawa lang e mayap a tangka deting lalaki at babie lang e ustung payu keting siudad.
3: Sasabian da, E lumuat makatalakad tamung bale pasibayu. Mengari ya iting siudad king kalderang pipaglutuan at mengari tamu king karni kilub na, oneng king metung a banda ingatan na katamu king api.
4: Inya ngeni, anak ning tau, magsalita kang laban karela.
5: Liban na ku ning espiritu na ning Ginu at sinabi na kanaku ing ibie ku karing tau iting mensahi: Memalen ning Israel, balu ku ing kekayung pamaniabian at ing tatangka yu.
6: Pete yu la ding tutung dakal a tau keti king siudad, inya mitmu lang bangke ding dalan.
7: Inya aku, ing Ginung Dios , iti ing sasabian ku kekayu. Wa, metung ya ping kalderang pipaglutuan iting siudad, oneng isanu ing karni? Ding bangke da ring taung pete yu! Milako na kayu keti; iyugse da kayu king lual ning siudad.
8: Tatakut kayu karing espada? Mitubud kung lalaking paka-espada ban lumusub kekayu.
9: Ilako da kayu keting siudad at ibie da kayu karing dayuan. Inatulan da na kayung kamatayan
10: at mate kayu king labanan king mismung bansa yu. Kanita akilala na ning balang metung kekayu king aku ing Ginu .
11: E na kayu adipensa niting siudad; e ya anti ing kalderang magdipensa king karning makadatuk. Parusan da kayu nu kayu man karin keti king bansa ning Israel.
12: Akilala yu king aku ing Ginu at kabang pamintuan yu la ding kautusan da ring makasiping a bansa, lalabagan yu no man ding kanakung Kautusan at e pamintuan ding kanakung tuntunan.
13: Kabang magsalita kung ula, mibual ya i Pelatia at mete ya. Migsubsub ku king gabun at ngakung kinulisak, E makanyan, Ginung Dios ! Paten mu na la ngan wari ding sablang mitagan king Israel?
14: Nganang migsalita kanaku ning Ginu ,
15: Anak ning tau, ding taung manuknangan Jerusalem pisasabian da ka ampon ding kalupa mung Israelita a makayugse king marayung lugal. Ngarang sasabi, Tutu na lang marayu ding taung miyugse; e na la makasamba king Ginu . Pepabandi na ne kekatamu iting bansa.
16: Ngeni sabian mu karing kalupa mung miyugse ing kanakung sasabian. Aku ing sangkan king pangadala ra karing marayung bansa ban karin na la manuknangan, at aku ing mikalat karela karing aliwang bansa. Makanyan man, pansamantala kung mantabe karela karing bansa nung nukarin la mipadpad.
17: Inya sabian mu karela ing sasabian ku, aku ing Ginung Dios . Tipunan ku lang ibat karing bansa nung nu ku la kinalat at ibie keng pasibayu karela ing bansang Israel.
18: Potang magbalik na la, kailangan da lang ilako ding sablang marinat at makasumaming idolong karelang dasnan.
19: Dinan ku lang bayung pusu at bayung pamisip. Ilako ke karela ing masias dang pusung batu, at dinan ku lang pusung mapamintu.
20: Tukian da la kanita ding Kautusan ku at tapat da lang pamintuan ding sablang tuntunan ku. Ila ding maging balen ku at aku ing maging Dios da.
21: Oneng parusan ku la ding taung maburing sasamba karing marinat at makasumaming idolo. Parusan ku la agpang king depat da. Ing Ginung Dios ya ing migsalita.
22: Megumpisa lang sinulapo ding kerubin at tinuki la karela ding parugang. Atyu babo ra ing makasilo nang aslag ning Dios ning Israel.
23: Meko ing makasilo aslag king siudad at minta king bunduk king dane aslagan na niti.
24: King vision tinas na ku ning espiritu na ning Dios, at dela na kung pasibayu karing taung miyugse king Babilonia. Kaybat mitda ya ing vision
25: at selita ku karing taung miyugse ing sablang bage pepakit na kanaku ning Ginu .