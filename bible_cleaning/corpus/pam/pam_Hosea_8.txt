1: Nganang sasabi ning Ginu , Tiupan ye ing trumpeta! Daratang lang anting agila ding kalaban king kanakung bansa! Lebagan de ring taung kanakung pinili ing kasunduan; e ra la tiparan ding utus ku.
2: Agyang ausan da kung Dios at sasabian da king ila ding taung kanakung pinili,
3: makanyan man tinggian da ing mayap. Uli na niti, ding kalaban da panagalan da la.
4: Memili lang ari da, oneng e king pamamilatan ku. Tinuldu lang manimuna, oneng iti e ku kabaluan. Ginawa lang idolo karing karelang pilak at gintu; iti mekasira karela.
5: Tinggian ke ing gintung biserung baka a sasamban da ring memalen na ning siudad ning Samaria. Milalablab ing mua ku karela. Angga pa kapilan bayu ra gulutan iting pamanyamba?
6: Ing metung a magobra ning Israel ya ing ginawa karing idolo at aliwa ing Dios! Mabalbal yang mangalati ing idolong gintung biserung baka a sasamban da ring tau ning Samaria!
7: Potang salbag lang angin, mupul lang bagyu! Ing binutil a tutubu a alang bunga ala yang aibie tinape. Nung sakali mang makapamunga ya, ding makinabang kaniti ila ding dayuan!
8: Meging kalupa da nia mu ding aliwang bansa ing Israel; kalupa ne ning busbus a banga a alang kasilbi-silbi.
9: Masias la buntuk. Mengari lang malyap a asno; ing buri da ya ing malilyari. Meko la ban manintun saup king Asiria. At pisali da ring memalen na ning Israel ing sarili da karing aliwang bansa ban manikua lang magdipensa karela.
10: Oneng e lumuat tipunan ku la at parusan; mamalipit la king sakit potang gipitan na la ning ari na ning Asiria.
11: Nung kapilan la merakal ding altar a telakad da ring memalen na ning Israel para king pangalako ning karelang kasalanan, kanita la lalung merakal ding lugal nung nu la malyaring mikasala!
12: E mu la abilang ding kautusan a sinulat ku para karing taung deti, oneng tinggian da lang antimo ding dayuan.
13: Buri da ing babie ain-sakripisyu at tutu lang maburing mamangan karni. Oneng aku, ing Ginu , e ku tutula karela at ngeni ganakan ku ing karelang kasalanan at parusan ku la. Uli na niti, ibalik ku lang pasibayu king panga-ipus.
14: Menalakad lang palasyu ding memalen na ning Israel, oneng kelinguan de ing karelang Miglalang. Menalakad lang matibe siudad ding memalen na ning Juda, oneng paratang kung api ban masilab la ding karelang siudad at ding karelang palasyu.