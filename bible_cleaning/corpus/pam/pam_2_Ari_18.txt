1: King katlung banua na ning pamag-ari na king Israel Hosea a anak nang Ela, kanita ya meging ari ning Juda i Hezekia a anak nang Ahaz.
2: Adua yang pulu't limang banua i Hezekia inyang meging ari ya, at mig-ari ya king Jerusalem kilub ding aduang pulu't siam a banua. I ima na ya i Abiya, ing anak nang Zacarias.
3: Kalupa nang Aring David a penibatan na, gewa nang Hezekia itang katanggap-tanggap king akakit ning Ginu .
4: Pepalako na la ring paganung altar a atyu karing mangatas a lugal, lesak na la ring asias a batu, at sinira ding larawan na ning diosang i Asera. Pemirasu neng mangalati ing tangsung ubingan a gewa nang Moises, uling angga king panaun a ita duruluk lang insenso ding memalen na ning Israel king tangsung ubingan a inaus da namang Nehustan.
5: Menalig ya i Hezekia king Ginu , ing Dios ning Israel. E ne mika ari pa ing Juda a antimo ya, agyang king milabas a panaun bayu ya mig-ari o detang sinalisi.
6: Menatili yang tapat king Ginu at e sinalangsang karing utus na. Pemintuan na la ngan ding utus a binie ning Ginu kang Moises.
7: Pitnubayan ne ning Ginu at meging matagumpe ya king heganagana nang gewa. Selangsangan ne ing ari ning Asiria at e ya pepailalam king upaya na.
8: Simbut na la ring Filisteo a manuknangan king Gaza, at sekupan na la ring balen at baryung makapadurut king siudad ning Gaza.
9: King kapat nang banua ning pamag-ari nang Hezekia at king kapitung banua na ning pamag-ari nang Hosea king Israel, lisuban ne at kibkuban Aring Salmaneser ning Asiria ing Samaria.
10: Sekupan ne kalabas da ring atlung banua. Inya mebihag ya ing Samaria kanitang kanam nang banuang pamag-aring Hezekia at king kasiam nang banua ning pamag-ari nang Hosea king Israel.
11: Pepayugse na la ning ari ning Asiria ding Israelita karin king Hala, ding aliwa king pampang na ning Ilug ning Habor sakup ning Gozan, at ding aliwa karing siudad ning Media.
12: Mibagsak ya ing Samaria uling e re pemintuan ding memalen na ing Ginu karelang Dios; lebagan de ing kasunduan, at lebagan da la ring heganaganang utus a miyabie kang Moises. E la mekiramdam ni memintu.
13: King kalabing apat nang banua ning pamag-ari nang Hezekia king Juda, i Senakerib a ari ning Siria linusub ya karing makakuta nang siudad ning Juda at abihag na la.
14: Peparala yang mensahi i Hezekia kang Senakerib a atyu kanita king Lakis. Ngana, Mikasala ku, ituknang mu na sana ing pamaglusub mu kekami at ibie ku ing nanumang aduan mu. Meniawad yang apulung toneladang pilak at metung a toneladang gintu.
15: Inya peparala na ngan Hezekia ing heganaganang pilak a atyu king Templo ning Ginu at ning palasyu.
16: Pepabakbak na naman ing gintung pepatapal na karing pasbul at amba da ring pasbul ning Templo, at peparala na ngan kang Senakerib.
17: Peparala yang dakal a sundalus a ibat king Lakis ing ari ning Asiria ban lusuban ya i Hezekia ning Jerusalem. Atyu la ding sundalus king lalam dang pamanimuna ding atlung pekamatas a opisyal. Inyang miras na la Jerusalem, sekupan de ing dalan nung nu la magobra ding gagawang imalan lele ning paligi a pidadalanan na ning danum a manibat king sibul babo.
18: Pepayaus de ing Aring Hezekia at ding atlu karing opisyal na ilang meko ban makikit karela. Ding tauan nang Hezekia ila ri Eliakim a anak nang Hilkia; ya ing mamahala king palasyu; i Sebna a kalihim ning palasyu; at i Joa a anak nang Asaf a mamahala karing maulagang papelis.
19: Ngana ning metung karing opisyal da ring sundalus ning Asiria, Sabian yu kang Hezekia ing pasabi na ning ari ning Asiria: Ninu ing pagsandalan mu king kekang kapanaligan?
20: Isipan mu galang king ding amanu malyari dang sambutan ing gelingan at ing dakal a bilang da ring sundalos? Ninu ing panaligan mung sumaup keka laban kanaku?
21: Ing Ehipto a mengaring balbal a timbu a tumusuk mu king gamat ning tau at sumugat king ninumang magsandal kanite? Makanyan ya ing ari na ning Ehipto karing manalig king kayarian na.
22: Nung sabian munaman king ing Ginu Dios ya ing panaligan mu, aliwa wari ya ing atyu karing altar at karing mangatas a lugal a pepalako nang Hezekia, at sinabi king Juda at Jerusalem king bukud lang samba king arap ning altar ning Jerusalem?
23: Ngana pa ning opisyal ning Asiria, Me keni at makipagsalita ka king panginuan kung ari ning Asiria. Dinan da kang aduang libung kabayu, nung manakit kang tau a sake.
24: Nung asahan mu la ring karung panggera at ding sundalus a pakakabayu ning Ehipto, makananu meng adaig agyang ing pekamainang opisyal ning ari?
25: Pota galang isipan mu king e na balu ning Ginu ing pamunta ku keti ban lasakan ke iting lugal? Ing Ginu mismu ing minutus kanakung lusuban ke at lasakan ing lugal a iti.
26: Ngarang mekibat di Eliakim, Sebna, at Joa, Nung malyari sana, magsalita kayu kekami king salitang Aramaico uling aintindian mi. E yu kami sana pakipagsalitan king salitang Hebreo king daramdaman da ring kabalen ming atyu karing pader.
27: Nganang sinabi karela, Pepapuntan na ku ning kanakung panginuan ban sabian iti, e mu king panginuan mu nune pati karing taung atyu karing pader a kalupa yung mangan king sarili yung dinat at minum king sarili yung imi.
28: Kaybat na nita, tinalakad ya ing opisyal a tubud at nganang migsalitang masikan king salitang Hebreo ning Juda. Pakiramdaman yu ing amanu na ning marangal a ari ning Asiria!
29: Oyni ing pasabi na: E kayu pailinlang kang Hezekia. E na kayu malyaring iligtas karing gamat ku.
30: E ye paniwalan agyang pang sabian nang iligtas na kayu ning Ginu o e na ipaintulut ning Ginu ing manabu ya karing gamat ku ing siudad yu.
31: E ye pakiramdaman i Hezekia. Pasabi na ning ari ning Asiria king lumual na kayu ken at sumuku na. Ipaintulut na naman ing makapangan kayu karing tanaman yung ubas at higera, at minum karing sarili yung talaga
32: angga na king idala na kayu king bansa a kalupa na ning kekayu ban karin na kayu manuknangan. Karin ating mulahan ubas at makainum kayung alak, at ating arina ban makapangan kayung tinape. Lugal de iti ring tanaman a olibo, larung olibo, at ning pulut-panilan. E kayu mate, nung makiramdam kayu kanaku. E ye pakiramdaman i Hezekia uling lilinlangan na kayu mu neng sasabian nang iligtas na kayu ning Ginu .
33: Atin na waring dios karing aliwang bansa a mekapagligtas karing bansa ra king gamat na ning ari ning Asiria?
34: Nu la karin ngeni ding dios ning Hamat at Arpad? Nu la karin ding dios ning Sefarvaim, Hena, at Iva? Ating metung mu man karela a mekapagligtas king Samaria king gamat na ning ari ning Asiria?
35: Ninu karing dios ding bansa ing mekapagligtas karela? Inya ngeni, makananu neng iligtas ning Ginu ing Jerusalem karing gamat ku?
36: Menatili lang tahimik ding tau; e la mekibat uling penabilinan na lang Aring Hezekia ing e la bitasang makibat.
37: Kanita di Eliakim, Sebna, at Joa ginabak da ing susulud dang imalan uli na ning lungkut; mibalik la at minie ulat king ari tungkul king sinabi na ning opisyal a tau Asiria.