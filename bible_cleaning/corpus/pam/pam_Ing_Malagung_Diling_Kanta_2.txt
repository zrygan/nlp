1: Anti ku king metung a sampaga ning Sharon,
: metung a tanaman a liryu a tutubu king libis ning bunduk.
2: Anti ing sampagang liryu libutad ding suksuk,
: makanyan ya ing babaing kakung pakamalan libutad ding kebabainan.
3: Anti ing tanaman a mansanas libutad ning gubat,
: makanyan ya ing kakung pakamalan
: libutad ding kelalakinan.
: Tula ku ing sasalilung king anino na,
: at maniaman lang tatakman ding bunga na.
4: Dela na ku king lamesa nang mitmung pamangan,
: at liningap na ku king keyang pakamal.
5: Pepakabsian na ku karing pasas,
: mibayu ing kakung sikanan karing mansanas a maniaman.
: Meina ku uli na ning sinta.
6: Makaulun ya ing kakung buntuk king kayli nang gamat,
: at makakaul ne man kaku ing wanan nang gamat.
7: Ipangaku yu sana kaku, O kebabainan ning Jerusalem,
: king lagyu ding babaing usa
: at aliwa pang mabilis mamulaying animal ning kagubatan,
: ing e yu pangabalanan ing kekeng lambingan.
8: Daramdaman keng mabilis daratang ing kakung pakamalan;
: biltangan na lang bunduk at ding talimunduk ba na kung pakikitan.
9: Anti ya king metung a masanting o malating usa ing kakung sinta;
: lele ning bakud ming pader makatalakad ya,
: karing awang at siwang silip-silip ya ban aku ing akit na.
10: Ing kakung pakamalan kaku sinabi na
: Tara, sinta ku, tuki na ka kaku.
11: Linipas na ing panaun ning dimla, ing uran tinuknang na,
12: king marangle atin nang sampaga,
: dinatang na ing oras ning pamagkanta,
: ing kanta ding batu-batu king kekatamung bansa mararamdam na.
13: Lululut na lang bungang higera;
: mabanglu ing makapadurut uli ding bulaklak ding ubas.
: Tara, sinta ku, tuki na ka kaku.
14: Anti ka king patipati a salasalikut
: karing siwang da ring batu.
: Paburen mung akit ke ing malagu mung lupa
: at damdaman ing malagu mung siwala.
15: Ding asung-gubat dakpan la
: uling sisiran da la ding ubas a maniampaga na.
16: Bandi ke ing pakamalan ku, at aku bandi na ku.
: Papastulan na lang tupa na libutad ding liryung sampaga,
17: angga ing marimlang angin ning kayabakan,
: at mawala nang karalumduman.
: Mulayi kang mabilis anti ing usa;
: kabundukan ning Beter baltangan mu na la.