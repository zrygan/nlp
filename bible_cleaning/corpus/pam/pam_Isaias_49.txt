1: Makiramdam kayu kaku, ikong bansang marayu,
: ikong taung manuknangan king marayu!
: Bayu ku pa mibait, pinili na na ku ning Ginu
: at tilduan maging keyang talasuyu.
2: Gewa na lang mataram anting espada ding kakung amanu.
: King mismung gamat na iningat na ku.
: Gewa na kung anti ing paslu,
: matilus at makasadiang mibugnus.
3: Ngana kaku, Israel, ika ing kakung talasuyu;
: uli mu, purian da ku ring tau.
4: Mekibat ku, Megobra ku, oneng meging alang kabaldugan!
: Gisan ku ing kakung sikanan, oneng ala kung arapat nanuman.
: Makanyan man, ing Ginu kaku yang apanaligan;
: ipagdipensa nang kakung daraptan
: at dinan na kung ablas king kakung gawan.
5: Bayu ku pa mibait, tilduan na na ku ning Ginu ;
: gewa na kung talasuyu na ban ibalik ku la ding taung pinili na,
: ban ibalik ku la ding mikalat nang memalen ning Israel.
: Ing Ginu yang kaku babie dangalan;
: ya ing panibatan ning kakung sikanan.
6: Ngana kaku ning Ginu ,
: Kakung talasuyu, atin kung mas maragul a paobra keka;
: e mu ing ibalik mu ing dangalan ding mitagan a memalen ning Israel,
: nune gawan da ka namang sulu para karing sablang bansa,
: ban ing mabilug a yatu miligtas ya.
7: Ketang alang kalupa king pamaglibak,
: at pikakasaman ding sablang bansa, at talasuyu da ring pamuntuk;
: ing banal a Dios at talapagligtas ning Israel sasabian na,
: Akit da kang malaya ding ari,
: at talakad la ban ipakit da ing pamangalang da;
: akit da naman iti ding prinsipi
: at duku la ban galangan da ka.
: Iti mapalyari uling ing Ginu ya ing memili king talasuyu na;
: ing banal a Dios ning Israel tutuparan na lang pangaku na.
8: Ngana ning Ginu karing taung pinili na,
: Potang ing panaun datang na ban iligtas da kayu,
: pakitanan da kayung ganaka at kakung pakibatan ing pamaniawad yung kasaupan.
: Banten da kayu at ingatan,
: at king kapamilatan yu gawa kung kasunduan karing sablang bansa.
: Paintulut kung manuknangan kayung pasibayu
: king kekong bansa a mesalanta.
9: Sabian ku karing makasukul, Mako na kayu. Malaya na kayu!
: At sabian ku karetang atyu king karalumduman,
: Lumual na kayu keni king masala!
: Mangari la karing tupang manyibsiban karing bunduk-bundukan;
10: e na la dumanup o kumau kapilan man.
: E na la ananu balang ning pali ning aldo at ning disyerto,
: uling ing karela manimuna ya itang malugud karela.
: Tairan na la king danum da ring batis.
11: Gawa kung malualas a dalan karing bunduk,
: at misadia kung dalan a dalanan ding taung pinili ku.
12: Ding taung kakung pinili datang lang ibat king marayu,
: manibat la king norti at king albugan
: at ibat king Aswan.
13: Magkanta kayu, ikong banua! Yatu, kulisak ka king tula!
: Paburen lang magkantang masikan ding bunduk!
: Pamatulan na la ning Ginu ding taung pinili na;
: malunus ya king karelang kasakitan.
14: Oneng sinabi da ring memalen ning Jerusalem,
: Pepaburen na katamu ning Ginu !
: Kelinguan na na katamu!
15: Inya ing Ginu makibat ya,
: Malyari ne kayang kalinguan ning ima ing anak na,
: at e ne luguran ing anak a beit na?
: Kalinguan ne man ning metung a ima ing anak na,
: aku e ra kayu kalinguan.
16: Jerusalem, kapilan man e ra ka malyaring kalinguan,
: sinulat ku ne ing lagyu mu karing palad ku.
17: E lumuat datang na la detang maglarin keka,
: detang miglasak mako na la.
18: Lumawe ka king makapadurut, at akit mu nung nanu ing malilyari!
: Mitipun-tipun na la ding kekang memalen; mumuli na la keka!
: Kabang aku ing mabie Dios,
: keka lang pagmaragul ding kekang memalen,
: anti king babaing kakasal king alahas mipalamutian!
19: Melasak ya at mesalanta ing bansa mu,
: oneng ngeni maging tutu yang maskup
: karetang daratang ban manuknangan!
: At detang keka minyira
: mirayu na la keka.
20: Datang ing aldo, ding anak a mibait king panaun ning pangayugse
: keka karelang sabian,
: Milalu ya kaskup iting bansa;
: mangailangan tamung malualas a lugal ban maging kekatamung tuknangan!
21: Kanita sabian mu king kekang sarili,
: Ninu ing menganak kareting anak para kaku?
: Mewala la ding kakung anak at e na ku manganak pa.
: Miyugse ku at mitabi king marayung lugal;
: ninu ding peparagul kareting anak?
: Magdili-dili kung mitagan,
: nukarin la menibatan deting anak?
22: Ngana ning Ginung Dios karing memalen na,
: Sumenias ku karing bansa,
: at iyuli da lang anak yu karing kekong tuknangan.
23: Maging anti lang tata kekayu ding ari;
: ding reyna lingapan da kayung anting ima yu.
: Duku la arapan yu at parangalan da kayu;
: king kababan lub ipakit da ing kagalangan kekayu.
: Akilala yu kanita king aku ing Ginu ;
: ala metung mang mipakarine karetang manenayang saup kaku.
24: Malyari kayang akua king sundalus ing banding ikua na?
: Malyari la kayang aligtas ding bihag ning metung a taung mapaniupil?
25: Ing Ginu ipakibat na,
: Iti kabud ing mapalyari
: Ding bihag ning sundalus mayakua la,
: at ing simsam ning taung mapaniupil.
: Labanan ke ing ninumang makilaban kekayu,
: at iligtas ku la ding anak yu.
26: Agkatan ku lang mipatayan la ding kekayu manggipit;
: lasing la king pamakamate at king mua.
: Kanita ding tau akilala ra king aku ing Ginu ,
: ing magligtas at magpalaya kekayu.
: Akilala ra kanita king aku ing Mayupayang Dios ning Israel.