1: Maniawad kayung uran king Ginu king panaun ning kauran. Ing Ginu ya ing parala king lulam at mibabaldug king uran; pasagiwan ne ing marangle para karing sabla.
2: Sasangguni la ding tau karing idolo at karing mamamanula, oneng pawang kalaraman at alang kabaldugan ing pakibat da reti. Ding aliwa dirinan da lang kabaldugan ding paninap, oneng lilili da la mu; alang kabaldugan ing pamamatula a babie ra. Inya maglibut-libut la ding tau anti ding meliling tupa. Mibibili la king kagutgutan uling ala lang manimuna.
3: Sasabian na ning Ginu , Mua ku karetang dayuan a mamahala king kanakung balen at parusan ku la ngan deti. Bandi ku la ding memalen na ning Juda, at aku, ing Ginung Mayupaya, ing mingat karela. Ila ding kakung maging pakakabayung mangabilis king pamakilaban.
4: Lunto la libutad da ring talapanibala at manimuna a mamahala king kanakung balen.
5: Magtagumpe la ding memalen na ning Juda a mengari karing sundalus a damusak karing kalaban da libutad ning burak karing dalan. Lumaban la uling atyu karela ing Ginu , at sambutan da la pati na ding kalaban a pakakabayu.
6: Gawan ku lang masikan ding memalen ning Juda;
: iligtas ku la ding memalen ning Israel.
: Malunus ku karela,
: at iyuli ku la ngan karing bale ra.
: Maging anti la karing taung e ku bitasang tinggian.
: Aku ing Ginung karelang Dios;
: pakibatan ku ing karelang panalangin.
7: Ding memalen ning Israel
: maging masikan lang anti ding sundalus,
: masaya anti ding lalaking miminum alak.
: E ra kalinguan ding karelang lahi iting tagumpe ra,
: at maging masaya la uli ning depat ning Ginu karela.
8: Ausan ku la ding kakung memalen,
: at miyabeabe kong tipunan.
: Iligtas ku la ngan,
: at antimo ing sadia rang kabilian, dakal ing karelang bilang.
9: Agyang kinalat ku la karing miyayaliwang bansa,
: makanyan man karing marayung lugal e ra ku kalinguan.
: Ila at ding anak da miligtas la,
: at miyabeabe pasibayung muli karing tuknangan da.
10: Ibat Ehipto at Asiria iyuli ku la bale ra,
: at papanuknanganan king sariling bansa ra.
: Papanuknangan ku la naman Gilead, at antimu rin king Lebanon;
: kumatmu ya karing tau ing mabilug a bansa.
11: Potang lumabas na la king dagat ning karelang kagutgutan,
: aku, ing Ginu , ing marug karing alun
: at mamala ya ing danum nang malalam ning Ilug ning Nilo.
: Ing ketasan ning Asiria maputut na,
: at ing mayupayang Ehipto mawala ing upaya na.
12: Gawan ku lang masikan ding kakung memalen;
: samban da ku at aku ing karelang pamintuan.
: Ing Ginu ya ing magsalita.