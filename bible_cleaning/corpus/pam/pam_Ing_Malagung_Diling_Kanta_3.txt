1: Neng bengi king kakung pagkeran
: panintunan ke ing kakung pakamalan;
: kaku yang ausan, oneng e na ku pakibatan.
2: Mibangun ku at penintun ke
: karing dalan at suluk ning siudad,
: oneng e ke ikit ing kakung pakamalan.
3: Ikit da ku ring guardiang magronda king siudad.
: Ngakung mengutang karela, E ye pu ikit ing kakung pakamalan?
4: Inyang likuan ku na la ding guardia,
: ikit ke ing pakamalan a kaku babie ligaya.
: Kinaul ke at e ke buring mako
: angga king tinaid ke king bale at kuartu nang ima ku nung mu ku mibait.
5: O kebabainan ning Jerusalem, kekayu ipakisabi kung mayap
: king lagyu ding babaing usa
: at aliwa pang mabilis mamulaying animal ning kagubatan,
: ing e yu sana abalanan ing kekaming lambingan.
6: Nanu ya iting daratang ibat king disyerto a anting asuk ning mira at insenso,
: at aliwa pang tindang mabanglu ning taung magnegosyo?
7: I Solomon ya ing daratang, makalukluk ya king tronu na;
: anam lang pulung sundalus ding keyang guardia,
: ding sundalung mayap dili king Israel.
8: Atin la ngan espada at beteranu la king gera;
: ding karelang espada makasadia la
: king nanumang panganib a darala ning kabengian.
9: King tronung luklukan nang Aring Solomon karin de pupusanan;
: megawa ya iti king dutung ning Lebanon.
10: Makabalut lang pilak ding asias na,
: imalan binurdahan gintu ing babo na.
: Ding kutsun na makabalut lang purpurang imalan
: a gewa da ring kebabainan ning Jerusalem.
11: Kebabainan ning siudad ning Zion,
: 'me ko keni at lawan ye i Aring Solomon.
: Susulud ne ing koronang pinutung nang ima na
: inyang kinasal ya,
: ing aldo ning tula nang alang kalupa.