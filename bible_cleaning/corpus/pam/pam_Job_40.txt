12: Ngana pang migsalita ning Ginu kang Job
: Ing taung mapanintun kamalian makilaban ya king Mayupaya?
: Paburen mung makibat ya itang bisang makipagsalita king Dios.
3: Mekibat ya i Job king Ginu . Ngana
4: Migsalita kung kamangmangan, Ginu .
: Nanu ing apakibat ku?
: Isara ku ne ing asbuk ku.
5: Labis na king dapat kung sabian ing sinabi ku.
6: Kanita busal ning bagyu pasibayu yang migsalita ing Ginu .
7: Antimong lalaki talakad ka,
: at pakibatan mu la ding kutang ku keka.
8: Keka ya ngening buring ipakilala king e ku makatuliran,
: ba mung apakilala ing ika ing ustu at aku ing mali?
9: Kasing sikan mu ko?
: Aparisan ne ning siwala mu ing duldol?
10: Nung makanyan, talakad kang marangal, at maki dangalan;
: miblas ka king ligaya at kamalan.
11: Lawan mu la ding maki ketasan;
: ibugnus mu ing mua mu karela
: at keka lang insultuan.
12: Wa, lawan mu la at ikuldas mu la;
: keka lang lasawan ding marawak ketang karelang katatalakaran.
13: Ikutkut mu la ngan king gabun;
: itali mu la king tuknangan da ring mete.
14: Kanita aku ing mumunang keka munie kapurian,
: at tanggapan king ing tagumpe mu sariling keka ya.
15: Lawan me ing dambualang Behemot;
: aku ing linalang king dambuala; aku munaman ing linalang keka.
: Kalupa ding baka dikut ing kakanan na,
16: oneng lawan mu ing sikanan ning katawan na,
: at ing upayang atyu karing laman na!
17: Ing iki na katalakad yang tanaman a sedro;
: masikan la ding kalamnan ning bitis na.
18: Kasing tibe lang tangsu ding butul na,
: at ding bitis na anti lang bakal.
19: Ya ing makapagmulalang dili karing kakung lelangan!
: Ing bukud mung Linalang ya ing malyaring sumambut keting dambuala.
20: Ing dikut a pamangan na
: tutubu karing bunduk-bundukan nung nukarin mamialung la ding malyap at mabagsik a animal.
21: Magkera ya lalam ding masuksuk a tanaman,
: at sasalikut ya lalam ding timbu ning sapa.
22: Sasalilung ya lalam da ring masuksuk a tanaman,
: at ding tanaman ning sapa makapaligid la king dambuala.
23: Ala yang takut agyang mabilis ya ing agus;
: tahimik ya agyang sapulan ne ning danum ning Jordan.
24: Ninu ing makabulag ba reng arakap?
: Ninu ing makasilu king arung na?