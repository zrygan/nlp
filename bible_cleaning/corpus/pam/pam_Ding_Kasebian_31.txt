1: Ila deti ring sinabi nang Aring Lemuel ning Massa a tiru nang ima na
2: Nanu, O anak a kakung pakamalan, ing sabian ku keka? Ika ing bunga na ning kanakung panalangin.
3: E mu sana gigisanan ing kekang sikanan king aduan na ning laman at e mu la gagastusan ding salapi mu karing babai, uling dakal na la ding ari a mipahamak uli da reti.
4: Makiramdam ka, Lemuel. E la sukat miminum alak ding ari o manintun king inuman a makalasing.
5: Neng makainum la, akakalinguan da la ring kautusan at ing katuliran da ring taung atyu king kagipitan.
6: Ibie ya ing alak kareta mung taung ala nang kapanayan at karetang tutu nang magkakasakit.
7: Ila ding sukat minum ban akalinguan da ing karelang kakaluluan at makalunus a kabilian.
8: Magsalita ka para karetang taung e makapagsalita king karelang sarili. Idipensa mu la katuliran ding sablang maina.
9: Magsalita ka para karela at matul kang alang pamangabiran. Ingatan mu ing katuliran da ring kalulu at ding atyu king kagipitan.
10: Masakit yang panintunan ing mayap a asawang babai! Maygit ya kaulaga kesa karing alahas a mangamal.
11: Lubus yang tiwala ing asawa na at kapilan man e ya magkulangan karing bage maulaga.
12: Kabang bie na, susuyuan neng mayap ing asawa na; ala yang daraptan a e ustu.
13: E ya patugut magobra; gagawa yang imalan a lana at linen.
14: Mengari ya king barkung ating dakal a mangamal a kalakal; miyuyuli yang kabiayan a ibat king marayung lugal.
15: Ganingaldo pa mibabangun ne ban magsadiang pamangan para king pamilya na at ban gisingan na la at tutukan obra ding babaing kasaup da king bale.
16: Nung manakit yang gabun a masanting, saliwan ne at gawan neng pitamnanan ubas karing salaping keyang atipun.
17: Matatag ya king obra, masikan ya, at masipag.
18: Balu na king maulaga ing balang gagawan na, at e patugut magobra anggang kapitangan bengi.
19: Gagawa yang sarili nang sinulad at manayi yang sarili nang imalan.
20: Sasaupan na la ding kalulu at ding atyu king pamangailangan.
21: E ya migaganaka neng panaun na ning dimla uling atin lang imalan a pagmarimla ding keyang pamilya.
22: Gagawa yang ulas at mi-imalan yang mapinung linen a kule granati.
23: Pikabaluan ya ing asawa na at metung ya karing memalen a gagalangan.
24: Manayi ya pang imalan at babat at pisasali na karing maniali.
25: Marangal ya at kagalang-galang; ala yang takut marap king aldo bukas.
26: Magsalita ya king mitmung kabiasnan at maganaka ya.
27: Samal yang parati at lilingapan na ing kailangan na ning pibalebale na.
28: Pakamalan de at gagalangan ding anak na at pupurian ne ning asawa na.
29: Nganang magsalita ning asawa na, Dakal lang babaing talasawang mayap, oneng ika ing pekamayap karela ngan.
30: Mapaglinlang ing seksi, kukupas ing lagu, oneng ing babaing ating takut king Ginu sukat yang purian.
31: Pasalamatan ya at parangalan king sablang keyang daraptan. Karapatdapat neng purian ning balen.