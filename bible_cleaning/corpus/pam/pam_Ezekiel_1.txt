1: King kalimang aldo na ning kapat a bulan ning katlung pulung banua, aku, i Ezekiel a pari, ing anak nang Buzi, at ding Judiong miyugse, manuknangan ku king lele ning Ilug ning Kebar karin Babilonia. Mibuklat ya ing banua at ikit ku la ding vision na ning Dios.
2: Iti ya ing kalimang banua na ning pangayugse nang Aring Jeoiakin.
3: Karin king Babilonia lele ning Ilug ning Kebar dimdam keng migsalita kanaku ing Ginu at penamdaman ku ing upaya na.
4: Linawe ku babo at ikit ke ing bagyu a menibatan bandang norti. Gugulis ya ing kildap ibat king metung a maragul a biga at masala ya ing banuang makapatulug. Ketang dane nung nu ing kildap gugulis, ating bage kikislap a mengari king tangsu.
5: Libutad na ning bagyu atin kung ikit a balamu apat lang kerubin a kawangis ding tau,
6: oneng ing balang metung karela atin yang apat a lupa at apat a pakpak.
7: Matulid la bitis at atin lang kuku a kalupa da ring king biserung baka. Kikislap lang anti ing pepakintab a tangsu.
8: Bukud karing tiapat dang lupa at tiapat dang pakpak, ing balang metung atin yang apat a gamat tau, manunggal a gamat lalam ning balang pakpak.
9: Makaladlad la ding adua karing pakpak ning balang metung karing kerubin, inya agawa re ing metung a kuadradu. Mitatagkilan la ding wakas ding karelang pakpak. Neng kikimut la, kikimut lang anti ing metung a grupu at e da la bitasang dudurut ding katawan da.
10: Atin yang apat a miyayaliwang lupa ing balang metung karing kerubin: lupa yang tau ing arap; lupa yang leon ing bandang wanan; lupa yang toro ing bandang kayli, at lupa yang agila ing kagulutan.
11: Makatas la babo ding aduang pakpak ning balang metung angga king tatagkil la karing wakas nang pakpak ning katuki nang kerubin, at makatakap la ding adua nang pakpak karing katawan da.
12: Makayarap ya nu man karin ing balang metung kareting kerubin, inya makapunta la ding grupu nukarin mang lugal a bisa lang munta; e na kailangan ing malikid la pa.
13: Libutad ding kerubin, ating metung a bage a kalupa na ning milalablab a sulu; ala yang patugut gagalo. Milalablab ing api at papalual yang kildap.
14: Ngara nang sumulung ding mismung kerubin at ngara nang murung a kasing bilis ning kildap.
15: Kabang lalawan ku la ding apat a kerubin menakit kung apat a parugang a tatagkil king gabun, aga-agape la.
16: Milupa-lupa la ding apat a parugang; ing balang metung kikislap yang anti ing batung alahas at ing balang metung atin yang aliwang parugang a makabakle kilub na.
17: Inya makakimut la ding parugang nu man karin la marap.
18: Laganas lang ating mata ding antas da ring parugang.
19: Nukarin mang lugal la munta ding kerubin, karin la naman munta ding parugang at nung mitatas la ding kerubin ibat king gabun, mitatas la namang kayabe da ring parugang.
20: Nukarin mang lugal la bisang munta, karin la naman munta ding parugang, uling ding magmanehu karela ila ding kerubin.
21: Inya balang oras a kimut la o tuknang o mitas king angin, makanyan munaman ing daraptan da ring parugang.
22: Babo ding buntuk ding kerubin ating metung a bage a kalupa na ning suklub a megawa king makintab a kristal.
23: Karin king lalam ning suklub makatalakad la ding kerubin; laladlad na la ning balang metung ding adua nang pakpak papunta king kasiping na at tatakpan ne ing katawan na karing aduang aliwa pang pakpak.
24: Dimdam ku ing inge da ring pakpak kabang susulapo la; kalupa na ing biung na ning dagat, mengari king inge na ning maragul a grupu da ring sablang sundalus, anti king siwala na ning Mayupayang Dios. Tiklip da la ring pakpak da inyang tinuknang na lang susulapo,
25: oneng atin pa mu ring inge a manibatan babo ning suklub da ring buntuk da.
26: Babo ning suklub ating balamu metung a tronung megawa king batung safiro. at kalupa yang tau ing makalukluk karin.
27: Balamu iting tau metung yang tangsung milalablab libutad ning api. Laganap ing maslag nang sala
28: at kasing dakal ne kule ning metung a pinanari. Iti ya ing sala a makasilo a pakilala king panga-atyu na ning Ginu . Inyang ikit ku iti, diku ke ing lupa ku angga king gabun at dimdam ke ing metung a siwala.