1: Migsalita ya kanaku ing Ginu .
2: Ngana, Anak ning tau, magsalita kang laban king Jerusalem at laban karing lugal a pisasamban da ring tau. Dinan meng babala ing bansa ning Israel
3: king aku, ing Ginu , sasabian ku: Aku ing kekayung kalaban. Bagutan ke ing espada ku at paten da kayu ngan, mayap kayu man o e mayap.
4: Gamitan ke ing espada ku laban king ninumang manibat king norti at king mauli.
5: Akilala na ning metung at metung king aku, ing Ginu , begut ku ne ing kanakung espada at e ke isubling pasibayu king kaluban na.
6: Anak ning tau, saingsing kang kapait-paitan a balamu wari masaspak ya ing salu mu. Mangisnawa kang saldak king akakit da ring tau.
7: Potang ikutang da keka obat sasaingsing ka, ipakibat mu king ing sangkan ya ing balitang daratang. Potang miras na iting balita, mangatmu la ding pusu ra king takut, mangalambut la ding gamat da, mina la lub, at galgal la ding tud da. Dinatang na ing oras, atyu na keti. Ing Ginung Dios ya ing migsalita.
8: Ngana ning Ginu kanaku,
9: Anak ning tau, magsalita kang ula. Sabian mu karing tau king aku, ing Ginu , sasabian ku
: Ing metung a espada, mitais ya at makintab ya.
10: Mitais ya ban makamate;
: pepakintab ya ban kislap yang anting kildap!
: E na mika pamagsaya pa,
: uling ing kakung balen e na la pinsinan
: ding miyayaliwang babala at pamamarusa.
11: Mipakintaban ne ing espada,
: ban isadia ya king pangagamit na.
: Mitais ya at pepakintab
: ban ibili ya karing gamat na ning makamate.
12: Ngulangul ka king lungkut, O anak ning tau;
: mangaintulid ya iting espada karing kakung memalen
: at karing sablang manimuna na ning Israel.
: Mate lang
: kayabe ding sabla kung memalen.
: Dugdugan me ing kekang salu king pangabigu mu!
13: Susubukan ku la ding kakung memalen,
: at nung karelang tanggian ing kapanisian,
: deting sablang bage mangapalyari la karela ngan.
14: Ngeni, anak ning tau, magsalita kang ula. Ipalakpak mu la ding gamat mu at manabak yang ulit-ulit ing espada. Metung yang espadang makamate; espada yang makapangilabut at maglipul.
15: Lalako na la sikanan lub ding kanakung memalen at daragsa na la. Babalan ke ing karelang siudad king kapamilatan na ning espadang kikislap anting kildap at makasadia yang makamate.
16: Ikang mataram a espada, sumulung ka bandang wanan o bandang kayli! Manabak ka nukarin ka man marap.
17: Ipalakpak ku la kanita ding gamat ku at milako na ing kanakung mua. Aku, ing Ginu , ing migsalita.
18: Migsalita ya kanaku ing Ginu .
19: Ngana, Anak ning tau, dinan mu lang tanda ding aduang dalan a malyari nang dalanan ning ari na ning Babilonia at ning espada na. Parehu lang magumpisa king metung a bansa. Ibili mu la ding palatandanan king salapungan da ring dalan.
20: Ituldu ne ning metung king ari ing dalan papunta king Rabba, ing siudad da ring Ammonita, at ituru ne ing kaduang dalan papunta king Jerusalem, ing siudad a makapadurut kuta karin Juda.
21: Makatalakad ya ing ari na ning Babilonia tulid ning tanda king salapungan da ring dalan. Ban abalu ne ing dalan a pilinan na, ikusug na la ding paslu na at mangutang ya karing idolo na at siasatan ne ing ate na ning animal a misakripisyu.
22: Ngeni, tatalnan na ne king wanan nang gamat ing paslu a mitatakan Jerusalem! Sasabian na niting paslu ing munta ya at italakad na la ding panlasak karing pader; ikulio ne ing kulisak ning pamakilaban; iyarap na la ding panlasak karing pasbul dalan ning siudad, mitambak yang gabun, at gawa yang kulkul bilang kambilan.
23: E ra paniwalan iti ding memalen na ning Jerusalem uling pamatakaran da la ring kasunduan a gewa ra. Oneng ipaganaka na la karela niting mesabing ula ding karelang kasalanan at dinan na lang babala king mabihag la.
24: Iti ya ngeni ing kanakung sasabian, aku, ing Ginung Dios . Makabulalag na la ding kekayung kasalanan. Balu da na ding sabla ing kasalanan a depat yu. Papakit yu ing kekayung kasalanan king balang kekayung daraptan. E yu na alingad ing mikasala kayu, inya ibie da na kayu karing kekayung kalaban.
25: Ikang e mayap at alang kabanalan a pamuntuk na ning Israel, ing aldo mu, ing oras ning kekang lubus a pangaparusan daratang ne.
26: Aku, ing Ginung Dios , ing migsalita. Ilukas me ing kekang korona at turban. Mibayu na ing sabla-sabla. Itas la ding pakakalulu king upaya! Ibagsak la detang atyu king katungkulan.
27: Lasakan ke! Lasakan ke! Gawan keng metung a lasak a siudad ing Jerusalem. Oneng mapalyari mu iti potang itang tilduan kung mamarusa datang ne. Ketang tilduan ku karin ke ibie.
28: At ika, anak ning tau, magsalita kang ula. Ibalita mu king aku, ing Ginung Dios , pasabi ku keka karing Ammonita a maninsultu karing Israelita, ing anti kaniti
: Ing metung a espada
: makayaniu yang manyira;
: pepakintab ya ban makamate
: at ban kislap anting kildap.
29: E la tutu ding vision a kekong akakit at pawa la ngan kalaraman ding bage sinabi yung mapalyari. Tune alang mayap kekayu at ing kekong aldo daratang ya, ing aldo ning lubus yung pangaparusan. Tabtaban na kayu batal ning espada.
30: Ikaluban mu ne ing espada! Atulan da ka king lugal nung nu ka melalang, ing bansa nung nukarin ka mibait.
31: Panamdaman mu ing kanakung mua potang ibugnus ku iti anting mikakalabkab a silab. At ibie da ka karing berdugu, ding taung sane king pamanyira.
32: Gisanan na kang laklakan ning silab. Tumulu ing kekang daya king mismung kekang bansa at ala metung mang makaganaka pa keka. Ing Ginu ya ing migsalita.