1: Mahilig ya i Solomon kareng babaing dayuan. E mu ing anak nang prinsesa ning ari ning Ehipto ing ayasawa na; mekiasawa ya naman karing babai na ning bansang Moab, Ammon, Edom, Sidon, at Hiteo,
2: agyang binawal na ning Ginu karing Israelita ing e la makiasawa karing e ra kalahi. Nganang misan sinabi karela, E kayu makiasawa kareng e yu kalahi o paintulutan ing makapakiasawa la kekayu, uling agkatan da kayu reti ban samba at sumuyu karing karelang kikilalanan a dios.
3: Pitu lang dalan ding babaing anak ari ding kesal na, at atlu lang dalan naman ding kasese na. At linaut de king Dios i Solomon.
4: Inyang matua ne ikua reng ayagkat samba karing dios a kikilalanan da reting babaing dayuan. E ya meging tapat king Ginung Dios na; e ne kaugali i David a tata na.
5: Simban ne i Astarte, ing diosa ning Sidon at i Molek, ing makasumaming dios ning Ammon.
6: Inya mikasala ya i Solomon at e ya lubus meging tapat king Ginu agyamang tapat ya i David a tata na.
7: King bunduk dane aslagan na ning Jerusalem karin ya pepagawang altar ban karin ne samban i Kemos, ing makasumaming dios da ring Moabita, at antimu rin kang Molek, ing makasumaming dios da ring Ammonita.
8: Pepagawa ya namang altar para karing asawa nang dayuan ban makaduluk lang insenso at makayain ain-sakripisyu karing sarasarili dang dios.
9: Mimua ya ing Ginu uling kelinguan ne ing Ginung Dios ning Israel a pepakit kang Solomon makataduang besis
10: at minutus king e sukat samba karing dios da ring dayuan. E ya mekiramdam king utus na ning Ginu .
11: Nganang sinabi ning Ginu kang Solomon, Anti na ning birian mung depat iti at e ka tinupad king kasunduan at e memintu karing utus ku, siguradu keng ilako keka ing kayarian at ibie ke king metung karing kekang pamuntuk.
12: Oneng king uli nang David a tata mu e ku daptan iti king kekang kapanaunan. Marapat iti king kapanaunan na ning pamag-ari na ning anak mu.
13: E ke ilako king anak mu ing mabilug a kayarian; lakuananan keng metung a tribu alang-alang kang David a talasuyu ku at alang-alang king Jerusalem, ing siudad a pinili ku.
14: At pepalto yang metung a tau ing Ginu ban maging kalaban na. Hadad ing lagyu na; tau ya Edom at ibat ya king lahing ari.
15: Kanitang panaun a milabas simbut neng David ing bansang Edom at tinubud ne i Joab, ing pekapun da ring sundalus na, ban ikutkut la ring taung apate ra.
16: I Joab at ding tauan nang Israelita menatili la karin kilub ding anam a bulan; e la meko anggang e ra la agisan pete ding lalaki na ning Edom,
17: subali kang Hadad at ding ipus nang tata na a tinakas minta king Ehipto. Anak ya pang malati kanita i Hadad.
18: Meko la king Midian at minta la king Paran nung nu la menikuang tau ban mekiabe karela. Kaybat na nita, minta la king Ehipto at mekikit la king ari a minie karelang bale, pamangan, at gabun.
19: Meging maganaka ya ing ari karela at binie ne kang Hadad ing bayo nang babai, ing kapatad ning asawa nang i Reyna Tapenes, ban maging asawa na.
20: I Hadad at ing kapatad ning Reyna Tapenes mikayanak lang lalaki. Pemalagyuan deng Genubat. Sinese ne at peparagul ning reyna king palasyu a kayabe ra ding anak na ning ari.
21: Inyang abalitan nang Hadad karin Ehipto king mete ne i David at i Joab a pekapun; nganang sinabi king ari, Paintulutan yu ku sanang muli na king sarili kung bansa.
22: Ngana ning ari, Hadad, migkulang ku wari kalingapan keka, inya bisa na kang muli keta kekayo?
: Ali naman pu, nganang mekibat Hadad, Mu pin, paintulutan yu na kung muli keta kekami. At minuli ya king sarili nang bansa.
: E mayap i Hadad bilang ari na ning Edom at meging mabagsik neng kalaban ning Israel.
23: Pepalto ya pang aliwang tau ing Dios ban maging kalaban nang Solomon. Rezon ing lagyu na at anak neng Eliada. Tinakas ya i Rezon king panginuan nang i Aring Hadadezer ning Zoba.
24: Tinipun yang tauan na at ya ing meging pamuntuk da ring tulisan. Milyari iti kaybat neng simbut David i Hadadezer at pete ding tau ning Damasco a kakampi na. Minta ya king Damasco i Rezon at ding tauan na at karin la menuknangan. Gewa reng ari ning Damasco i Rezon.
25: Ya naman ing aliwang meging kalaban ning Israel king kapanaunan nang Solomon.
26: Atin pang metung a lalaking linaban kang Solomon; metung ya karing pamuntuk na. Jeroboam ing lagyu na at anak ne ning Efrateong i Nebat ning Zereda. Zerua ya lagyu i ima na at mebalu ya.
27: Iti ya ing istoria na ning pamag-rebeldi na laban king ari.
: Patambak ne kanitang Solomon ing Milo dane nang aslagan ning Jerusalem, at palarin ding pader na ning siudad ning Jerusalem.
28: Metung yang kayanakan i Jeroboam a ating kagiwan. Apansinan nang Solomon ing kagiwan na at sipagan Jeroboam. Inya gewa neng talapamahala king sablang obrang sapilitan king sakup da ring tribu nang Manase at Efraim.
29: Misan a aldo, linual ya i Jeroboam king Jerusalem at akasalubung ne i Ahiya, ing propetang tau Silo. Magdili-dili yang maglakad at bayu ya ing balabal a susulud na.
30: Likas neng Ahiya ing balabal na at ginabak ne at gewang labing aduang pirasu.
31: Kaybat ngana kang Jeroboam, Kuanan mu la ding apulung pirasu uling ing Ginu , ing Dios ning Israel, sasabian na: E lumuat pamirasuan ku ne ing kayarian nang Solomon at ibie ku la keka ding apulung tribu.
32: Oneng mitagan ya kang Solomon ing metung a tribu alang-alang kang David a talasuyu ku at alang-alang king Jerusalem, ing siudad a pinili ku karing sablang siudad da ring tribu ning Israel.
33: Depatan ku iti uling gilutan na kung Solomon; sinamba ya kang Astarte, ing diosa ning Sidon; kang Kemos, ing kikilalanan nang dios ning Moab; kang Molek, ing kikilalanan nang dios ning Ammon. E ya mibiebie agpang king kaburian ku. E ya meging mapamintu karing kautusan ku at tuntunan antimo i David a tata na.
34: Makanyan man, e ke ilako ing kayarian kabang mabie ya i Solomon. Papanatilian keng ari kabang mabie ya alang-alang kang David a pinili kung talasuyu a memintu karing kakung kautusan.
35: Oneng ilako ke ing kayarian king panaun na ning anak na, at ibie ku la keka ding apulung tribu.
36: Metung ya ing tribung malakuan king anak nang Solomon ban ing talasuyu kung i David e ya kalakonan apu a magsilbing sulung makaslag para kanaku king Jerusalem, ing siudad a pinili ku nung nu ya misamban ing lagyu ku.
37: Ika ing gawan kung ari king Israel, at pamahalan mu la ring sablang lugal a buri mu.
38: E ra ka lakuan nung makiramdam ka karing sabla kung kautusan ampon mamintu, at dapat king kaburian ku antimo ing depat nang David a talasuyu ku. Papanatilian keng mag-ari ing maging lahi mu antimo ing depat ku king lahi nang David. Ibie ke keka ing Israel,
39: at parusan ku la ring anak at apu nang David, agpang king mangaintulid karela, oneng e kabang panaun.
40: Inya pigkapilitan neng paten Solomon i Jeroboam, oneng mekatakas ya iti at minta ya kang Aring Sisak ning Ehipto, at menatili ya karin angga na king mete ya i Solomon.
41: Makasulat king Istoria nang Solomon ing bie na, ing depat na, at ing kabiasnan na.
42: Mig-ari ya king mabilug a Israel kilub ding apat apulung banua.
43: Mete ya at mikutkut king Siudad nang David. Ing anak nang i Rehoboam ya ing menalili bilang ari.