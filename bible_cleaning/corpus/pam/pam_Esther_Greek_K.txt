18: Kanita na aganakang Mordecai ing sablang depat ning Ginu, inya menalangin ya. Ngana
19: O Ginu, ika ing Ginu at Ari ning meto sikluban, atyu lalam mung upaya ing sablang bage at alang makasabat keka nung buri meng iligtas ing Israel.
20: Ika ing linalang king banua at king yatu at ding sablang bage makapagmulala keti king yatu.
21: Ika ing Ginu ning sabla at ala metung man a makalaban keka.
22: Balu mu ing sablang bage. Balu mu king e ku magmaragul inyang e ke dikuan at ginalang ing palalung i Haman.
23: Mapalyaring uman ku la agyang ding bitis na bukud mu sanang miligtas ya ing Israel.
24: Oneng e ku daptan ita kang Haman uling mas maragul ing kagalangan ku Keka kesa king tau. Bukud mung keka, O Ginu, karin ku duku at gumalang, at iti e kapagmaragulan.
25: Ngeni, O Ginung Dios, Ari, at Dios nang Abraham, iligtas me ing balen mu. Buri da kaming gisanan a lahi ding kalaban mi, ikaming memalen a pinili mu.
26: Kanitang milabas a panaun linigtas mu kami karing gamat da ring tau Ehipto; e mu ke sana paburen ngeni.
27: Pakiramdaman mu ing panalangin ku. Malunus ka kekami. Alilan mung tula ing kiak mi ban manatili keng mabie at pupuri keka. E mu paintulut ing tuknang la ding lahi a pupuri keka.
28: At menalangin lang mitmung kataimtiman at masikan ding sablang memalen ning Israel uling balu ra king malapit na lang mangamate.
29: Bina ya namang meligalig i Reyna Ester, inya menalangin ya king Ginu.
30: Likas na ing imalan reynang susulud na at miniblas yang imalan ning pamagpaldas at ning kalungkutan. Lugal king tugtugan neng mal a pabanglu ing buntuk na, ing tigtug na abu at dinat ning animal. Miglupa yang makalunus at ing katawan nang sadiang malinis ngeni mitakpan ya king sabung-sabung nang buak.
31: Nganang menalangin king Ginung Dios ning Israel: O Ginu ku at Ari at bukud mung ika ing Dios, saupan mu ku uling magdili-dili ku, at alang makasaup kanaku nung e mu ika.
32: Malapit ku nang itaya ing bie ku king panganib.
33: O Ginu, e ku malyaring kalinguan itang sinabi na kanaku ning makatua ku nung makananung ika, Ginu, pinili me ing Israel karing aliwang bansa ban maging balen mu king kapilan pa man. Tiparan mu ing sablang pengaku mu karing makatua mi.
34: Oneng mikasala kami keka, inya peintulut mu ing sakupan da kami ding kalaban mi uling simban mi la ding kikilalanan dang dios.
35: Wa, Ginu, karapatdapat ing parusan mu kami.
36: Oneng ngeni e la pa matula ding kalaban mi agyang gewa ra kaming ipus da. Ginawa lang taimtim a pangaku karing idolo ra.
37: E mu ing gisanan da la lahi ding taung pupuri keka, nune ilako da la pa ding Kautusan mu at ilako ing ligaya na't dangalan ning Templo mu at ing altar.
38: Buri da king ding sablang bansang sasakupan da ing samba la karing idolo a alang kabaldugan at samba munaman karing aring mistulang taung ating kamatayan.
39: O Ginu, e mu paintulut ing insultuan da reting kikilalanan dang dios ing upaya mu. E mu paintulut ing insultuan da kami deting kalaban mi busal ning kasakitan mi. Paintulut mung ing e mayap dang tangka kekami karela magbalandra, at gawan meng alimbawa itang taung migtangka kaniti.
40: E mu ke sana kakalinguan, O Ginu. Datang na ka sa kaniting oras ning kaguluan mi. Dinan mu kung tetagan lub, O Ari da ring sablang dios at Pekapun da ring sablang upaya keti king yatu.
41: Dinan mu kung sikanan a marap king leon a i Asueru ban ayagkat keng mimua king taung manyira kekami, at kanita ne mipahamak at ding kapanalig na.
42: O Ginu, iligtas mu kami. Magdili-dili ku; saupan mu ku. Ala kung alapitan nune mu ika.
43: Ginu, balu mu ing sabla. Balu mu king e ku buri ing dangalan a tinggap ku kareting paganu. Balu mu king mandiri ku neng makisiping ku king ninuman kareting taung e mesirkunsisyun.
44: Oneng balu mu, Ginu, king ala kung akarapat. E ku matula neng susulud ke ing korona neng mamarap ku kareng tau king katipunan a mitakda. Pandirian keng anti ing basan a megamit king pamagregla.
45: Kapilan man e ku mekisulung mengan kang Haman; tinggian ku ing anyaya na ning ari karing anda na. E ku munaman minum king alak a inain da karing kikilalanan dang dios.
46: Manibat na inyang dela ra ku keti at angga na ngeni, aku a talasuyu mu, e ku mekatakman nanumang ligaya. Bukud mung ika ing tula ku at kaligayan, O Ginung Dios nang Abraham.
47: O Dios a Mayupaya, pakiramdaman mu sana ing panalangin da ring memalen mu. Iligtas mu kami kareting e mayap a tau, at ilako mu ing takut kanaku.