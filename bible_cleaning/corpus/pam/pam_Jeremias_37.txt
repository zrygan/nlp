1: Gewa neng ari ning Aring Nebucadenesar ning Babilonia i Zedekias king lugal nang Jeoiakin a anak nang Jeoiakim. Anak neng Josias i Zedekias a meging ari na ning Juda.
2: E ya memintu i Zedekias ni ding opisyal na at ding memalen king utus a binie na ning Ginu king kapamilatan ku.
3: Tinubud neng Aring Zedekias i Jeucal a anak nang Selemias at ing paring i Zefania a anak nang Maaseia ban ipakisabi kanaku king manalangin ku king Ginu para king bansa.
4: E ku pa makasukul kanita at malaya kung makisalamuha karing tau.
5: Lulusuban de ring sundalus na ning Babilonia ing Jerusalem, oneng minurung la inyang abalitan da king mekalipat na la ding sundalus na ning Ehipto king angganan ning Ehipto.
6: Kanita ing Ginu , ing Dios ning Israel, sinabi na kanaku
7: king sabian ku kang Aring Zedekias ing anti kaniti: Daratang na la ding sundalus na ning Ehipto ban sumaup keka, oneng magbalik la king sarili dang bansa.
8: At magbalik la kanita ding sundalus na ning Babilonia ban lusuban de iting siudad, bihagan de at silaban angga king mipatag ya king gabun.
9: Aku, ing Ginu , babie kung babala keka king e yu sa pipiraitnan pa ing sarili yu king pamisip king e na la mibalik ding sundalus na ning Babilonia. Siguradu lang magbalik.
10: Nung sakali mang sambutan yu la ding sablang sundalus na ning Babilonia at ding mitagan ila mu detang sugatan a pakakera kilub ding tolda, makatalakad la pa mu rin deti at silaban de iting siudad angga king mipatag ya king gabun.
11: Minurung la ding sundalus na ning Babilonia uling daratang la king Jerusalem ding sundalus na ning Ehipto.
12: Inya ibat king Jerusalem minta ku king gabun ning tribu ning Benjamin ban kuanan ing dake ku king pibandian ning pamilya mi.
13: Oneng inyang miras na ku king Pasbul dalan ning Benjamin, ing opisyal a mamahala karing sundalung magbante king oras a ita, Irias ing lagyu na anak neng Selemias at apu neng Hananias, sebat na ku at ngana, Tatakas ka ban makianib karing sundalus na ning Babilonia ne?
14: Pekibat ku, Ali ku! E ku tatakas. Oneng e na ku buring paniwalan Irias. Inya dekap na ku at dela karing opisyal.
15: Mua la kanaku at pemalupalu da ku at kilung king bale nang Jonatan, ing kalihim; gewa reng sukulan ing bale na.
16: Dela ra ku king sukulan a atyu lalam na ning gabun at kilung da ku karin king maluat a panaun.
17: E linuat, pepakua na ku ning Aring Zedekias at karin king palasyu lihim na kung kitnan. Ngana, Atin pang mensahing ibat king Ginu ?
: Atin, ngakung mekibat. At ngaku pa, Miyabie ka karing gamat na ning ari ning Babilonia.
18: Kaybat kitang ku king ari, Nanung kasalanan ing depat ku laban keka o karing opisyal o kareting memalen ban mika matulid kang ipasukul mu ku?
19: Nanung milyari karing propeta mu a sinabi keka king ing ari na ning Babilonia e na ka lusuban ni ing bansa?
20: Ngeni, Makamal a Ari, makisabi kung mayap king pakiramdaman mu ku sa at daptan mu ing sablang aduan ku keka. Dapat a mayap e mu ku sa babalik king sukulan karin king pibalebale nang Jonatan. Siguradu kung mate nung ipabalik mu ku karin.
21: Inya inutus na ning Aring Zedekias ing mikulung ku king sukulan na ning palasyu. Karin ku mesukul at balang aldo miririnan kung tinape a manibatan karing panaderia angga king megisan la ding tinape king siudad.