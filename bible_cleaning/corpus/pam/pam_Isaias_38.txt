1: Kanita mu ring panaun a ita, mesakit ya i Aring Hezekia at digsu nia mete. Delawan neng propeta Isaias a anak nang Amoz at ngana, Makamal a Ari, sasabian na keka ning Ginu king ayusan yu na ing sabla uling e na ka mipaldan. Isadia mu na ing sarili mu king kamatayan.
2: Minarap ya i Hezekia king pader at menalangin ya.
3: Ngana, O Ginu , e mu sana kakalinguan king siyuan da kang mitmung katapatan at kalausan a lub, king parati kung magkapilit daptan itang buri mung parapat kanaku. At menangis yang kapait-paitan.
4: Inutus na kanita ning Ginu kang Isaias
5: king magbalik ya kang Hezekia at sabian ing anti kaniti: Aku, ing Ginu , ing Dios na ning makatua mung i David, dimdam ku ing panalangin mu at ikit ku ing lua mung tinulu; paintulutan da ka pang mie kilub ning labing limang banua.
6: Iligtas da ka at iting siudad ning Jerusalem king ari na ning Asiria. Isundu ku ing pamagdipensa kaniting siudad.
21: Sinabi nang Isaias king ari king patapal neng dildak a bungang higera ing tigsa na at kumayap ya.
22: Kanita kitang na ning Aring Hezekia, Nanung tanda ing aibie mu king aku malyari ku pang milub king Templo ning Ginu ?
7: Nganang mekibat Isaias, Dinan na kang tanda ning Ginu ban patutuan king tuparan na ing pangaku na.
8: Paurungan neng apulung balitang ning Ginu ing anino na ning paniukad oras a pepagawa nang Aring Ahaz. At migbalik ya ping apulung balitang ing anino ning paniukad oras.
9: Pangapaldan nang Aring Hezekia ning Juda, sinulat ne iting kanta
10: Bala ku lungub na ku king tuknangan ding mete,
: at e na ku mibawi agyang atyu ku pa king kalibudtan ning bie.
11: Bala ku king keting yatung panuknangan da ring mabie
: e ku ne malyaring akit ing Ginu
: o ing ninumang taung mabibie.
12: Mepatlud ing kakung bie at miyangganan,
: mengari ya king toldang bigbag da,
: anti ing imalan a ginabak dang leko king pipanabalan.
: Bala ku angganan na na ning Dios ing bie ku.
13: Kabukas kung tatangis king sakit,
: balamu wari ating leon a mamakli karing kakung butul.
: Bala ku angganan na na ning Dios ing bie ku.
14: Ing siwala ku meina at melati,
: at sinaingsing kung anti ing patipati.
: Mepagal la ding mata ku king kalalawe king banua.
: Ginu , iligtas mu ku king kakung problema.
15: Nanung kakung asabi? Ing Ginu ya ing makipasari kaniti.
: Maskup ya'ng salu ku, at e ku mipatudtud.
16: Ginu , mie ku para keka at bukud mung keka;
: uluan mu ku at paintulut mung mie ku.
17: Ing peitan ning bie ku miyalilan kapayapan.
: Liligtas me ing bie ku king sablang panganib;
: patawaran mung kakung kasalanan.
18: Ala metung man king tuknangan ding mete ing makapasalamat keka
: ni apurian at apanaligan ding mete ing kekang katapatan.
19: Ding mabie ilang makapuri keka,
: antimo ing ngeni daraptan ku keka.
: Sasalita da ring tata karing anak da nung nu anti ing katapatan mu karela.
20: Ginu , ikang pepakayap kaku!
: Tigtigan mi lang alpa, at ikanta ing kapurian keka.
: Magkanta kaming kapurian king kekang Templo king kekaban ning bie mi.