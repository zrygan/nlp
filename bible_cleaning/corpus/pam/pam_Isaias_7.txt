1: Mika gera inyang i Ahaz, ing anak nang Jotam at apu nang Uzzia, ya ing ari na ning Juda. I Rezin a ari na ning Siria at i Peka a anak nang Remalia a ari na ning Israel, lisuban de ing Jerusalem; oneng e re ikuang simbut.
2: Miras ing balita king ari na ning Juda king atyu na la ding sundalus na ning Siria king sakup ning Israel. Mitakutan ya ing ari at pati na ding taung sasakupan na. Ginalgal lang anting tanaman a tuturan na ning masikan a angin.
3: Kanita migsalita ya ing Ginu kang Isaias. Ngana, Ituki me ing anak mung lalaking i Sear-Yasub at puntalan ye i Aring Ahaz. Akit me king lele na ning dalan nung nu la magobra ding gagawang imalan, king wakas ning paligi a piagusan na ning danum a manibat king matas a batis.
4: Sabian mu king maging alistu ya, magpayapa ya at e mitatakutan o mababalisa isip. Uling ing mua na ning Aring Rezin at ding kayabe nang tau Siria at ning Aring Peka e babie maygit a panganib kesa king asuk da ring aduang kaputut a dutung a mibabaya.
5: Miyabe-abe lang ginawang planu ing Siria at ing Israel ampon ing ari na.
6: Buri deng lusuban ing Juda at pamatakutan ding tau ban makiabe la karela, at kaybat ilukluk de king tronu ing anak nang Tabeel.
7: Oneng aku, ing Ginung Dios , sasabian kung matni king kapilan man iti e mapalyari.
8: Ninu wari ing pangangas na ning Siria? Ing Damasco a siudad nang kabiserang maina! Mapirasu yang mangalati ing Israel kilub ding anam apulu at limang banua at e na mitalakad pa.
9: Ninu wari ing pangangas na ning Israel? Ing siudad ning Samaria a kabisera nang maina! Ninu naman ing pangangas na ning Samaria? Aliwa mu wari ing mainang i Aring Peka?
: Nung maina ing kekang kasalpantayanan, maina ka naman.
10: Pasibayu yang peparalang mensahi ing Ginu kang Ahaz. Ngana,
11: Aduan mu king Ginung kekang Dios king dinan na kang metung a tanda. Malyaring manibatan ya iti king kalalaman na ning lugal da ring mete o kaya king matas a banua.
12: Nganang mekibat Ahaz, E ku maniawad tanda. E ke ibili king kapagsubukan ing Ginu .
13: Inya nganang Isaias, Lahi nang David, makiramdam kayu sa. E pa makagyu kekayu ing gisanan yu la kapibabatan ding tau at gisanan yu wari pati ing kapibabatan na ning kanakung Dios?
14: Ing Ginu mismu munie yang metung a tanda para kekayu. Muktut ya ing metung a kayanakan a babai at manganak yang metung a lalaki at ing maging lagyu na Immanuel.
15: Potang balu na nang pilinan nung isanu ing mayap at ing e mayap, gatas ing maging inuman na, pulut-panilan naman ing maging pamangan na.
16: Bayu pa datang ing panaun a ita, kawalan lang memalen ding bansa da ring aduang aring mamatakut kekayu.
17: Ipagpa na kanita ning Ginu keka, king balen mu at king pamilya na ning kekang ari ding aldo ning kaligaligan a maygit mangasakit kesa karing aldo linabas manibat inyang kinawani ya ing kayarian Israel king Juda; idala ne pa ing ari na ning Asiria.
18: Potang datang ne ing aldong ita, masuit ya ing Ginu anting tanda karing tau Ehipto ban lumapit lang anting lango a manibatan karing pekamarayu nang dake ning Ilug ning Nilo. Datang la namang anting tamumu ding tau Asiria.
19: Katmuan da la ring mabatung libis at ding kueba karing batu, at laganasan da lang takpan ding lugal a masuksuk at marangle a pipagpastulan.
20: Potang datang ne ing aldong ita, manupa yang barberu a tau Eufrates a alang aliwa nune ing ari na ning Asiria at labahasan na kayu balbas, buntuk at pati na ing mabilug yung katawan.
21: Potang datang ne ing aldong ita, agyang metung ya mu ing baka at adua la mu ding kambing a mitagan king metung a ortelanu,
22: makanyan man manikua yang labis-labis a gatas para king sablang pamangailangan na. Wa, ding mapilan a mitagan mika gatas la't pulut-panilan a karelang pangabiayan.
23: Potang datang ne ing aldong ita, ding masanting a mulahan ubas a ating libung bunga a mikaka alagang libung pirasung pilak, maging lugal de ring malabung a dikut at tanaman a masuksuk.
24: Datang la karin ding taung magdalang pana at paslu. Wa, mitubuanan yang dikut at tanaman a masuksuk ing mabilug a bansa.
25: Mitubuanan la karing tanaman a masuksuk ding sablang bunduk-bundukan a kanitang misan mitamnan pangabiayan, at alang taung mangangas munta karin. Maging lugal niang pastulan karing baka at tupa.