1: Labi yang aduang banua i Manase inyang meging ari ya, at mig-ari ya king Jerusalem kilub ding limang pulu't limang banua.
2: E mayap ing depat na king akakit na ning Ginu . Tikian na ing makasumaming kaugalian da ring taung tinabi na ning Ginu kanitang lulub la ding Israelita king gabun a mipangaku.
3: Pepatalakad na lang pasibayu ding pisasamban da ring paganu a pepalasak nang Hezekia a tata na. Pepagawa na la ding altar a pisasamban kang Baal at pepagawa ya namang larawan na ning diosang i Asera at sinamba ya karing batuin.
4: Ya ing pepagawa karing paganung altar kilub ning Templo ning Ginu , ing lugal nung nu na sinabi ning Ginu ing karin ya misamban king kapilan pa man.
5: Karetang adua nang patyu ning Templo ning Ginu , pepagawa yang altar para samban la ding batuin.
6: Binie na la ding anak nang lalaki king Kapatagan ning Hinom bilang ain-a-durulukan. Mewili ya king pamamanula, pamangulam, pamanialamangka, at meniawad yang turu karing mamag-espiritista. Tune e ustu ing depat na king akakit na ning Ginu . Inya pepamua ne ing Ginu .
7: Kinua ne ing larawan a gewa na at kebit king Templo ning Dios, ing lugal nung nu na sinabi ning Dios kang David at kang Solomon a anak na, King Templong iti at keti Jerusalem a pinili ku karing sablang lugal a sakup da ring labing aduang tribu ning Israel karin yu ku samban king kapilan pa man.
8: At nung tapat da lang pamintuan ding utus ku at ding tuntunan a binie ku karela king kapamilatan nang Moises, e ku na la palakuan king bansa a pepamana ku karing karelang makatua.
9: Oneng linili na lang Manase ding memalen na ning Juda at ning Jerusalem. Lalung e mayap ing depat da kesa karing taung tinabi na ning Ginu kanitang lulub la ding Israelita king gabun a mipangaku.
10: Migsalita ya ing Ginu kang Manase at karing memalen na, oneng e re pekiramdaman.
11: Inya tinubud na la ning Ginu ding pekapun da ring sundalus ning ari ning Asiria, at binihag de i Manase; ginapus deng tanikalang tangsu at dela re king Babilonia.
12: Uli na ning kasakitan a delanan na, migpakumbaba ya at minaus king Ginu , ing Dios da ring makatua na.
13: Pekiramdaman ne ning Ginu , binalik ne king Jerusalem at king kayarian na. Kanita na akilalang Manase king ing Ginu ya ing Dios.
14: Kaybat na nita, pepagawa ne ing lual nang pader ning Siudad nang David, king dane aslagan lele ning Sibul ning Gihon angga ketang lugal palub king Pasbul dalan Asan at ketang malapit king dake ning siudad ning Ofel. Pepatas ne ing pader. Mitutuk yang opisyal at sundalus para karing sablang pakakutang siudad ning Juda.
15: Leko na la ding kikilalanan dang dios ding dayuan, at pati na ing larawan a atyu king Templo ning Ginu . Leko na la ding sablang altar a pepagawa na karing mangatas a lugal at king Jerusalem, at pepayugse na la king lual ning siudad.
16: Pepalarin ne ing altar ning Ginu at miyain yang ain-ning-pamisulusulu at ain-a-kapasalamatan. Sinabi na karing memalen na ning Juda king sumuyu la king Ginu , ing Dios ning Israel.
17: Makanyan man, sindu da ring tau ing pamiyain ain karing lugal a pisasamban da ring paganu, oneng depat da iti bukud mung para king Ginu .
18: Makasulat ngan king Istoria da ring Ari na ning Israel ing aliwa pang mengapalyari king pamag-ari nang Manase pati na ing panalangin na king Dios at ding amanung selita ra ding propeta na ning Ginu , ing Dios ning Israel.
19: Makasulat ne man king Istoria da ring Propeta ing panalangin na at ing pekibat ning Dios. Makasulat munaman karin ing kasalanan na at ing depat nang kataksilan pati na ding pepagawa nang pisasamban karing lugal a mangatas, ding pepagawa nang larawan nang Asera at ding pepagawa nang rebultu bayu ya mibalik lub king Dios.
20: Mete ya i Manase at mikutkut ya king palasyu. I Amon, ing anak na, ya ing menalili bilang ari.
21: Adua yang pulu't aduang banua i Amon inyang meging ari ya, at mig-ari ya king Jerusalem kilub ding aduang banua.
22: Kalupa nang Manase a tata na, e katanggap-tanggap king Ginu ing depat nang Amon. Simban na la ding idolo a simban nang tata na.
23: E ya migpakumbaba king Ginu ; e ne pekiapusan i tata na a migpakumbaba arapan ning Ginu . Mangaragul ing pamikasalang depat na.
24: Misasapakat la ding opisyal laban kang Amon at pete re king palasyu na.
25: Oneng mimua la ding memalen karing mekamate king Aring Amon, inya pete da la naman. Kaybat na nita, i Josias a anak na ya ing gewa rang ari.