1: Tinubud na lang lihim Josue ding adua kataung menibat king Sitim at penabilinan na lang lihim magumasid king gabun na ning Canaan, lalung-lalu na ing siudad ning Jerico. Meko la deti at sinalangi la king bale nang Rahab, ing babaing magtinda king katawan na, at karin la mekituknang...lihim magumasid king gabun na ning Canaan, lalung-lalu na ing siudad ning Jerico.2:1
2: Abalitan na ning ari ning Jerico king ating mapilan a Israelitang dinatang itang benging ita ban mag-ispia la king mabilug a kayarian.
3: Inya pepasabi na ini kang Rahab: Dinatang la ring lalaking atyu king bale mu ban mag-ispia la king mabilug a kayarian. Ilual mu la!
46: Nganang mekibat Rahab, Tutu pin king ating dinatang a lalaki kanaku, oneng e ku balu nung nu la ibat at inyang sisilim na at oras na ban isara ya ing pasbul dalan ning siudad linual la ding lalaki. E ku balu nung nu la minta; nung ngeni mu rin tagalan yu la atagal yu la pa. Kanita dela na na lang Rahab ding aduang ispia king bubungan at selikut na la karing tangke da ring lienso a inayus na karin.
7: Likuan de ring tubud na ning ari ing siudad at inyang makalual na la ding tatagal, sera de ing pasbul dalan. Ding tubud na ning ari tegal da lang penintun ding ispia angga na king lugal nung nu ya dadalakit ing dalan king Jordan.
8: Inyang bayu la matudtud pintalan na lang Rahab ding aduang ispia king bubungan
9: at ngana karela, Balu ku king binie ne kekayu ning Ginu iting kayarian. Tatakut la kekayu ding sabla keti king kayarian.
10: Abalitan mi nung makananu neng pepamala ning Ginu ing danum na ning Dagat da ring Timbu king arapan yu kanitang lulual kayu Ehipto, at nung makananu yu lang pete di Sihon at Og, ding aduang ari da ring Amoreo king dane aslagan na ning Jordan.
11: Kabud abalitan mi iti, mengakarugan ke ngan a salu uli yu at milako kami sikanan lub uling ing Ginung kekayung Dios ya ing Dios ning banua at yatu.
12: At ngeni isumpa yu king Ginung kekayung Dios ing maging maganaka kayu karing pamilya ku antimo nung makananu kung pepakit ganaka kekayu, at dinan yu kung metung a tanda king ayasahan da kayu.
13: Pangaku yu king iligtas ye i tata ku at ima ku, ding kapatad kung lalaki at babai at ding sablang pamilya ra! Iligtas yu kami king kamatayan!
14: Ngara ding lalaki, Paten na ke ning Dios nung e mi tuparan ing sasabian mi. Nung e mu paniabian ing gagawan mi, ipangaku mi keka king pakiutusan da kayung mayap potang ibie na ne kekami ning Ginu iting kayarian.
15: Atyu ing bale nang Rahab king pader ning siudad, inya pepakuldasan na la king awang king kapamilatan na ning lubid.
16: At ngana karela, Munta kayu karing bunduk-bundukan pota akit da kayu ding tatagal kekayu, at salikut kayung atlung aldo karin anggang e la mekapagbalik ding manintun kekayu. Kaybat na nita, malyari na kayung sumulung king lakad yu.
17: Ngara ding lalaki, Tuparan mi ing pangaku mi a inawad mu kekami.
18: Oyni ing gawan mu. Potang lungub na kami king kayarian yu, itali me ining malutung lubid king mismung awang nung nukarin mu kami pepakuldasan; tipunan mu la king pibalebale mu ding pengari mu, ding kapatad mu, at ding sablang katubale nang tata mu.
19: Nung lumual ya ing ninuman king bale, ya na ing maki kasalanan king kamatayan na at ala keng pakibatan, nung ing ninuman kekayung atyu kilub bale panasakitan de, ikami na ing makibat.
20: Nung sakaling sabian mu kaninu man ing saria mi keti, kanita e na kailangan ing tuparan mi pa ing pangaku mi keka.
21: Nganang mekibat Rahab, Matupad ing buri yu. Ya na ita. Kanita pepalakuan na na la at tinali ne ing lubid a malutu king awang na.
22: Minta la ding ispia karing bunduk-bundukan at karin la sinalikut kilub ding atlung aldo. Panintunan da la ring sundalus na ning ari nu man karin, oneng e ra la ikit, inya mibalik la Jerico.
23: Kinuldas lang pasibayu ding adua katau karing bunduk-bundukan; delakitan de ing Ilug ning Jordan at mibalik la kang Josue. Sinabi ra kang Josue ing sablang milyari.
24: Kanita ngara kang Josue, Binie ne pin ning Ginu king gamat tamu ing mabilug a kayarian. Maragul ing takut da kekatamu ding manuknangan karin.