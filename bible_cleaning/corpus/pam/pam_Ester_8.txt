1: King aldo mu ring ita, binie nang Aring Asueru kang Reyna Ester ing sablang pibandian nang Haman, ing kalaban da ring Judio. At milapit ne man king ari i Mordecai, uling sinabi nang Ester king kamaganak ne.
2: Likas ne ning ari ing singsing nang ating panatak a kinua nang pasibayu kang Haman at binie ne iti kang Mordecai. At tilduan na ne mang Ester i Mordecai bilang katiwala king pibandian a likuan nang Haman.
3: Pasibayu yang linapit i Ester kang Aring Asueru; migsakab ya arapan na at tutulu luang mekisabing mayap king ari king gawa ya sanang paralan ban e mibalaus ing tingka nang Haman a Agagite a pamaten la ngan ding Judio.
4: At tildu ne ning ari ing setro na kang Ester, inya tinalakad ya i Ester at ngana,
5: Nung burian na ning ari at nung makaligaya ku kekayu, at nung king panlalawe na ning ari king iti matulid, ipakisabi kung mayap king gawa kayung metung a kautusan ban pawalan yang bisa ing kautusan a pepasari nang Haman, ing Agageo at anak nang Hamedata, ban paten la ding Judiong manuknangan karing probinsiang sakup yu.
6: E ku malyaring apibata ing akit ku ing kamatayan da ring kalahi ku at kamaganak.
7: Kanita nganang Aring Asueru kang Reyna Ester at kang Mordecai a Judio, Lawan mu, binie ku na kekayu ing pibandian nang Haman at pepabite ke uling buri na lang paten ding Judio.
8: Ngeni, malyari kayung gawang sulat para karing Judio at isulat yu ing nanumang buri yu king lagyu ku. Kaybat pirman ke at tatakan king singsing ku. E malyaring milako bisa ing nanumang utus a pinirman ku at tetakan ku.
9: Milyari iti kanitang kaduang pulu't atlu nang aldo ning katlung bulan ning Sivan. Inaus na lang Mordecai ding talasulat ning ari at dinikta ne ing metung a sulat para karing gobernador at talapangasiwa karing dinalan aduang pulu't pitung probinsia, magumpisa king India angga king Etiopia. Sinulat da la karing salita da reting probinsia.
10: Pepasulat na la deting Mordecai king lagyu nang Aring Asueru at tetakan na la king singsing a panatak na ning ari. Kaybat, inatad da la king kapamilatan da ring lalaking makasake karing kabayung mangabilis na ning palasyu.
11: King kapamilatan da reting sulat, paintulutan na la ning ari ding Judio king balang lugal ing mitipun la ban idipensa ing sarili da at ing pamilya da laban king ninumang lumusub karela. Malyari lang lumaban at makamate karing mangangas a makamate karela o maniamsam king pibandian da.
12: Daptan da iti king mabilug nang kayarian Aring Asueru, king kalabing atlung aldo ning Adar, ing kalabing aduang bulan.
13: Mika kopia ya kaniting utus ing balang probinsia at mipabalu karing sablang tau ban makapagsadia lang magdipensa ding Judio king sarili da king aldong ita laban karing kalaban da.
14: Inya king utus ning ari, sinake la ding talapanatad sulat karing mangabilis nang kabayu ning palasyu at memalagua lang miglakbe. Kinalat dia naman ing utus ning ari king kabilugan ning Susa, ing sentrung siudad.
15: Kaybat na nita, linual ya king palasyu i Mordecai; makaimalan yang ari a kule asul at maputi, at balabal a mapinung linen at metung a masanting a koronang gintu. Migbiba la ding tau ning Susa king tula ra inyang ikit de.
16: Mika kapanayan la ampon tula at dangalan ding Judio.
17: Nu mang lugal a mipabalu ya ing utus ning ari, mika tula at pamagpiesta karing Judio. At dakal la karing tau ding meging Judio uli na ning mitatakutan na la ngeni karela.