1: Misan a aldo minta ya king Timna i Samson nung nukarin ne ikit ing metung a dalagang Filistea.
2: Kaybat na nita, minuli ya at ngana kang tata na at ima na, Ating metung a dalagang Filistea karin king Timna. Kapad ke tabas. Gawa kayung paralan ban ya ing maging asawa ku.
3: Nganang tata na at ima na, Samson, ala na waring babai kareng anak da reng kamaganak tamu o kareng kabalen tamu, at kailangan ka pang munta kareng paganung Filisteo ban manintun maging asawa mu?
: Nganang sinabing Samson kang tata na, Ya ing buri kung maging asawa.
4: E ra kamalayan ding pengari na king iti kaburian na ning Ginu , uli na ning manintun yang pamikatagun ing Ginu ban labanan na la ding Filisteo. Ding sasakup king Israel kanitang panaun a ita ila ring Filisteo.
5: Inya ya at i tata na at ima na minta la king Timna. Kabang lalabas la king metung a mulahan ubas dimdam neng gagaleung ing metung a leon.
6: Bigla neng pepasikan ning upaya na ning Ginu i Samson, at anti ya mung biserung kambing a piglapak na karing gamat na ing leon. E na pepabalu iting milyari karing pengari na.
7: Kaybat na nita, pintalan ne at pekisabian ing babai at lalu yang mikalub i Samson.
8: Kaybat na ning mapilan a aldo mibalik ya ban pakasalan ne. Kabang papunta ya aisip na ing lawan ne ing pete nang leon, at mengapamulala ya inyang menakit yang dakal a panilan ampon pulut kilub ning katawan ning mete leon.
9: Kinayud na karing gamat na ing pulut-panilan at pengan na iti kabang lalakad ya; disnan ne i tata na at i ima na at dininan na la king pulut-panilan. Pengan da oneng e na sinabi karela king kinua na ing pulut-panilan king katawan na ning mete leon.
10: Minta ya i tata na king bale ning babai at karin migsadia yang pamangan i Samson. Iti ya ing kaugalian da ring kayanakan a lalaki.
11: Inyang ikit de ring Filisteo tinubud da la ring atlung pulung lalaki ban akayabe na.
1213: Nganang Samson karela, Salitanan da kayung metung a bugtung. Labanan keng pustahan atlung pulung pirasung pinung linen at atlung pulung kapiblas a mal a imalan ing balang metung kekayu king e ye aibie kanaku ing buri nang sabian ning bugtung kilub ding pitung aldo ning piesta. Nung e ye turan aku ing dinan yu.
: Ngara, Sabian me kekami ing kekang bugtung. Pakiramdaman mi ya.
14: Ngana karela,
: Ibat king mamangan linual ya ing bage apangan;
: king masikan linual ne man ing bage mayumu.
: Kaybat ning atlung aldo e re pa turan ing buri nang sabian ning bugtung.
15: King kapat a aldo ngara king asawa nang Samson, Gawa kang paralan ban sabian ne kekami ning asawa mu ing buri nang sabian ning bugtung. Uling nung ali me, silaban mi ya ing bale nang tata mu at kayabe kang silaban mi. Ikayung adua, kinumbira yu kami ban panakawanan yu kami, e makanyan?
16: Maki luang tutulu king mata na inyang pintalan ne ning asawa na i Samson at ngana, E mu ku kaluguran! Mua ka kanaku! Binie me karing kakaluguran ku ing bugtung at e me sinabi kanaku ing buri nang sabian niti!
: Nganang Samson, Lawan mu, agyang kang tata ku at ima ku e ke sinabi ing pakibat; at ngeni sabian ke keka?
17: Tengisan na iti kilub ding pitung aldo ning pamagpiesta. Inya king kapitung aldo sinabi neng Samson king asawa na ing buri nang sabian ning bugtung, uling e ne tiknangan kukulitan. Kaybat sinabi ne ning babai karing Filisteo.
18: Inya king kapitung aldo, bayu ya limbug ing aldo, sinabi da ring lalaki ning siudad,
: Samson, nanu ing mas mayumu kesa king pulut-panilan?
: Nanu ing mas masikan kesa king leon?
: Nganang mekibat Samson,
: Nung e ye ginamit ing kanakung baka king pamaniarul yu,
: angga man ngeni e ye pa sana balu ing pakibat.
19: Bigla neng pepasikan ning upaya na ning Ginu i Samson at minta ya king Askelon nung nu na la pete ding atlung pulu katau karin; linubas na la at binie na ing mangamal dang imalan deti karing lalaking mekapakibat king bugtung. Kaybat na nita, minuli ya king bale nang tata na. Milalu ing mua na king milyari,
20: at miyabie ya ing asawa na king lalaking meging kayabe na inyang kinasal ya.