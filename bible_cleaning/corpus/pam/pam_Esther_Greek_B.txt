14: Ngana ning mababasa king sulat: Aku i Asueru, ing Mayupayang Ari, susulat ke iting kautusan karing gobernador at kasaup mamahala karing dinalan aduang pulu't pitung probinsia magumpisa king India angga king Etiopia.
15: Wa, aku ing ari at panginuan ding bansa at ning mabilug a yatu, oneng e ku pagmaragul ing kanakung kayupayan. Ing taimtim kung kapagnasan ya ing maging matatag ya at mapagmalasakit ing kayarian ku. Buri ku ing mibiebie lang payapa ding memalen at ligtas la king nanumang kaligaligan, at alang takut maglakbe nu man karin king kayarian.
16: Kitnan ku la ding tagapayu ku nung makananung apakiabutan iting kapagnasan. Mekibat ya i Haman. I Haman ya ing pikabaluan dili karing tagapayu, ing malapit at tapat ampon pagkatiwalan na ning ari; at pangadua ya karing mayupaya king kayarian.
17: Sinabi nang Haman king ating metung a lahi a makasamut manuknangan king kayarian oneng makayaliwa la ugali. Laban la ding kautusan na karing balang bansa, at menatili yang sasalangsang karing utus ning ari. Uli na niti, e ya makapisanmetung ing kayarian.
18: Balu mi king ding taung deti laban la karing sabla; atin lang sariling tuntunan at makayaliwa ing ugali ning pamibiebie ra. Ala lang aliwang pagsikapan nune mu ing pangabagsak ning kayarian. Inya ala tamung katamihikan.
19: Uli na niti, iyutus mi karing sablang taung babanggitan na ning sulat nang Haman, ing talapamahala king kayarian at ing kikilalanan tamung pangaduang ibpa, king gisanan la ngang paten deting tau at pati na ding anak da at asawa. E la sukat pakitanan nanumang lunus. Daptan iti king kalabing apat nang aldo ning bulan ning Adar, ing kalabing aduang bulan ning banuang iti,
20: ban magisan la lahi kilub namu ning metung a aldo deting taung deti a maluat nang manligalig king kayarian at agnan-agnan lang manabu king tuknangan da ring mete. King anti kaniting paralan ya mika katahimikan ing kayarian.