1: Inyang meging mabandi ne at pikabaluan i Aring Jeosafat ning Juda, mekisangga ya kang Aring Ahab ning Israel king kapamilatan ning inayus nang pamakiasawa ning metung karing miembru na ning pamilya na king metung nang miembru ning pamilya nang Aring Ahab.
2: Kalabas da ring mapilan a banua, minta ya i Jeosafat king Samaria ban dalawan ne i Ahab. Pepapate yang dakal a tupa at baka i Ahab bilang pamagpiesta king pamandalo nang Jeosafat. At kaybat, inagkat neng makiabe i Jeosafat king pamaglusub king siudad ning Ramot ning Gilead.
3: Ngana, Jeosafat, malyari kang tuki kanaku king pamaglusub king Ramot ning Gilead?
: Pekibat nang Jeosafat, Bisa ku; makasadia ku at ding sundalus ku ban tuki keka king pamaglusub.
4: Oneng sinabi na naman, Bayu ta gawan yan, kailangan pa ing kutnan ya ing Ginu .
5: Inya pepayaus na lang Ahab ding apat a ralan a propeta at nganang kinutang karela, Kailangan kung lumusub king Ramot ning Gilead o ali?
: Ngarang mekibat, Lumusub ka, uling papagtagumpen na ka ning Dios.
6: Nganang mengutang Jeosafat, Ala na waring aliwang propeta a malyari tamung akutnan tungkul king Ginu ?
7: Nganang mekibat Ahab, Atin, i Micaia a anak nang Imla. Oneng kasaman ke uling ala ya pang inula a mekakayap mo sa kanaku; puru e mayap ing pepasari na.
: E mu sukat sabian yan! nganang sinabing Jeosafat kang Ahab.
8: Inya pepayaus neng Aring Ahab ing metung a opisyal at ngana, Magmalagua ka, dakitan me i Micaia a anak nang Imla.
9: Ing ari ning Israel at i Jeosafat a ari ning Juda maka-imalan la king imalan ari at makalukluk la karing tronu lele ning pidadaran king lual pasbul-dalan ning Samaria kabang magsalita lang ula ding sablang propeta king arapan da.
10: I Zedekia a anak nang Kenaana, ing metung karing propeta, ginawa yang sagung bakal at ngana kang Ahab, Ing Ginu sasabian na: King kapamilatan da reti labanan mu la ding tau ning Siria at gisanan mu la ngang paten.
11: Makanyan munaman ing sinabi da ring sablang propeta. Ngara pa, Sulung, lumusub ka king Ramot ning Gilead at maniambut ka. Magtagumpe ka uling saupan na ka ning Ginu .
12: E miglambat miras ya kang Micaia ing opisyal a mituburan dumakit. Ngana niting tubud kang Micaia, Metung mu ing sasabian da ring propeta: magtagumpe ya ing ari. Kailangan ing makanyan munaman ing sabian mu.
13: Nganang mekibat Micaia, Daramdaman na ning mabie Ginu king sabian ku king ari itang pasabi na!
14: Inyang makayarap ne king Aring Ahab, kitnan ne ning ari, Micaia, kailangan pin king aku at i Aring Jeosafat ing munta kami at lumusub king Ramot ning Gilead o ali?
: Pekibat nang Micaia, Wa, at maniambut kayu uling papagtagumpen na kayu ning Ginu .
15: Nganang Aring Ahab, Magsalita kang katutuan kanaku neng magsalita ka king lagyu na ning Ginu . Kailangan pa waring sabian kung ulit-ulit yan keka?
16: Pekibat nang Micaia, Akakit ku lang makakalat karing bunduk-bundukan ding sundalus na ning Israel; mengari lang tupang alang pastul. At sinabi na ning Ginu , Ala lang talapanimuna deting sundalus, inya pepaburen na lang muling payapa karing pibalebale ra.
17: Nganang Ahab kang Jeosafat, Ikit mu na! E ku wari sinabi keka king ala yang inula ing taung yan a mekakayap mo sa kanaku nune mu pawang e mayap!?
18: Tiglus nang Micaia ing pamagsalita na. Ngana, Pakiramdaman mu sana ing sasabian na ning Ginu ! Ikit ke ing Ginu , makalukluk ya king tronu na karin banua at kayabe da ring sablang anghel na a makatalakad siping na.
19: Kanita kitang ning Ginu , Ninu ing maglinlang kang Ahab ban munta ya at mate karin king Ramot ning Gilead? Mekibat ya ing metung karing anghel; at miyayaliwa munaman ing pekibat da ring aliwa.
20: Kanita ating metung a espiritung linapit king Ginu at sinabi na, Aku ing maglinlang kang Ahab. Kitang ning Ginu , King makananung paralan?
21: Pekibat ning espiritu, Aku ing munta at papagsalitan ku lang kalaraman ding propeta nang Ahab ban magsalita lang kalaraman. Inya ngana ning Ginu , Sulung, ika ing munta at magtagumpe ka.
22: Nganang memupus king pamagsalita nang Micaia, Inya naman ikit mu at dimdam nung makananu lang migsalitang kalaraman keka deting propeta mu. Oneng ing Ginu mismu ya ing sinabing miras keka ing kapahamakan!
23: Kanita ne lepitan ning propeta Zedekia i Micaia at timpaling ne lupa. Ngana, King makananung paralan na ku likuan ning espiritu ning Ginu ban makapagsalita ya keka?
24: Nganang mekibat Micaia, Akit mu potang datang ing aldo a salikut ka king metung a kuartung masalikut.
25: Kaybat nganang minie utus ning Aring Ahab ning Israel karing opisyal na, Dakpan ye i Micaia at idala ye kang Amon, ing gobernador ning siudad, at king Prinsipi Joas.
26: Sabian yu karela king isukul de at dinan mung tinape ampon danum angga king pamagbalik kung e ninanu balang.
27: Nganang Micaia, Nung sakaling mibalik kang e ninanu balang, kanita mipatunayan king e ya migsalita ing Ginu king kapamilatan ku. Ngana pa, Makiramdam kayu ngan king sinabi ku!
28: Kaybat na nita, i Aring Ahab ning Israel at i Aring Jeosafat ning Juda minta la king Ramot ning Gilead ban lusuban de.
29: Nganang Ahab kang Jeosafat, Magbalatkayu ku at makiabe king pamakilaban, oneng e mu lulukas ing imalan mung ari. Inya migbalatkayu ya ing ari ning Israel at kaybat mekiabe ya king pamakilaban.
30: Oneng minie yang utus ing ari ning Siria karing pekapun ding karung panggera king ala lang aliwang labanan nung e mu ing ari na ning Israel.
31: Inyang ikit de i Aring Jeosafat bala ra king ya ing ari na ning Israel; inarapan de at lisuban. Oneng kinulisak ya i Jeosafat, at linigtas ne ning Ginung Dios at tinuknang lang tatagal ding kalaban na.
32: Akilala da ring pekapun ding karung panggera king aliwa ya pala ing ari na ning Israel, inya tiknangan deng tatagalan.
33: Oneng abugnus ne ning metung karing sundalus ning Siria ing paslu king pana na king e na sasarian at tiran ne ing ari na ning Israel. Tinusuk ya ing paslu king pilatan ding tiranti na ning baluti na king salu. Inya ngana ning ari king magmanehu na king karung panggera, Magbalik ka at ilako mu ku king labanan uling mesugat ku!
34: Milalu kabagsik ing labanan king aldong ita, oneng menatili yang makasandal i Aring Ahab king karung panggera a makayarap karing sundalus ning Siria. At mete ya inyang lalbug ne ing aldo.