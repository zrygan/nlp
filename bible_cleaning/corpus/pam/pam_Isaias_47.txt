1: Ngana ning Ginu ,
: Babilonia, king kekang tronu kuldas ka,
: at lukluk ka king alikabuk.
: Kanitang misan a panaun anti ka king metung a birhen;
: anti kang metung a siudad a e pa lisuban,
: oneng ngeni lunu ka at ipus.
2: Idurut me ing gilingan! Arina kekang gilingan!
: Ilako me ing kekang panakap lupa! Mangamal mung imalan ilukas mu na!
: Ing baru mu keka neng ilislis king pamandalakit mu karing batis!
3: Ding tau akit da kang lubas;
: akit da kang mimura at mangapakarine.
: Mablas ku at alang metung mang kaku sabat.
4: Ing banal nang Dios ning Israel ing talapagligtas tamu,
: Ginung Mayupaya ing lagyu na.
5: Ngana ning Ginu king Babilonia,
: Lukluk kang tahimik busal ning karalumduman;
: e na ka mayaus pang reyna da ring bansa!
6: Mimua ku karing taung kakung pinili,
: e ku na la kilalang kakung bandi;
: pepailalam ku la king upaya mu,
: at e ka pepakit lunus karela;
: pati na ding matua pepagdusan mu la.
7: Inisip mu king angga king alang angga reyna ka,
: at e mu apibalak king pusu mu deting bage
: o aisip nung makananu lang miyangganan.
8: Ikang malugud king kalayawan pakiramdaman mu iti,
: ikang mimisip king ligtas ka at panatag a bili.
: Tuturing mung kasing dagul ning Dios ing sarili mu,
: king ala nang aliwa pang anti ika.
: Inisip mu king lub mu king kapilan man e ka mabalu
: o kabatingan karing anak mu.
9: Oneng king saguli mung penandit, king metung mung aldo,
: deting aduang bage keka datang la.
: Agyamang gamitan mu ing sabla mung pamagsalamangka,
: ing asawa mu at anak mawala la keka.
10: Panatag ka kabilian agyang alang bitasang mayap keka;
: bala mu siguru alang manakit keka metung man.
: Linili na ka ning kekang kabiasnan at ning kekang aintindian,
: at ngamung sinabi king kekang sarili, Aku Dios ku,
: at ala nang aliwa pang anti aku.
11: Kagutgutan ing keka datang,
: at ing kekang salamangka e na asabat yan.
: Ing kasiran yang biglang keka datang,
: ing kasiran a e mu bitasang asahan!
12: Pagsikapan mu lang sablang manaliguat mung salamangka at pati na ding kekang panggayuma;
: keka lang ginamit manibat na kanitang kayanakan ka.
: Mekad keka makaibie lang kasaupan;
: mekad ding kekang kalaban keka lang apamatakutan.
13: Ala kang akarapat agyang dakal ing payu a kekang tatanggapan.
: Paburen mong datang at lumapit ding kekang astrologo ban aligtas da ka,
: ding taung magaral karing batuin
: a manialiksik king maleparan a banua
: at ding keka magsalita bulan-bulan
: nung nanu ing mapalyari keka.
14: Mangari la karing putut-putut a are,
: at laklakan na la ning api!
: E ra akua mang aligtas ing karelang sarili,
: uling ing lablab ning api milalu kapali,
: e ya metung mung dapug a malyari dang pipagsalaban.
15: Iti ngan ya ing mayap a daptan da para keka
: detang astrologong kekang singgunian king kekaban ning bie mu.
: Gumulut la ngan keka, at lumakad karing sarili dang dalan,
: at ala metung man a mitagan ban magligtas keka.