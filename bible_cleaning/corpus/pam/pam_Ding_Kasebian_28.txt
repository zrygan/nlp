1: Agyang alang tatagal, ing taung dinapat kasalanan pupulayi ya, oneng matatag ya ing taung tapat uling leon ing kasing tapang na.
2: Manatili ya ing bansa potang ding mamuntukan biasa la at makaintindi; nung ing bansa mikakasala ya, salasalisi lang mangayalilan ding pamuntuk na.
3: Ing taung manungkulan a manggipit karing kalulu mengari ya king masikan a uran a manyira karing tanaman.
4: Mapupuri la ding taung e mayap kapamilatan da ring sasalangsang king kautusan, oneng laban no man karela detang mamintu king kautusan.
5: E ra aintindian ding taung e mayap ing hustisia, oneng aintindian deng lubusan detang king Ginu sasamba.
6: Mas mayap ya ing kalulung mabibie king dangalan kesa king mabanding mapaglinlang.
7: Biasa ya ing anak a mamintu king kautusan, oneng itang makikiabe karing taung e mayap kamarinayan ya kang tata na.
8: Itang misasalapi king kapamilatan ning matas a interes at pamaglinlang karing tau, miras ing pibandian na king taung malugud karing pakakalulu.
9: Itang e mamintu king kautusan, ing panalangin na king Dios e mipakibatan at makasumami yang daramdaman.
10: Itang maglinlang king taung mayap ban malili ya king dalan, ya mismu ing marakap king gewa nang bitag; oneng ing taung alang pamikasala maragul a kanawan ing tanggapan na.
11: Isipan na ning masalapi king biasa ya, oneng ing kalulu a ating aintindian akit na king ali ya.
12: Potang ding mayap a tau ilang miririnan kayupayan masaya la ding memalen; potang ding taung e mayap ila ding manungkulan ding tau sasalikut la ngan.
13: Itang misasalikut king pamikasala na e ya magtagumpe king pamibiebie na, oneng itang pagtapat na la't sisisian tanggap yang kapatawaran.
14: Mapalad ya ing taung manatiling tatakut at gagalang king Ginu , oneng itang ating kesiasan a pusu mabaldug ya king kapahamakan.
15: Ing aring e mayap mengari ya king leon a mamius o king ubingan a kamandagan; ala lang akarapat ding pakakalulung keyang sasakupan.
16: Ing pamuntuk a alang isip tampalasan yang mabagsik, oneng itang masama king e ustung paralan manungkulan yang maluat.
17: Ing taung mekamate kalupa nang tau kukulkulan ne ing sarili nang kutkutan at e ya sukat saupan.
18: Ing taung mabibie king katapatan panatag ya kabilian, oneng itang mapaglinlang manakbag ya king kapahamakan.
19: Dakal ya kabiayan ing ortelanung masipag, oneng ing taung alang daraptan nung e mu ing gamus-gamus pusad manatili yang busabus.
20: Ing taung tapat mipapala ya, oneng itang mamalaguang mikualta ya, parusa ing tanggapan na.
21: E mayap ing mangabiran, oneng uli na ning suhul ding aliwang ukum makanyan ing karelang daraptan.
22: Mamalagua ya ing sakim ba yang agad mikualta; e na balu king datang ing kalipitan king bie na.
23: Itang ausan ne pansin king kamalian na ing kalupa nang tau, e lambat maygit nang kilalanan kesa ketang kapurian a e tapat.
24: Itang sasabing Ing pamanako karing pengari e kasalanan kayabe da ne ding tulisan.
25: Kaguluan ing pasari na ning kasakiman, oneng mipanatag ka kabilian nung ing Ginu ya ing panaligan.
26: Itang manalig king sarili nang kaisipan metung yang mangmang, oneng itang tatanggap king mayap a payu milaut ya king kapahamakan.
27: Itang sasaup karing pakakalulu e ya kakulangan, oneng itang magbulag-bulagan sumpa ing tanggapan na.
28: Sasalikut la ding tau potang e ya mayap a tau ing manungkulan, oneng potang ala na yu, ding mayap a tau ila ding manimuna.