1: Miras ing kalabing atlung aldo ning bulan ning Adar, ing aldo nung kapilan ya mipatupad ing utus ning ari, ban ding kalaban paten da la ring heganaganang Judio.
2: Oneng kabaligtaran ing malyari, uling ding kalaban ding Judio ilang megisan mete. Nu man karin tatakut la ding tau karing Judio at alang maniambut karela.
3: Sinaup la pa karela ding gobernador at ding aliwa pang pamuntuk ning balang probinsia uli na ning takut da kang Mordecai.
410: -10 Tinanggap lang utus king ari king sukat deng galangan king mabilug a kayarian ing lagyu nang Mordecai. King siudad mismu lima lang dalan a tau ding apate da ring Judio; kayabe la kareti di Farsanestain, Delfon, Fasga, Faradata, Barea, Sarbaka, Marmasima, Aroufaeus, Arsaeus, at i Zaboutaeus, ding apulung anak nang Haman a anak nang Hamedata a Bugaeno, ing kalaban da ring Judio.
11: King aldo mu ring ita, pepabalu da la king ari ding mepate king siudad ning Susa.
12: Kanita ngana ning ari kang Ester, Limang dalan a katau la pala ding mete king Susa. Nanu kaya ing milyari karing aliwang probinsia? Nanu pa ing buri mu? Sabian mu at ibie ku keka.
13: Nganang mekibat Ester, Paintulutan yu la sana ding Judio king Susa ing daptan dang pasibayu bukas itang mepaintulut a depat da ngening aldong iti. At ibitin la ding bangke da ring apulung anak nang Haman king pititipunan da ring tau.
14: Mebisa ya ing ari, inya inutus na king ibitin da la ring bangke da ring apulung anak nang Haman king pititipunan da ring tau.
15: King kalabing apat nang aldo ning bulan ning Adar, mitipun lang pasibayu ding Judio ning siudad ning Susa, at atlu lang dalan a kalaban ding apate ra. E da teginan ing nanumang pibandian da ring kalaban.
16: Mitipun-tipun la naman ding aliwang Judio karing miyayaliwang lugal na ning kayarian at iningat da ing bie ra. Asupil da la ring kalaban da at mekapate lang labing limang libu katau. Oneng e ra teginan ing pibandian da. Milyari iti king kalabing atlung aldo na ning bulan ning Adar.
17: Migpaynawa la kanitang kalabing apat a aldo uling ala nang pamakamate; inya masaya lang migpiesta.
18: Oneng mitipun la ding Judiong manuknangan king Susa king kalabing atlung aldo, at king kalabing apat a aldo ban arapan la ding kalaban, oneng masaya lang migpiesta king kalabing limang aldo.
19: Iti ing sangkan nung inya pagselebran de ring Judiong manuknangan karing baryu ing kalabing apat nang aldo ning bulan ning Adar bilang kapiestan da, at panaun ne ning pamamie regalung pamangan king metung at metung. Oneng karetang Judiong manuknangan karing siudad ing kalabing lima nang aldo ning bulan ning Adar ya ing aldo ning kapiestan at panaun ning pamamie regalung pamangan king metung at metung.
20: Sinulat na ngan Mordecai king metung a libru ing sablang milyari at peparala ne iting libru karing sablang Judiong manuknangan king kayarian nang Aring Asueru, malapit la man o marayu.
21: Penabilinan na la king pangilinan de ing kalabing apat at kalabing limang aldo na ning bulan ning Adar,
22: uling kareting aldong deti da la simbut ding kalaban da; aldo lang masaya lugal king aldo lang malungkut. Sinabi na karela ing magpiesta la at magsaya kilub da reting aldo, at mamie lang regalung pamangan karing kakaluguran da at karing kalulu.
23: Inya tinggap da ring Judio ing sablang sinulat nang Mordecai.
2425: -25 Nung makananung i Haman a anak nang Hamedata a Bugaeno, mekilaban ya karela; nung makananu yang ginawang bagutan ban pilinan ya ing aldo a paten la ngan ding Judio; nung makananu yang minta king ari ban magmungkahing ibite ya i Mordecai; at nung makananung ing sablang e mayap a tingka na para karing Judio migbalandra king sarili na at ya ing mebite at ding anak nang lalaki.
26: Iti ing sangkan nung inya deting aldo kapiestan inaus da lang Purim, ngana wari, bagutan. At uli da ring sulat nang Mordecai at ning sablang milyari karela ngan,
27: inari da king lub da at tikda para karela at karing maging lahi ra at ding makianib karela king pagselebran da lang alang kapilisian deting aduang aldo balang banua, agpang king sinulat nang panabilin Mordecai.
28: Mepikayari king ing balang pamilyang Judio king daratang a panaun at nu mang probinsia o siudad king sukat da lang tandanan at pagselebran deting aduang aldo na ning Purim king kapilan pa man.
29: At i Reyna Ester a anak nang Aminadab at i Mordecai a Judio sinulat da ing sablang depat da at petibayan da ing tungkul king Purim.
3031: -31 Ila ding tinanggap pakibatan tungkul kaniting kalutasan at teya ra ing bie ra kaniting piestang pagselebran.
32: Tikda neng Ester iting kapiestan ning Purim ban pagselebran king kapilan pa man king kapamilatan ning upaya ning panga-reyna na.