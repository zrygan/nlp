1: Memalen ning Jerusalem, mamulayi kayung pabalikbalik karing dalan!
: Maglalawe kayu at magumasid!
: Pakalawe yu!
: Salugsugan ye ing palengki
: ban lawan nung ating metung mu mang taung darapat king matulid,
: at magkapilit maging tapat king Dios.
: Nung atin kayung akit, patawaran ne ning Ginu ing Jerusalem.
2: Agyang sasabian yung sasamban ye ing Ginu ,
: e naman laus king lub yu ing kekong amanu.
3: Manintun yang katapatan ing Ginu .
: Oneng e yu pinsinan agyang berug na kayu;
: lemutak na kayu, oneng e kayu migbayu.
: Masias kayu buntuk karing kekong kasalanan at e bisang gumulut.
4: Kanita ku aisip king deti kalulu la mu at mangmang.
: E ra balu ing karelang daraptan;
: e ra balu ing aduan ning Dios karela,
: itang parapat na karela ning Ginu .
5: Puntalan ku la ding taung atyu king upaya,
: at makipagsalita ku karela.
: Siguradung balu da naman itang aduan ning Dios da,
: itang buri nang parapat ning Ginu karela.
: Oneng tinggian da ing kayupayan ning Ginu ,
: at keya e la mebisang mamintu.
6: Iti ing sangkan nung inya datang la
: ding leon ibat king kagubatan, at paten da la;
: ding asung-gubat a ibat king disyerto paglapakan da la,
: at gumala lang leopardo libutad ding balen da.
: Malapak la nung lumual la ding tau karing bale ra,
: uli ning dakal dang pamikasala
: at ulit-ulit ing kataksilan da king Dios.
7: Nganang kinutang ning Ginu ,
: Baket kailangan ku lang patawaran ding kasalanan da ring taung kakung pinili?
: Gilutan da ku
: at sinamba la karing dios a e naman tutu.
: Pepakan ku la anggang bisa la,
: oneng dinapat lang pamakipangalugud
: at linabas da ing karelang panaun
: karing babaing magtinda king katawan da.
8: Mengari la karing mabsing kabayung bulugan;
: maliswas la king pamagnasa
: king asawa ning aliwa.
9: E ku la wari sukat parusan kareting bage pamaniaptan da
: at magbengansa king bansang anti kanite?
10: Parala kung kalaban ban kuturan da lang
: mulahan dang ubas ding taung kakung pinili,
: oneng e da la lubus siran deti.
: Sabian ku mu karela king makagyung
: paglako da la sanga,
: uling e la kaku ding sangang deta.
11: Lubus da kung pigtaksilan
: ding memalen ning Israel at Juda.
: Aku, ing Ginu , ing migsalita.
12: E la tapat king Ginu at ngarang sinabi, Siguradung ala yang daptan kekatamu. E tamu dumalan kasakitan; e mika gera o danup keti kekatamu.
13: Sinabi da pa king mistula la mung lalabul angin ding propeta at ala ne man karela ing amanu ning Ginu . Makanyan ing malyari karela!
14: Ngana kanaku ning Ginung Dios a Mayupayang tutu, Jeremias, uling makanyan lang migsalita ding taung deti, gawan ku lang anting api ding amanu ku king asbuk mu. Maging anti lang dutung ding tau at gisanan na la ngan ning api.
15: Memalen ning Israel, magdala yang bansang manibatan king marayung lugal ing Ginu ban lusuban na kayu. Masikan ya at matua nang bansa; bansa yang e yu aintindian a salita.
16: Sundalus lang masikan ding mamana na at makamate lang alang lunus.
17: Laklakan da ing kekayung pupul at ing kekayung pagkabie; paten da la ring anak yung lalaki at babai. Gisanan da lang paten ding sese yung baka at tupa; siran da la ring kekayung tanaman a ubas at higera. Lasakan da la ring karelang sundalus ding siudad yung pakakuta a panaligan yu.
18: Nganang sasabi ning Ginu , Makanyan man, e ku la lubus gisanan karing aldo deta ding taung kanakung pinili.
19: Jeremias, potang ikutang da nung nanu ing sangkan nung ba't depat ku la deting sablang bage, sabian mu karela king makananu lang ginulut kanaku at sinuyu karing dios da ring dayuan king mismung bansa ra, makanyan la namang sumuyu karing dayuan king bansang e karela.
20: Ngana ning Ginu , Sabian mu karing lahi nang Jacob at karing memalen ning Juda
21: Pansinan yu iti, ikayung memalen a mangmang at alang balu; atin kayung mata, oneng e na ko man manakit, at atin kayung balugbug, oneng e na ko man makaramdam.
22: Aku ing Ginu , obat ala kayung galang man kanaku? Baket e kayu galgal king arapan ku? Binili ku ing balas anting peka angganan ning dagat, metung a manatiling angganan a e na alipatan. Malyaring malimbuyu ya ing dagat, oneng e ne malyaring lagpus king pampang; malyaring dabungbung masikan ing alun, makanyan man e ne malyaring alipatan.
23: Oneng ikayu, masias kayu buntuk at mapaglaban; ginulut kayu at likuan yu ku.
24: E yu bitasa mang aisip ing galangan yu ku agyang parala kung uran king panaun ning uran kaybat ning dimla at dirinan da kayung panaun para mupul balang banua.
25: Makanyan man, ding kekayung kasalanan ilang sinabat kareting mayap a bage ban e yu la nabangnan.
26: Manuknangan la ding taung e mayap libutad da ring taung kanakung pinili. Kalupa da la ring taung miyuyumang bitag at manenaya ban dakap ayup; minumang na la ban dakap tau.
27: Nung makananung kakatmuan ne ning metung a mangasu ing aula na karing ayup, makanyan da lang kitmuan ding taung deti ding bale ra karing pibandian a simsam da. Inya mayupaya la at mabandi;
28: mataba la at labis-labis king pamangan. Alang patugut ing dapat dang e mayap. E ra babie karing ulila ing matulid ni papakit nanumang hustisia karing magigipit.
29: Oneng aku, ing Ginu , parusan ku la karing bage depat da. Ganti ku kaniting bansa.
30: Milyari king bansa ing metung a makapangilabut at makatakut a bage
31: pawang kalaraman ing sasabian da ring propeta, ding pari ila ding mag-ari at tutuki king buri da reting propeta, at ala yang bitasang tutul ing balen ku. Oneng nanu kaya ing daptan da potang miwakasan na iting sabla-sabla?