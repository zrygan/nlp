1: Inutus na kanaku ning Dios ing ikanta ke iting kanta ning kalungkutan para karing aduang prinsipi na ning Israel
2: Metung yang leon ing kekang ima!
: Sinese na lang anak na
: libutad da ring mabagsik a lalaking leon.
3: Sinese ne ing anak na at tiru neng mangasu;
: mebiasa yang maglaklak tau.
4: Abalitan de ring bansa,
: at ikua reng arakap king gewa rang kulkul.
: Maka pango yang keladkad dang dela Ehipto.
5: Panenayan neng magbalik ning gaindu
: angga king ikit na ala neng panenayan pa.
: Kanita menese yang aliwa pa karing anak na,
: at meging metung yang mabagsik a leon.
6: Inyang ganap neng meragul,
: miggalagala yang kayabe ding aliwang leon.
: Mebiasa ya namang mangasu at maglaklak yang tau.
7: Penibag na la ding kuta, at piglasak ding balen.
: Mitatakutan la king leon ding tau neng gagaleung ya.
8: Misanmetung la ding bansa ban labanan ya;
: memanyatang la ding tau ibat king miyayaliwang lugal.
: Lidlad da lang karelang paniakap,
: at arakap de king karelang bitag.
9: Kilung de king maragul a awla,
: at dela king ari ning Babilonia.
: Binten deng masalese
: ban ing pamamius na e na pasibayung maramdam pa
: karing bunduk-bundukan ning Israel.
10: Mengari ya ing ima mu king tanaman a ubas
: a mitanam lele ning mamagus a batis.
: Uling ating dakal a danum
: ing ubas melabung ya bulung, at memunga yang punggul-punggul.
11: Matibe la ding sanga na,
: at setro ding ari ing keulian da.
: Meragul ya ing ubas at miraras ya angga karing matas a biga;
: ikit ding sabla king malabung ya at matas ya pa.
12: Oneng ding taung mabagsik angga yamut na piglaput da uli ning mua la,
: at king gabun karin de inugse.
: Papalangi na la ding bunga na ning angin a ibat king aslagan.
: Mepakli la ding sanga na;
: melangi la at silaban da la.
13: Ngeni mitanam ya king disyerto,
: king malangi at alang danum a lugal.
14: Mesilab ya ing pun na;
: liklak na la ning api ding sanga na, at pati na ding bunga.
: E na la pasibayung maging matibe ding sanga na
: ni maging setro ding kayarian.
: Iti metung yang kanta ning kalungkutan; ulit-ulit yang mikakanta.