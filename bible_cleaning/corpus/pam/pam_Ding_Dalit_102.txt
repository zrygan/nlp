1: Pakiramdaman mu sana, O Ginu ,
: ing panalangin ku;
: miras sa king arap mu ing saup a aduan ku!
2: E mu ku sa lalakuan
: neng atyu ku king kaguluan.
: Saingsing ku keka sanang
: pakiramdaman,
: at potang keka mamaus ku agad mu ku sanang pakibatan.
3: Ing bie ku mawawala anti ing asuk;
: ing katawan ku mitatau yang anti ing api.
4: Malalanat yang anting dikut ing kakung pusu;
: king pamangan ala kung ganang mangan.
5: Masikan kung sasaingsing;
: meging butul-balat na ku mu.
6: Mengari kung ayup a malyap king disyerto;
: magdili-dili kung anti ing kulayu karing lasak-lasak a gusali.
7: Dit'man e ku mipatudtud;
: mengari kung ayup king bubungan magdili-dili.
8: Aldo-aldo da kung e patugutan insultuan ding kakung kalaban;
: detang manyunu kaku gagamitan dang paniumpa ing kakung lagyu.
910: Uli ning kasbu mu at mua kaku
: abu ing meging kakung pamangan,
: at ing lua ku miyabe king kakung inuman.
: Dimput mu ku at belugse.
11: Ing bie ku kalupa ne ning anino neng bengi,
: at anti ing dikut a melanat.
12: Oneng ika, Ginu , ari ka kapilan man;
: ing balang lahi e na ka kalinguan.
13: Talakad ka at lunusan me ing Zion;
: oras na ban keka yang lunusan;
: ing takdang panaun miras na ban keka yang sakluluan.
14: Uling ding talasuyu mu kaluguran de
: agyang 'ti ne makapase,
: at kalulunusan de agyang melasak ne.
15: Pitakutan de ring bansa ing lagyu ning Ginu ,
: at ding sablang ari king yatu, pitakutan da ing upaya na.
16: Potang italakad neng pasibayu ning Ginu ing Zion,
: ipakit na ing degulan na.
17: Saingsing ding misasakitan keyang pakiramdaman,
: at karelang panalangin keyang pansinan.
18: Isulat yu para karing daratang a lahi ing depat ning Ginu ,
: ban pati ding e pa mibait munie lang kapurian king Ginu .
19: Karin ketang santuaryu na banua, ing Ginu tinando ya;
: ibat banua ing yatu linawe ne.
20: Ing saingsing ding makasukul dimdam na,
: at ding miyatulan mate gewa na lang malaya.
21: Inya ding tau king Zion lagyu na karela yang ipasiag,
: at ding tau Jerusalem karela yang pasalamatan
22: potang ding miyayaliwang bansa at kayarian mitipun la, ban king Ginu la samba.
23: Leko na ing kakung sikanan busal ning kakung pangakayanakan;
: ing bie ku keya yang kinuyad.
24: O Dios ko, bie ku e mu pa sana kakuanan
: kabang e ku pa miras king ketuan.
: O Ginu , ika mabie ka kapilan man.
25: King panaun a malambat nang milabas,
: ing yatu keka yang telakad, at ing banua lelangan de ring kekang gamat.
26: Deti ngan lumipas la, ika mu ing mitagan;
: malaso la ngan anti ing imalan;
: anti ing imalan a mirinatan keka lang alilan.
27: Oneng ika e ka manaliwa kapilan man,
: at ing bie mu alang kapupusan.
28: Ding anak mi mibiebie lang mitmung kapanatagan,
: at ding lahi da manatili lang alang pigaganakan king lalam mung kayampunan.