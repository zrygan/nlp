1: Lumapit kayu, ikayung sablang memalen da ring bansa! Mitipun-tipun kayu at makiramdam. Paburen ya ing mabilug a yatu at ding sablang manuknangan kaniti ing lumapit la keni at makiramdam.
2: Mua ya ing Ginu karing sablang bansa at karing sabla rang sundalung pakasandata. Sildak na ne ing atul a kamatayan.
3: E la mikutkut ding mete ra, nune manatili lang malaso at muluk at maging malare la ding bunduk uli na ning daya ra.
4: Manabu ya ing aldo, ing bulan, at ding batuin, at malaso lang anti ing alikabuk. Lumbug ya ing banua; maging anti yang dase a milululun at manabu la ding batuin anting bulung ning ubas o ning tanaman a higera.
5: Sidia na ne ning Ginu ing espada na karin king banua at tabakan na ne ngeni ing Edom, ding taung miyatulan nang kasiran.
6: Mibalutanan ya ing espada na king karelang daya at taba kalupa da ring daya ra at taba ding biserung tupa at kambing a misasakripisyu. Iyain na ning Ginu iting ain-sakripisyu king siudad ning Bozra. Daptan na iting maragul a pamakamate king bansang Edom.
7: Mibulang la ding tau nung makananu lang mibulang ding malyap a toro at baka, at lare ya ing yatu king daya at mitakpan ya king taba.
8: Iti ya ing panaun a iligtas ne ning Ginu ing Zion at sambutan na la ding kalaban na.
9: Maging alketran la ding ilug ning Edom at maging asupri ing gabun. Mitau yang anting alketran ing mabilug a bansa.
10: Mitau ya aldo at bengi at kapilan man e tuknang paitas ing asuk na. Muling alang kabaldugan kabang-kaba ing gabun at ala nang tau a pasibayung maglakbe karin.
11: Ding sumakup king bansa ila ding kulayu at ding awak. Gawan neng pasibayung alang kasilbian kalupa na inyang bayu ing pamaglalang ning Ginu .
12: Alang aring manibala kaniting bansa at lumbug la ngan ding sablang manimuna.
13: Dikut at tanaman a masuksuk ing tumubu karing palasyu at karing pakapader a balen. Ding manuknangan kareti ila ding animal a asung-gubat at ding ayup a kulayu.
14: Malyap lang animal ding mag-galagala karin at demonyu la ding mikukulaitanan. Datang ya ing demonyu na ning kabengian a lalawe lugal ban pipagpaynawan na.
15: Gawa lang sale karin ding kulayu; mangebun la at iyapsa da la't sesen ding malutub da. Datang lang tunggal-tunggal karin ding ayup a buitre at karin la mitipun.
16: Saliksikan ye ing libru ning Ginu para karing mabibie melalang at lawan yu nung nanu ing sasabian na. Alang mabating metung man kareting melalang at e ya milako kaparis ing metung man karela. Uling makanyan nang inutus ning Ginu ; ya mismu tipunan na la't piyabe-abayan.
17: Ing Ginu ya ing mamirake king gabun at ibie na king balang metung karela ing dake na. Manuknangan la king lugal a ita king sablang panaun at maging bandi re king kapilan pa man.