1: Sinabi na kanaku ning Ginu king mako ku at saling mapilan a salol a linen at kaybat isulud ku la. Oneng sinabi na king e ku la tatalbug king danum.
2: Inya seli ku la at sinulud.
3: Kaybat na nita, migsalita yang pasibayu kanaku ing Ginu . Ngana,
4: Munta ka king Ilug ning Eufrates. Dalan mu la ding salol a linen at isalikut mu la king siwang da ring batu.
5: Inya meko ku at selikut ku la king lele na ning Ilug ning Eufrates.
6: Kalabas ning mapilan a panaun, sinabi na kanaku ning Ginu king magbalik ku king Eufrates at kuanan ku la ding salol a linen.
7: Inya migbalik ku. Inyang miras ku king lugal nung nukarin ku la selikut, ikit ku king mesira la at e na la malyaring magamit.
8: Kaybat na nita, migsalita yang pasibayu kanaku ing Ginu . Ngana,
9: Makanyan kung siran ing ketasan nang lub ning Juda at ing maragul nang ketasan lub ning Jerusalem.
10: E la mebisang mamintu kanaku deting taung e mayap. Masias la pa mu rin a buntuk at tune e mayap; sinamba la at sinuyung aliwang dios. Uli na niti, maging anti la kareting salol a linen a e na malyaring magamit.
11: Nung makananu yang matalik ing salol king awakan ning tau, makanyan ku namang pagnasan ing maging matalik la pangakalawat kanaku ding memalen na ning Israel at ning Juda. Depat ku iti ban ila ding maging taung kanakung pinili at magdalang kapurian at dangalan king kanakung lagyu. Oneng e la bisang memintu kanaku.
12: Ngana kanaku ning Ginung Dios, Jeremias, sabian mu karing memalen na ning Israel king ing balang metung a banga a lulanan alak sukat yang katmuan alak. Ipakibat da king balu ra king ing balang bangang lulanan alak sukat yang katmuan king alak.
13: Sabian mu kanita karela king aku, ing Ginu , katmuan ku lang alak ding memalen na niting bansa angga king lasing la; ding ari a lahi nang David, ding pari, ding propeta, at ding sablang memalen na ning Jerusalem.
14: Kaybat na nita, pipupugkulan ku la anti ding banga, pengari at anak. E ku malunus karela ni pakit ganaka karela. E na ku malyaring pigilan ning lunus king pamakamate ku karela.
15: Memalen ning Israel, migsalita ya ing Ginu !
: Magpakumbaba kayu at makiramdam.
16: Galangan ye ing Ginu , ing kekong Dios,
: bayu ya paratang dalumdum
: at bayu kayu mitakid karing bunduk;
: bayu na alilan misnang kapal a dalumdum
: ing sala a kekong asahan.
17: Nung e kayu makiramdam,
: lihim kung kumiak uli ning kekong ketasan;
: Kumiak kung e makanyan-kanyan at ing lua ku magus,
: uling ding taung pinili ning Ginu mayakua la at maging bihag.
18: Ngana pa kanaku ning Ginu , Sabian mu king ari at kang ima na king kuldas na la king karelang tronu, uling mebalag na la karing buntuk da ring malagung korona ra.
19: Mipaligiran na la ding siudad king dane mauli na ning Juda; ala metung man a makalabas karela. Mebihag la at miyugse ding sablang memalen na ning Juda karing aliwang bansa.
20: Jerusalem, lawan mu! Daratang lang ibat king norti ding kekang kalaban! Nu la karin ding taung pagmaragul mu, ding taung mipanibala king lingap mu?
21: Nanu ing sabian mu ngening ding taung isipan mung kakaluguran mu ila pala mismu ding lumusub at sumakup keka? Manamdaman kang anti ing babaing manganak.
22: Nung ikutang mu ba't milyari ngan iti keka, ba't megabak ing imalan mu at melapastangan ka puri, iti milyari uling ing kasalanan mu tune alang kalupa.
23: Ayalilan na wari ning taung matuling ing kule na ning balat na; alako na la kaya ning animal a leopardo ding pultik na? Nung arapat da, ikayung alang daraptan a mayap malyari kayu namang mabiasang dapat king matulid.
24: Ikalat na kayu ning Ginu anti ing are a ituki na ning angin ning disyerto.
25: Iti ya ing sinabi nang maging kalma yu. Iti ya ing inari na king lub nang daptan na kekayu, uling kelinguan ye at uling menalig kayu karing e tutung dios.
26: Ing Ginu mismu ya ing lumabas kekayu at ilantad na kayu king kamarinayan.
27: Ikit na kayung darapat karing bage kasaman na. Ikit na kayung minta karing dios da ring paganu a atyu karing bunduk-bundukan at marangle; ikit na kayung anti ing lalaking magnasa king asawa na ning kasiping nang bale o anti ing kabayung bulugan a tatagal king kabayung babai. Memalen ning Jerusalem, mitakda na ing kapahamakan a dugpa kekayu! Kapilan kayu pa kaya magbayung bie?