1: Nganang mekibat Eliseo, Pakiramdaman mu ing sasabian na ning Ginu . Oyni ing pasabi na, Bukas, king anti kaniting oras, ketang pasbul dalan ning siudad ning Samaria makasali kang metung a takal a arina o aduang takal a sebada king alagang metung a pirasung pilak.
2: Ngana ning lalaking mag-asikasu king ari, Talasuyu ning Dios, e mapalyari yan agyang pang ibuklat ne ning Ginu ing awang ning banua.
: Pekibat nang Eliseo, Akit mu mu rin bukas king iti mapalyari oneng e ka makapangan.
3: Atin kanitang apat a taung maki sakit lepra at atyu la king pasbul dalan ning siudad. Ngara king metung at metung, Obat keti tamu manenaya king kamatayan tamu?
4: Nung lungub tamu king siudad, mate tamu mu rin uling maragul ing danup. Nung e ta naman mako, mate tamu munaman. Masanting pa ing munta tamu king kampu da ring sundalus ning Siria. Mayap, nung e ra katamu paten. Nung paten da katamu, ita na ya ing kawakasan tamu.
5: Inyang daralumdum na, minta la king kampu da ring sundalus ning Siria. Ala metung mang taung ikit da karin inyang miras la,
6: uling kaburian na ning Ginu ing makaramdam lang inge da ring dakal a sundalus a pakakabayu at karung panggera. Inya ngara ding sundalus ning Siria, Beyaranan na la ning ari ning Israel ding ari da ring Hiteo at ding tau Ehipto ban lusuban da katamu.
7: Inya meko la inyang daralumdum na; likuan de ing kampu ra, ding kabayu ra at asno, at ing sabla-sabla, at tinakas la ban iligtas ing bie ra.
8: Inyang datang la ring apat a lalaking sakitan lepra, linub la king metung karing tolda. Mengan la at minum. Kaybat, kinua ra ing ikit dang gintu, pilak, at imalan at selikut da. Linub la naman karing aliwang tolda at kinua ing buri da at kaybat selikut da naman.
9: Ngara king metung at metung, E ustu ing gagawan tamu. Iti aldo ne ning mayap a balita, oneng sasarilinan ta ya. Nung manaya ta pang angga bukas, siguradu tamung miparusan. Tara, ipabalu tamu karing tauan ning ari.
10: Inya meko la at karas da king pasbul dalan ning siudad sinabi ra karing guardia da ring pasbul dalan, Minta kami king kampu da ring sundalus ning Siria at ala metung mang tau karin subali mu karing pakataling kabayu, asno, at ding tolda ra.
11: Kilisak da ring guardia ning pasbul dalan ing balita angga king miras king palasyu.
12: At king bengi mu ring ita mibangun ya ing ari at tinipun na la ngan ding opisyal na. Ngana karela, Sabian ku ngeni kekayu nung nanung gawan da kekatamu ding sundalus ning Siria. Balu ra king danupan tamu, inya meko la ban salikut king marangle. Dakpan da katamung mabie kabud linual tamu king kampu ra, at makalub na la kanita king siudad tamu.
13: Ngana ning metung karing opisyal, Makamal a Ari, mitubud kayu pung mapilan a lalaki at ipagamit yu la karela ding limang kabayung mitagan ban abalu tamu nung nanu ing milyari karin. Maging mayap a balita king mabilug a Israel nung makapagbalik lang mabie, at nung mate no man mangari na la mu kekatang makatagan king siudad a mate munaman.
14: Inya memili lang mapilan a lalaki; pepasaken da la karing aduang karwahe at tiburan da la at penabilinan king siasatan da nung nanu ing milyari karing sundalus ning Siria.
15: Miras la ding tubud angga king Ilug ning Jordan. Kabang maglakbe la ikit da ing imalan at ding kagamitan a likuan da ring sundalus ning Siria uli na ning pamamalagua rang makatakas. Mibalik la ring mituburan at belita ra king ari ing karelang ikit.
16: Minta la ring memalen na ning Israel king kampu da ring sundalus ning Siria, at kinua ra ngan ing bage likuan da. Inya metupad ing sinabi na ning Ginu king ing metung a pirasung pilak makasali yang metung a takal a mapinung arina o kaya aduang takal a sebada.
17: Ing mitutukan mag-guardia king pasbul dalan palub king siudad ya ing lalaking mag-asikasu king kailangan na ning ari. Antimo ing sinabi nang propeta Eliseo, medamusak ya at mete inyang delanan de ring dakal a tau.
18: Mipaltutu itang sinabi nang Eliseo king ariking itang kabukasan ing metung a pirasung pilak makasali yang metung a takal a mapinung arina o kaya aduang takal a sebada.
19: Oneng e ya meniwala ing lalaking mag-asikasu king ari agyang pang ibuklat ne kanu ning Ginu ing awang ning banua. Inya sinabi nang Eliseo, Akit mu mu rin bukas king mapalyari, oneng e ka makapangan.
20: At iti pin ing mepalyari inyang apandamusak de ring taung daralan king pasbul dalan ning siudad, at mete ya.