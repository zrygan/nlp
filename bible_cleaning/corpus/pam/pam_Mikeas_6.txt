1: Pakiramdaman yu ing sumbung na ning Ginu laban king Israel.
: Talakad ka, O Ginu , at ipalad mu ing sumbung mu; paramdam mu karing bunduk at bunduk-bundukan ing sasabian mu.
2: Ikayung bunduk a alang anggang pundasyun na ning yatu, makiramdam kayu king sumbung ning Ginu . Atin yang sumbung ing Ginu laban karing taung pinili na. Sabian na na ngeni ing bibintang na laban king Israel.
3: Nganang sasabi ning Ginu , Memalen ku, nanu ing depat ku kekayu? Meging pabayat ku wari kekayu? Pakibatan yu ku.
4: Leko da kayu ibat Ehipto at inangu king panga-ipus. Tinubud ke i Moises, i Aaron at i Miriam ban manimuna kekayu.
5: Ganakan yu sa, memalen ku, nung nanu ing binalak nang daptan kekayu ning Aring Balak ning Moab at nung nanu ing pekibat nang Balaam a anak nang lalaking Beor. Ganakan yu la sa ding bage mepalyari inyang lalakad kayung ibat king kampu karin Acacia papunta Gilgal. Ganakan yu la deting miyayaliwang bage at akit yu nung nanu ing depat ku ban aligtas da kayu.
6: Nanu ing idala ku king Ginu , ing Dios ning banua, potang samban ke? Pagdala ke wari karing baka a pabanua tua ban maging ain kung durulukan?
7: Tumula ya kaya ing Ginu nung pagdala keng libu-libung tupang lalaki o larung olibo a alang tuknang mamagus? Ibie ke kaya ing pangane kung anak ban mabayad ing dakal kung pamikasala?
8: Ali! Sinabi na na ning Ginu kekatamu nung nanu ing mayap. Ing pakiduang na kekatamu ning Ginu ya ini: daptan itang matulid, ipakit ing lugud a e kukupas, at mibiebie king mapagpakumbabang pamakiabe king kekatamung Dios.
9: Metung a kabiasnan ing mika takut king Ginu . Mamaus ya king siudad. Ngana, Makiramdam kayu, O memalen a mititipun king siudad!
10: Atyu la karing pibalebale da ring e mayap a tau ding pibandian a karelang atipun king kapamilatan na ning kapamiraitnan. Gagamit lang e ustung timbangan, metung a bage a tutu kung kasaman.
11: Makananu ku lang patawaran ding taung gagamit king e ustung paniukad at timbangan?
12: Magsamantala la ding mabandi karing pakakalulu, at malaram kayu ngan.
13: Inya naman ngeni pegumpisan ku na ing kasiran at ing pangasaldak yu uli da ring kasalanan yu.
14: Mangan kayu, oneng e kayu kumabsi; dumanup kayu pa mu rin. Dalan yu ing tinupun yu, oneng e yu pa mu rin aligtas. Siran na ning gera ing nanumang bage a aligtas yu.
15: Salbag kayung bini, oneng e yu palutan. Paslan yu la ding olibo ban manikua kayung laru, oneng e yu akuang agamit iti. Gawa kayung alak, oneng e yu akuang ainum iti.
16: Iti mapalyari uling pekiapusan yu ing e mayap nang ugali ning Aring Omri at ing anak nang i Aring Ahab. Uling menatili kayung tutuki karing palakad da, inya ibagsak da kayu at muli kayung pikakasaman da ring sabla. Insultuan da kayu ding tau nukarin man.