1: Migsalita ya kanaku ing Ginu .
2: Ngana, Anak ning tau, sabian me karing Israelita ing metung a talimhaga.
3: Sabian mu king aku, ing Ginung Dios , pasabi ku keka karela ing anti kaniti: Ating maragul a agilang ating maragul a pakpak a miyayaliwa kule. Sinulapo ya karing bunduk king Lebanon at pikli ne ing sepu na ning tanaman a sedro.
4: Dela ne iti king bansa na a maki komersyu at binili ne king siudad da ring negosianti.
5: Kaybat na nita, kinangwa yang metung a punla king bansang Israel at tenam ne king matabang marangle nung nukarin e magkulang ing danum.
6: Tinubu ya ing tanaman at meging mababa yang tanaman a ubas a marayu darasnan. Dinagul lang paitas ding sanga tulid ning agila at malalam la disan ding uyat na. Dakal ya sanga at bulung ing tanaman a ubas.
7: Atin munamang aliwa pang maragul a agilang ating maragul at makapal a pakpak. Telanga na la ding uyat na ning tanaman a ubas king agila, at telanga na la naman tulid na ding bulung na king kapagnasan nang dinan neng dakal a danum a maygit king danum a atyu king mulahan a pitubuanan na.
8: Oneng mitanam ne ing tanaman a ubas king matabang gabun, king marangle a e milalako basa ban mika malabung yang bulung at mamunga at maging makayama yang tanaman a ubas.
9: Inya aku, ing Ginung Dios , kukutang ku: Mie ya kaya at dagul iting tanaman? E ne kaya putputan ning minunang agila, pananggalan a bunga, pamaklian ding sanga, at saka na la paburen lange? E kailangan ing maragul a sikanan o ing metung a mayupayang bansa ban bagutan ya.
10: Makatanam ya pin, oneng mie ya kaya at dagul? E ya kaya langi potang sapulan ne ning angin a ibat king aslagan? E ya kaya langi king lugal nung nukarin ya tutubu?
11: Ngana kanaku ning Ginu ,
12: Kutnan mu la deting mag-rebelding tau nung balu re kabaldugan iting talimhaga. Sabian mu karela king dinatang ya Jerusalem ing ari na ning Babilonia at kinua ne ing ari at ding opisyal na at dela na lang minuli karin Babilonia.
13: Kinangwa yang metung karing pamilya na ning ari; ginawa yang kasunduan king ari at pepasumpan neng maging tapat. Kinangwa ya naman karing pikabaluan a lalaki a binihag na bilang prenda
14: ban pigilan ya ing bansa king pamag-rebelding pasibayu at ban siguraduan king ing kasunduan matupad ya.
15: Oneng mig-rebeldi ya ing ari na ning Juda at peparala yang tubud karin king Ehipto ban maniawad kabayu ampon dakal a sundalus. Magtagumpe ya kaya? Akua na kayang ayalsutan ita? E ne malyaring labagan ing kasunduan a e mo sa miparusan!
16: Kabang aku ing mabie Dios, nganang sasabi ning Ginung Dios , mate ya karin Babilonia iting ari uling lebagan ne ing sumpa na at e ne tiparan ing kasunduan a tenguanan na king ari na ning Babilonia a milukluk king lalaki king tronu.
17: E ne malyaring asaupan agyang pang ding mayupaya nang sundalus ning ari ning Ehipto ban labanan na la ding sundalus na ning Babilonia kabud magumpisa lang gawang kuta at kulkul a pisalikutan ban paten da la ring dakal a tau.
18: Lebagan na ing sumpa na at ing kasunduan a tenguanan na. Depat na la ngan deting bage at e ne makaligtas ngeni.
19: Nganang sasabi ning Ginung Dios , Kabang aku ing mabie Dios, parusan ke uli na ning pamaglabag na king kasunduan a pengaku nang tapat tuparan king lagyu ku.
20: Iladlad ke ing salap ning taung mangasu at dakpan ne kaniti. Idala ke Babilonia at karin ke parusan, uling e ya meging tapat kanaku.
21: Mate la king gera ding pekamayap nang sundalus, at misalbag la ding mitagan king miyayaliwang lugal. Kanita mu akilala king aku, ing Ginu, ing migsalita.
22: Iti ya ing sasabian na ning Ginung Dios ,
: Kuanan ke ing pekamatas nang dake ning tanaman a sedro, at kuma kung suli na;
: itanam ke king matas a bunduk,
23: king matas nang diling bunduk ning Israel.
: Manianga ya at mamunga,
: at maging metung yang sedrong makayama.
: Miyayaliwa lang uring ayup ding karin manuknangan,
: at manakit lang salilungan.
24: Ding sablang tanaman ning bansa karelang abalu
: king aku ing Ginu .
: Kukuturan ku la ding matas a tanaman,
: at ding mababa kaku lang paragulan.
: Palangian ku la ding tanaman a sagiwa,
: at ding malangi naman ilang kakung pasagiwan.
: Aku, ing Ginu , ing migsalita. Daptan ku itang sinabi kung daptan ku.