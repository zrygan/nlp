1: King katataulian biklat neng Job ing asbuk na at simpa ne ing aldo nang beitan.
2: Nganang Job king Dios
3: Paburen matda ya ing aldo kebaitan ku,
: pati na ing benging memalita,
: Anak a lalaki mipangagli ya.
4: Paburen yang aldong ita a maging maralumdum ya!
: Sana ing Dios babo e na ne panintunan pa
: ni aslagan ning sala.
5: Paburen bandian ne ning lungkut at ning dalumdum;
: paburen ding biga karin la magdatun;
: paburen ing karalumduman takpan ne ing aldo.
6: Paburen samsaman na ning karalumduman ing benging ita;
: paburen e ne tumulang miyabe pa karing aldo ning pabanua;
: paburen mung e ne mibilang pa karing bulan ning banua.
7: Wa, maging baug ya sana ing benging ita;
: ala sanang meramdam a masayang kulisak.
8: Paburen la ding maniumpa ing isumpa re ing aldong ita,
: detang biasang gumising king Leviatan.
9: Paburen maging maralumdum la ding batuin ning munag sumala na;
: paburen meng manayang alang panayan a sala,
: at e na na kapilan man akit pang datang ing sala ning abak.
10: Uli ning ing benging ita peintulut nang mibait ku pa,
: at karing kakung mata e na pimpanan ing kalungkutan.
11: Baket kaya e ku pa mete kabait ku?
: Obat king atian nang ima ku e ku pa mete kalual ku?
12: Obat kaya iningat na ku pa nitang ima ku king kandungan na?
: Obat pepasusuan na ku pa?
13: Nung mete na ku mu kanita sana ngeni makapaynawa na
14: kung abe ding ari at ding talaturu ning yatu
: a pepatalakad karing melasak a palasyu
15: o matudtud na sanang abe ding prinsiping karing gintu at pilak a bandi ra
: king bale ra kitmuan da la.
16: Obat kaya e da ku meging kalupa ding pungul a mibait mete na
: o ding bingut a e bitasang menakit king masala?
17: King kutkutan ding taung e mayap ala na lang arapat,
: at karin manakit lang kapaynawan ding taung mepagal.
18: Karin maging ding pakasukul abe-abe la king kapayapan;
: e da na damdaman ing kulisak ding mabagsik dang manibala.
19: Atyu la ngan karin ding maina at masikan,
: at malaya ya ing ipus king panginuan na.
20: Obat ing bie mipagkalub pa king taung daralan kasakitan?
: Obat ing bie mipagkalub pa king magdusang kapait-paitan?
21: Panenayan na ing kamatayan
: oneng e naman daratang;
: minamayap na pa ing kutkutan kesa king nanumang pibandian.
22: Kulisak lang masikan king tula potang ing kutkutan karela neng dasan.
23: Obat miyabie pa king tau ing sala
: nung makasalikut ne man ing dalanan na,
: ing kilungan na kilub ning Dios?
24: Bukud na mung pangisnawang saldak ing kakung pamangan,
: at anting danum a mamagus ing kakung saingsing.
25: Ing heganaganang kakung pitatakutan ya na pin man ing kaku daratang,
: at ing heganaganang kakung pangilagan
: ya na pin man ing kakung atatagpuan.
26: Ala kung kapaynawan, ala kung karatunan;
: ing kagutgutan ku alang tuknang.