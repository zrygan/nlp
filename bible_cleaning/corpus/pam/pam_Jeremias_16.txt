1: Pasibayu yang migsalita kanaku ing Ginu . Ngana,
2: E ka makiasawa o mikakayanak keting lugal.
3: Sabian ku keka ing mapalyari karing anak a mibait keti at ing mapalyari karing pengari da.
4: Mate la karing makatakut a sakit at ala metung mang manangis at mangutkut karela. Mangari la ding bangke ra king dinat da ring animal a mitambak king gabun. Mate la king gera o king danup at maging pamangan da la ring ayup at ding malyap a animal ding bangke ra.
5: E ka lulub king bale nung nukarin ating pamagpaldas. E ka manangis para kaninu man. E ku na la dinan kapayapan ding taung kanakung pinili o pakitanan mang lugud at lunus.
6: Mate ya ing mabandi at ing kalulu king bansang iti, oneng alang mangutkut o manangis para karela. Ala metung mang gumalus king sarili na o maniatsat king buntuk na ban ipakit na ing lungkut na.
7: Ala metung mang makisulung mangan o minum abe ning ninuman ban pasiknangan ne lub potang mate ya ing kaluguran na. Ala metung mang pakit pamakirame agyang king kematen tata na o ima na.
8: E ka lulub king bale a ating taung magtau. E ka makiluklukan karela king pamangan at pamaninum.
9: Aku, ing Ginung Mayupaya, ing Dios ning Israel. Makiramdam ka kening kanakung sabian. Patuknangan ku ing inge ning tula ampon saya at pati na ing masigla rang pamagsaya ding kakasal. Akit da ring tau ing mangapalyari keti bayu la mate.
10: Potang sabian mu ngan iti karela, ikutang da obat birian ku lang parusan mabayat. Ikutang da nung nanung kamalian ing depat da at nung nanung kasalanan ing depat da laban king Ginung karelang Dios.
11: Sabian mu kanita karela king ing Ginu sinabi na, Gilutan da ku ding kekong makatua at sinamba la at sinuyu karing aliwang dios. Gilutan da ku at e da la tiparan ding utus ku.
12: Oneng lalung grabi ing pemaniapat yu kesa karing makatua yu. Masias kayu ngan a buntuk at e mayap at e mamintu kanaku.
13: Uli na niti, iyugse da kayu king aliwang bansang e yu balu o ding makatua yu. At karin aldo't bengi kayung sumuyu karing aliwang dios at aku e ra kayu pakitanan nanumang lunus.
14: Ngana ning Ginu , Daratang ne ing aldo nung kapilan ding tau e na la sumpa kanaku, ing Dios a mabie a milual karing memalen na ning Israel karin king Ehipto.
15: Nune sumpa la kanaku bilang Dios a mabie a milual karing memalen na ning Israel ibat king metung a bansa king dane norti at karing sablang aliwa pang bansa nung nu ku la inugse. Ibalik ku lang pasibayu king sarili dang bansa, king bansang binie ku karing makatua da. Aku, ing Ginu , ing migsalita.
16: Ngana pa ning Ginu , Mitubud kung dakal a manasan ban datang at dakap kareting tau. Kaybat mitubud kung dakal a mangasu a manintun karela king balang bunduk at bunduk-bundukan at karing lukib libutad da ring batung mangaragul.
17: Akakit ku ing sablang daraptan da. Alang nanumang bage a makasalikut kanaku; e la miligtas ding kasalanan da karing mata ku.
18: Papamayaran ku lang aduang besis king depat dang pamikasala at king e mayap uling dinatan de ing bansa ku karing idolo a mengaring bangke alang bie at uling kitmuan de ing bansa ku karing dios dang e tutu.
19: Ginu , ika ing mimingat at babie sikanan kanaku; sasaupan mu ku king oras ning kaligaligan. Datang la keka ding bansang ibat karing miyayaliwang suluk na ning yatu at sabian da, Ala lang pibandian ding makatua mi nune mu ding dios a e tutu; ala nune mu ding alang silbing idolo.
20: Malyari ya waring makagawang dakal a dios ing tau? Nung makagawa ya, e la tune dios ding agawa na.
21: Ngana ning Ginu , Nung makanyan, ipakilala ku karing bansa misan mu at para king kapilan pa man ing upaya ku at sikanan; abalu ra kanita king aku ing Ginu .