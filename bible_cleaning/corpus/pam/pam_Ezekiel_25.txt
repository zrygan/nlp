1: Migsalita ya kanaku ing Ginu .
2: Ngana, Anak ning tau, magsalita ka laban king bansang Ammon.
3: Aku ing Ginung Dios . Sabian mu karing memalen na ning Ammon king makiramdam la king sasabian ku. Metula kayung menakit king pangapayalan nang kabaldugan ning kanakung Templo, king pangalasak ning bansang Israel, king pangayugse ra king marayung lugal ding memalen na ning Juda.
4: Uli na niti, paburen kung sambutan da kayu ding tribu na ning disyerto king dane aslagan. Italakad da la ring karelang kampu king kekayung bansa at manuknangan la karin. Kanan da la ring bunga ding tanaman at inuman ing gatas a mangaintulid kekayu.
5: Gawan ke ing siudad ning Rabba metung a lugal a pipagpastulan karing kamelyu, at ing mabilug a bansa ning Ammon maging lugal yang pipagkuralan da ring tupa ban akilala yu king aku ing Ginu .
6: Iti ya ing sasabian na ning Ginung Dios Pelakpak yu la ding gamat yu at linundag kayu king tula. Pikasaman ye ing bansang Israel.
7: Uli na niti, paburen da kayung manabu karing gamat da ring aliwang bansa a kuma king pibandian yu. Lubus da kayung siran at e na makilala pang metung a bansa. Kanita yu akilala king aku ing Ginu .
8: Iti ya ing sasabian na ning Ginung Dios , Uling sinabi na ning Moab king ing Juda kalupa de ring aliwang bansa,
9: paburen ku la ngening malusub ding siudad a magdipensa king angganan na ning Moab, at pati na ding malagung diling siudad ning Bet Jesimot, ning Baal Meon, at ning Kiriataim.
10: Paburen kung kubkuban de ring tribu na ning disyerto king dane aslagan ing Moab at ning Ammon ban kalinguan da ne ring aliwang bansa.
11: Parusan ke ing Moab at kanita ra akilala king aku ing Ginu .
12: Iti ya ing sasabian na ning Ginung Dios , Mitmung bigsikan ing pamagbengansang depat da ring memalen na ning Edom karing memalen na ning Juda, at itang pamagbengansang ita ya ing pepasari king pamikasala nang alang kapupusan ning Edom.
13: Ngeni sasabian ku king parusan ke ing Edom at paten ing balang lalaki ampon animal karin. Gawan keng alang silbing bansa manibat king siudad ning Teman angga na king siudad ning Dedan, at mate la king gera ding memalen na.
14: Ipagbengansa da ku ring memalen kung Israelita king Edom at ipatakman da king Edom ing mabagsik kung mua. Abalu na kanita ning Edom nung nu anti kabayat ing kanakung pamagbengansa. Ing Ginung Dios ya ing migsalita.
15: Iti ing sasabian na ning Ginung Dios , Mitmung bigsikan ing pamagbengansang depat da ring Filisteo karing kalaban da manibat na kanitang minunang panaun at gisan da la king sama ra karela.
16: Inya naman aku papasiag ku ngeni king lusuban ku la ding Filisteo, at ala kung itagan metung man karela. Paten ke ing ninumang mitagan mabie king Kapatagan ning Filistia.
17: Parusan ku lang alang kalupa at bengansahan ku lang ganap. Panamdaman da ing kanakung mua. Kanita ra akilala king aku ing Ginu .