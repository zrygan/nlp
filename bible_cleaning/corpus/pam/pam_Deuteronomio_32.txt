1: Makiramdam ka, O banua, king kakung sabian;
: O yatu, kakung amanu kekang pansinan.
2: Mananu na sanang ing kakung turu manabung anti ing uran,
: at ding amanu ku dugpa anti ing ambun
: a didilig king dikut ampon karing tanaman.
3: Ing lagyu ning Ginu kaku yang purian,
: at ing balen na patutuan na ing kayupayan na.
4: Ya ing Batung maragul; ing dapat na sakdal;
: sabla nang daraptan pawa ngang makatuliran.
: Dios yang tapat, at ala yang kapintasan;
: daraptan na ing makatuliran, at ala yang kakabiran.
5: Kataksilan ing karelang depat; e la meging tapat,
: inya e na la karapatdapat bilang anak na.
: Baluktut la at lahing e mayap.
6: Makanyan wari ing ablas yu king Ginu ,
: ikong mangmang at alang isip a tao?
: Aliwa wari ya ing tata yung linalang kekayu,
: at ing tata yung matatag migdipensa kekayo?
7: Ganakan yu la detang aldo linabas,
: isipan yu la ding delanan dang panaun ding dakal a lahi;
: kutnan lang kekong makatua
: pati na ing mismung kekang tatang,
: at makibat lang mitmung kamasalan.
8: Inyang binie ne ning Kakataskatasan a Dios
: ing gabun bilang karelang mana,
: at inayus grupu-grupu ding Israelita
: tikda ne ing angganan ning sakup da, agpang king karelang bilang.
9: Uling ing dake ning Ginu ya ing pili nang balen;
: i Jacob a bandi nang pakamalan.
10: Atagpuan ne king disyerto, king lugal a alang kalaman-laman;
: pigdipensa ne at iningat;
: binten neng mitmung pakamal.
11: Mengari ya king agila a magbante king sale na,
: malutub na ingatan na la;
: laladlad na lang pakpak na ban sapuan na la,
: kaybat isulapo na la.
12: Ing Ginu ya ing bukud mitnube karela;
: alang dayuan a dios a kayabe na.
13: Tinaid na la karing lugal a matas at mataba;
: pengan da ing pupul karing gabun da
: at karing batu menikua lang laru, at pulut-panilan karing batu.
14: Kesu at gatas ing akua ra karing baka at kambing,
: karni at taba karing tupa, at baka ning Bashan;
: ing mayap diling trigung binutil
: at katas ubas ampon alak a maniaman.
15: Inyang ding Israelita mabsi na la at metaba,
: inyang minawa ing bie ra, migmatas la.
: Gilutan de ing Dios a linalang karela,
: at lepastangan ing mayupaya dang Talapagligtas.
16: Pepangalaluan de ing Dios king kapamilatan ding dios a dayuan;
: mimua ya ing Dios karela, uli ning makasumaming dapat da.
17: Minain la karing demonyung e naman ginu,
: karing dios a bayu a e ra bitasang balu,
: at e ra naman balu ding karelang nunu.
18: E ye pinsingan ing Dios a linalang kekayu,
: at keko yang gilutan.
19: Iti ikit ning Ginu at mimua ya;
: likuan na la ding Israelitang tinuring nang anak na.
20: Sinabi na, Paburen ku na la;
: lawan ku ing maging kawakasan da,
: uling lahi lang e mayap at taksil lang anak.
21: Pepangalaluan da ku inyang karela yang simban itang e naman dios;
: lalu kung mimua karing dakal dang idolo.
: Inya kaku na la namang papangalaluan,
: at pamuan king kapamilatan ning bansang mangmang.
22: Ing mua ku maging anti king api a milalablab,
: at silaban na pati ing kalalalaman ning Sheol,
: ing yatu at ing makatanam laklakan na
: at pati pundasyun ding bunduk ipatag na.
23: Parala kung dakal a kabiguan karela,
: sablang paslu ku karela ku la ipagpa;
24: magisan la king danup,
: mate la king mikakalukung lagnat,
: at karing makapangilabut a salut;
: karing malyap a animal kaku lang ipakan,
: at patuktuk karing kamandagan a ubingan.
25: Lungkut la at mangulila uli ning gera,
: at karing tuknangan takut ing mag-ari karela;
: mate la ding lalaki at babaing kayanakan,
: anak a pasusuan, at pati ding atyu na king ketuan.
26: Digsu ku na inari king lub ku ing iyugse ku lang marayu,
: at pakalinguan a lagyu karing sablang tau,
27: oneng kakung pigaganakan
: a pota karelang kalaban karelang sabian,
: Ikami ing ginisan karela at aliwa ing Dios da.
28: Ing Israel bansa yang e biasang tanggap payu,
: at ding memalen na ala lang beluan.
29: Nung biasa la mu sana
: agad da na sanang aintindian ing karelang kararasan.
30: Makananu na lang adaig ning metung a tau ding libu,
: at ding adua sambutan da la ring apulung libung tau
: subali mu nung gulutan na la at paburen ning Dios a Ginu ra.
31: Oneng ing kikilalanan dang dios ding kalaban
: e ne kalupa ning kekatamung Dios.
: Ing karela maina ya at iti balu ra,
32: uling ing uyat da ibat ya king Sodoma, at karing marangle ning Gomorra;
: ding ubas da e mu ing mapait la nune lasun la pa.
33: Ing katas ding ubas da
: mengari king kamandag ding ubingan a kamamalu.
34: Iti e ku wari tingka,
: at anting pibandian a kakung sisinup?
35: Kaku ing pamanablas; aku ing manyingil;
: datang ing panaun a mibagsak la,
: ing aldo ning kawakasan da malapit na.
36: Iligtas na la ning Ginu ding taung pinili na;
: karetang susuyu malunus ya potang mewala na ing sikanan da,
: at karela ala nang makatagan, malaya o ipus man.
37: Kanita ing Ginu karela ikutang na,
: Nu la karin ding dios a kekong penaligan,
38: detang dininan yung ain a pamangan at inuman a karelang gisan?
: Paburen lang talakad ban kekayu sumaup;
: paburen lang ila ding magdipensa kekayu.
39: Akit yu ngeni king Aku, ya pin i Aku,
: at ala nang dios subali kaku.
: Makamate ku at babie bie;
: manyugat ku at pakayap karing sugat,
: at alang makasabat king kakung gamat.
40: Tatas ke ing gamat ku banua, at kakung sasabian,
: Aku ing mabie Dios kapilan man,
41: ing kakung makintab a espada kaku yang itais,
: at ing hustisia kakung ipatupad.
: Parusan ku la ding kakung kalaban,
: at detang kaku mua kaku lang ablasan.
42: Mibalutanan la ding kakung paslu king daya ra,
: at ing kakung espada tabtaban na la;
: ala kung igalang ninumang lalaban
: maging ding sugatan at ding bihag na.
43: Ikong sablang bansa, samban ye ing Ginu da ring taung pinili na;
: uling detang mekamate karela paparusan na la;
: sisingilan na la detang kalaban na
: at patawaran ing kasalanan da ring taung pinili na.
44: Ginale de ri Moises at Josue a ing anak nang Nun iting kanta king daramdaman ding memalen ning Israel.
45: Kaybat neng ginale Moises ing kanta karing memalen,
46: nganang migsalita karing tau, Itanam yu la karing pusu yu deting amanung dimdam yu kanaku ngening aldong iti. Ituru yu la karing anak yu ban abalu da la at tuparan.
47: Maulaga la deti at makataya ing bie yu kareti. Pamintuan yu la ban kumaba ing bie yu karin king gabun lipat ning Jordan a pupuntalan yu ban bandian.
48: King aldo mu ring ita, nganang sinabi ning Ginu kang Moises,
49: Munta ka karing kabundukan ning Abarim king sakup ning Moab sumangid ning siudad ning Jerico. Kaybat mukiat ka king Bunduk ning Nebo at lawan me ing sakup ning Canaan, ing gabun a babie ku karing memalen ning Israel.
50: King bunduk a kekang ukiatan karin ka mate antimo nung makananu yang mete ing kapatad mung i Aaron king Bunduk ning Hor at miyabe ya karing mete kamaganak yu.
51: Ing sangkan ya ing parehu kayung e meging tapat kanaku king arapan da ring memalen ning Israel; lepastangan yu ku king daramdaman da karin king danuman na ning Meriba, lele na ning balen ning Kades ning ilang ning Zin.
52: Akit me king makarayu iting gabun a pengaku kung ibie karing memalen ning Israel, oneng e ka miras karin.