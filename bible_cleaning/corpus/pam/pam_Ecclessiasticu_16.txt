1: E mu pagnasan ing dakal a anak a alang silbi, at e ka matutula karing anak a lalaking alang Dios a katawan.
2: E mo ipagparangalan ding dakal mung anak, nung e la tatakut at gagalang king Ginu.
3: E mu pagnasan ing kumaba la bie at e asahan ing mika mayap lang kinabukasan. Mas mayap ing metung ka anak kesa karing libu o mate alang anak kesa king dakal la, nung ala no mang Dios a katawan.
4: Malyaring dagul ya bilang ing metung a siudad king uli na ning metung a taung biasa, oneng mate ya ing lahi da ring taung e mayap.
5: Dakal na ku ikit a milyaring anti kanyan, oneng lalu la pang maygit kanyan ing kakung abalitan.
6: Silaban ne ning milalablab nang mua ning Ginu ing kapulungan da ring makasalanan o ing bansang alang kapamintuan king Ginu.
7: E na la pepatawaran detang higanti kanitang minunang panaun, detang linaban a menalig king karelang sikanan.
8: E ya melunus king balen a tuknangan nang Lot a kesaman na uli na ning kapalaluan da.
9: E ya pepakit lunus ketang memalen a tikda nang gisanan a lahi uli na ning kasalanan da.
10: Makanyan munaman ing merapat karing anam a ralan a libu katau a miyabe-abe linaban king Ginu kanitang miglakbe la king ilang.
11: Agyang metung ya mu ing masias a buntuk, maging makapagmulala nung miligtas ya king parusa. Malunusan ya ing Ginu, oneng biasa ya namang mimua. Malyaring maglapo ing kapatawaran na o ing mua na.
12: Tune maragul ing lunus na at maragul munaman ing bigsikan ning mua na. Ukuman na la ding tau agpang ketang depat da.
13: E ne paintulutan miligtas ing mapanako at ing penako na, at ablasan na ne man ing mapibabatang taung makadios.
14: Bendisyunan na la ding taung darapat mayap; ibie na itang mangaintulid karela.
17: E mu sukat sabian ing anti kaniti: Salikutan ke ing Ginu. Ninu ing king banua a makaganaka pa kanaku? Ninu ing makapansin kaku libutad da ring dakal a tau. Binang dakal ing melalang, inya nanu ing ulaga ku?
18: Gagalgal ing sabla neng daratang ya ing Ginu, ing yatu at ing danum lalam na niti, ing biga at ding banua lagpas kareti.
19: Gagalgal la deng bunduk, ding pundasyun a pitatalakaran ning yatu neng lalawan na la.
20: E na na ku malyaring pansinan pa ning Ginu. Ala nang makialam pa king daraptan ku.
21: Nung mikasala ku at king lihim ala kung katapatan alang makabalu kaniti.
22: Nung daptan ku naman itang matulid ala namang mamalita kaniti king Ginu. Ninu ing manenaya kaniti? Mabagal yang tupad ketang sinabi nang daptan na.
23: Makanyan ing isipan na ning makitid a isip at ing sasabian na ning taung e mituruanan.
24: Anak ku, makiramdam ka at pakaintindian mu ing sabian ku keka ban mabiasa ka.
25: Iladlad kung masalese keka ing alang kulang at alang labis a kabiasnan.
26: Inyang lelangan ning Dios king kapupurmeruan ing sablang keyang depat, dininan neng lugal ning Ginu
: ing metung at metung karing keyang lelangan.
27: Inisip na ing sablang dapat da para karing sablang panaun,
: manibat king pamagumpisa da at angga na king marayu dang paintungulan.
28: E la misisiksikan
: o salangsang metung man king keyang kautusan.
29: Kaybat nita, linawe ne ning Ginu ing yatu,
: at kitmuan ne karing bage mayap.
30: Kitmuan ne ing balat ning yatu
: karing sablang bage ating bie;
: kaybat mate la ban mibalik king keyang penibatan.