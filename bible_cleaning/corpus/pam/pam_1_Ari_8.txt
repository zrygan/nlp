1: Kaybat na nita, pepayaus na lang Aring Solomon ding sablang manimuna da ring tribu at pamilya na ning Israel ban mitipun la king Jerusalem at kaybat kuanan de ing Kaban ning Kasunduan king Zion, ing Siudad nang David, at idala de king Templo.
2: Mitipun la ngan arapan nang Solomon deting lalaki na ning Israel king Piesta da ring Dalungdung. Bulan na kanita ning Etanim, ing kapitung bulan.
3: Inyang atyu na la ding manimuna na ning Israel, binuat de ring pari ing Kaban ning Kasunduan
4: at linub de king Templo. Sinaup la karela ding Levita king pamamuat king Toldang tuknangan ning Ginu at karing aliwa pang kasangkapan na niti.
5: Mitipun la arap na ning Kaban ning Kasunduan di Aring Solomon at ding sablang memalen ning Israel. Mekamate lang dakal at e abilang a tupa at baka ban iyain bilang ain-sakripisyu.
6: Kaybat na nita, linub de ring pari ing Kaban ning Kasunduan ning Ginu king Templo at binili de king Kabanal-banalan a Lugal lalam da ring pakpak da ring kerubin.
7: Makaladlad la pakpak ding kerubin, inya sasalilungan de ing Kaban ning Kasunduan at ding tambayuk a pibubuatan kaniti.
8: Makaba la ding tambayuk, inya mayayakit la manibat king Banal a Lugal a malapit arap ning kakilubkiluban a altar, oneng e la mayayakit king lual. Atyu la angga ngeni deting tambayuk.
9: Alang nanumang bage makalulan king Kaban nung e mu ding aduang tinabas a batung linulan nang Moises karin king Horeb. Deting tinabas a batu ila ding kasusulatan na ning kasunduan a gewa ning Ginu karing Israelita kaybat dang meko king bansang Ehipto.
10: Mikatmuan ya king biga ing Templo inyang linual la ding pari;
11: e ra ayaring gimpanan ing katungkulan da uling kinatmu ya ing Templo king makasilo nang ligaya ning Ginu .
12: Kanita nganang menalangin Solomon
: O Ginu , ika ing mibili king aldo king banua,
: oneng pinili mu ing manuknangan ka king bigang makapal at king karalumduman.
13: Pepagawa kung maragul at malagung Templo para keka
: a maging kekang tuknangan king kapilan pa man.
14: Kaybat na nita, inarapan na la ding memalen a pakatalakad karin at binendisyunan na lang Aring Solomon.
15: Ngana, Purian ya ing Ginung Dios ning Israel a tinupad king pangakung binie na kang David a tata ku kanitang sinabi na,
16: Manibat na kanitang aldo a linual ku la Ehipto ding memalen kung Israelita ala kung piniling siudad karing sablang tribu ning Israel ban pitalakaran mo sa king Templo nung nukarin da ku samban. Oneng ika, David, pinili ra ka ban manimuna karing kakung memalen.
17: Ngana pang Solomon, Pignasan nang David a tata ku ing mitalakad Templo bilang parangal king lagyu na ning Ginu , ing Dios ning Israel,
18: oneng ngana ning Ginu kang tata ku, Mayap at ustu ing buri mung patalakad Templo para kanaku.
19: Makanyan man, e me apatalakad iti; ing sarili mung anak ya ing patalakad king Templo bilang parangal king lagyu ku.
20: Metupad ngeni ing pengaku ning Ginu . Aku ing menalili kang David a tata ku bilang ari ning Israel, antimo ing pengaku na, at pepatalakad ke iting Templo ban keti ya samban ing Ginung Dios ning Israel.
21: Pepasadia ku munamang metung a lugal karin para king Kaban a pagbilian na ning kasunduan a gewa na ning Ginu karing kekatamung makatua kanitang liwal na la king Ehipto.
22: Kaybat na nita, king arapan da ring memalen tinalakad ya i Solomon king arap ning altar; tinas na la ding gamat na
23: at nganang menalangin, O Ginung Dios ning Israel, alang dios a anti ika king banua o king yatu. Tutuparan mu ing kekang pangaku karing kekang memalen, at papakit mu karela ing lugud mung e kukupas neng mamintu la keka king mabilug dang pusu.
24: Tiparan mu ing pengaku mu kang David a tata ku; itang sinabi mu kang tata ku kanitang kapanaunan na, tiparan mu ngan ngening aldong iti.
25: Inya ngeni, O Ginung Dios ning Israel, isundu mu sanang tuparan itang pengaku mu king talasuyu mung i David a tata ku. King ating manatiling lahi na a mag-ari king Israel, nung maging mapamintu la keka a antimo ya.
26: Inya, O Ginung Dios ning Israel, paburen mung mipatibayan ing sinabi mu king talasuyu mung i David a tata ku.
27: Tune kayang malyari kang manuknangan, O Dios, keti king yato? E ka mipagyu agyang king kabilugan a banua; lalu kang e mipagyu keting Templong gewa ku!
28: Makanyan man, pakiramdaman mu sa, O Ginung Dios, ing panalangin ku ngening aldong iti, ing aduan ning kekang talasuyu.
29: Banten me sana aldo't bengi iting Templo, iting lugal a pinili mu ban keti ka samban. Pakiramdaman mu ku sana neng mamarap ku keti ban manalangin.
30: Pakiramdaman mu sana ing panalangin ku, at ing panalangin da ring kekang memalen neng mamarap la keting lugal. Ken king banuang kekang tuknangan pakiramdaman mu kami at patawaran ing kasalanan mi.
31: Nung misangkanan yang dinapat e ustu ing metung a tau king kalupa nang tau, idala re keting altar mu at pasumpan nung ala ya ping kasalanan.
32: Ken king banua, makiramdam ka sana, O Ginu , at ika ing gawa at munie atul king karelang kasu. Parusan me itang mikasala at payalan sala ing e mikasala.
33: Potang masambut la karing kalaban ding memalen mung Israelita uli na ning mikasala la keka, at kaybat sumisi la at datang keting Templo, at king mitmung kapakumbaban maus la keka,
34: pakiramdaman mu la sana ken king banua at patawaran ing kasalanan da at ibalik pasibayu king lugal a binie mu karing makatua da.
35: Potang e na ibaldug ning banua ing uran uli na ning mikasala la keka, at kaybat sumisi la at datang la keting Templo, at king mitmung kapakumbaban maus la keka,
36: pakiramdaman mu la sana ken king banua. Patawaran mu ing kasalanan da ring taung pinili mu, ding memalen ning Israel, at ituru mu itang mayap a sukat dang daptan. Kaybat, ibaldug mu ing uran keting kekang gabun a kekang binie karing kekang memalen bilang mana ra.
37: Nung mika maragul a danup king bansa o pesti o mika lawi o kulapu o gisanan da lang durun o ulad ding tanaman; nung kubkuban da lang kalaban ing isanu man karing karelang siudad o nung datang karela ing salut o sakit,
38: pakiramdaman mu sana kanita ing karelang panalangin o ing nanumang aus na ning metung at metung karing memalen mung Israelita king penandit a panamdaman da king pusu ra king mikasala la, at itas da la ring gamat da makayarap keting Templo,
39: pakiramdaman mu la sana kanita ken king banuang kekang tuknangan, at patawaran ing depat dang pamikasala, uling ikang bukud ing makibalu king pusu ning tau. Inya ika ing munie ablas agpang king depat da.
40: King makanyan a paralan akua rang manatiling ating takut keka king kekaban na ning bie ra ketang gabun a binie mu karing kekaming makatua.
41: Manalangin ku naman para king dayuan a e kabilang karing memalen mung Israelita, ing taung ibat king marayung lugal
42: a dinatang uli na ning pikabaluan mung lagyu at uli da ring makapagmulalang bage depat mu para karing kekang memalen. Nung datang ya keting Templo iting dayuan ban samba keka at manalangin,
43: pakiramdaman mu sa ing panalangin na ken king banuang tuknangan mu, at ibie ing kayaduanan na ban ding sablang tau ning yatu akilala ra ka at mamintu la keka antimo ding memalen mung Israelita. Kanita abalu ra king iting Templong telakad ku metung yang lugal nung nu ka dapat misamban.
44: Potang mako lang makilaban ding kekang memalen karing karelang kalaban king lugal a ituldu mu karela, at kaybat marap la keting siudad a pinili mu at keting Templo a telakad ku bilang parangal king lagyu mu, ikang atyu ken king banua,
45: pakiramdaman mu sana ing panalangin da at aus, at ibie mu karela ing tagumpe.
46: Nung mikasala la keka ding kekang memalen, uling ala metung man a e mikasala, at uli ning mua mu pasambut mu la karing karelang kalaban at idala da lang bihag king bansa ra, marayu ya man o malapit,
47: at nung king bansa nung nu la midala anting bihag apagaralan da king mikasala la keka at kaybat sabian da keka, Mikasala kami keka, dinapat kaming e ustu at e mayap,
48: at kaybat mibalik la lub keka king mabilug dang pusu at kaladua karin king lugal da ring mekabihag karela, at kaybat manalangin la keka at marap banda king gabun a binie mu karing makatua mi at keting siudad a pinili mu at keting Templo a telakad ku bilang parangal king lagyu mu,
49: kanita pakiramdaman mu la ken king banuang kekang tuknangan ing karelang panalangin at kapaniausan. Malunus ka sana karela
50: at ipatawad mu ing kalapastanganan at kasalanan a depat da keka. Tagkilan mu la pusu ding mekabihag karela ban malunus la karela,
51: uling bandi mu la; ila ring taung liwal mu Ehipto, ing ornung pilalasawan king bakal.
52: Parati la sanang makalawe ding mata mu king aring pinili mu at karing kekang memalen Israel at manatiling makiramdam neng mamaus la keka.
53: Karing sablang tau, ika mismu ing memili karela ban maging bandi mu, antimo ing sinabi mu karela king kapamilatan nang Moises a talasuyu mu, O Ginung Dios , kanitang liwal mu la ding makatua mi king Ehipto.
54: Makasiklaud ya at makatas a gamat i Solomon arapan ning altar kabang manalangin ya. Inyang meyari ya king pamanalangin na
55: tinalakad ya, at king masikan a siwala binendisyunan ne ing mabilug a katipunan ning balen Israel.
56: Ngana, Purian ya ing Ginu a minie kapayapan king balen nang Israel; tiparan na ing pengaku na; metupad ngan ing sablang pengaku na king kapamilatan nang Moises a talasuyu na.
57: Mananu na sanang ing Ginung kekatamung Dios mantabe ya kekatamu antimo nung makananu yang minantabe karing kekatamung makatua. Mananu na sanang e na katamu lakuan o paburen.
58: Mananu na sanang tairan na katamu ban atuntunan ta ya ing dalan na at makapamintu karing sabla nang kautusan, antimo ing inutus na karing makatua tamu.
59: Mananu na sanang ding panalangin ku king Ginung kekatamung Dios manatili lang mararamdam aldo at bengi man ban nung datang ing pamangailangan dinan neng hustisia ining aring pinili na at ing balen Israel.
60: King anti kaniting paralan da abalu ding sablang tau ning yatu king ing Ginu ya ing Dios, at ala nang aliwa pa.
61: Inya manibat ngeni sukat kayung manatiling tapat king Ginung kekatamung Dios; mibiebie aldo-aldo agpang king paralan na at mapamintu karing kautusan na.
62: Kaybat na nita, ing Aring Solomon at ing mabilug a Israel miyain lang ain-sakripisyu para king Ginu .
63: Miyain lang aduang pulu't aduang libung baka ampon dinalan aduang pulung libung tupa bilang ain-ning-pamisulusulu. Inya ing ari at ding sablang memalen telaga re ing Templo.
64: King aldo mu ring ita telaga ne ning ari ing libutad nang dake ning patyu, itang lugal arap ning Templo. Kaybat na nita, miyain yang ain-a-durulukan, ain-a-binutil, at taba da ring animal para king ain-ning-pamisulusulu. Depatan na iti uling milalu ya kalati ing tangsung altar para kareting sablang ain.
65: Inya i Solomon at ding sablang memalen ning Israel, pigselebran de ing Piesta da ring Dalungdung kilub ding pitung aldo. Maragul ya ing katipunan da ring mekipamiesta a menibatan pa king marayung Pidadalanan ning Hamat dane norti angga na king Pinak ning Ehipto king dane mauli.
66: King kawalung aldo pepaulian na la ring tau, at binendisyunan de ring tau ing ari. Masaya lang masayang minuli karing sarasarili dang tuknangan uli na ning bendisyun a binie ning Ginu kang David a talasuyu na at karing memalen ning Israel.