1: Ating atlung bage a kakung katulan, ding bage a katanggap-tanggap king Dios at karing tau. Ila deti
: ding mikakapatad a mikakasundu,
: ding misiping bale a mikakaluguran,
: at ding miyasawang mikalugud.
2: Atin namang atlung uring tau a e ku atanggap at tutu kung kasaman ing karelang dapat. Ila deti
: ing pakakalulung mapagmatas,
: ing mabanding malaram,
: at ing matuang lalaking mangmang
: a mahilig king pita ning laman.
3: Kailangan ing magaral ka kabang anak ka, uling iti e mu na arapat potang matua na ka.
4: Makawili yang lalawan miyabe-abe ing maputing buak at ing kayatulan a alang pamangabiran at mayap a turu.
5: Ing Kabiasnan, ing beluan, at ing mayap a turu makabage la king tutua king idad at karing taung kagalang-galang.
6: Ing dakal a sibukan ya ing korona da ring makatua, at ala lang malyaring ipagmaragul nung e mu ing takut da't kagalangan king Ginu.
7: Ating siam a tau a para kaku ila ding pekamasayang tau, at atin pang metung a idagdag ku. Ila deti
: itang pengari a maligaya uli ding anak na,
: itang akit na lang mibagsak ding kalaban na,
8: ing lalaking mekatagpung mayap a asawa,
: ding miyasawang mibabage ugali,
: ing taung e mikakasala king pamagsalita na,
: ing taung e makipagobra king taung mababa pangatau,
9: itang mekatagpung tune tapat a kaluguran,
: ing taung matula rang pakiramdaman ding kalupa nang tau,
10: at ing tune maligaya ya itang mekatuklas kabiasnan.
: Oneng ing lalung maligaya kareti ngan
: ya itang ating takut at kagalangan king Ginu.
11: Ala yang kalupa ing taung anti kaniti, uling ing takut at kagalangan king Ginu ya ing maulagang dili keti king yatu.
13: Ing maplas diling sugat ya ing sugat king pusu. Ding mabayat diling problema ila ding pasari da ring babai.
14: Ing masakit diling kasakitan ya ing kasakitan a pepasari na ning kalaban a masama keka. Ing masakit dili ya ing pamanablas a depat na ning kalaban.
15: Ing mabagsik diling lasun ya ing kamandag ning ubingan, at ing mabagsik diling mua a makamate ya ing mua na ning babai.
16: Mas mayap ing manuknangan king bale a kayabe ing leon o ing dragon kesa king e mayap a asawa.
17: Neng makasumpung ya ing asawang babai manaliwa ya itsura angga king maglupa ya king muang animal a oso.
18: Makipangan ya karing kasiping nang bale ing asawa na at karin na bubugnus ing sukal ning lub na.
19: Ala lang kalupa ding kaligaligan a pasari ning babai. Sana kamtan da ring anti kareting babai ing mangaintulid karing palpikasala.
20: Mengari ya ing tahimik a lalaking mekapakiasawa king babaing masalita king matuang lalaking mumukiat king bunduk-bundukan a balas.
21: E ka paisira buntuk king malagung babai o ing pagnasan ya uling mabandi ya.
22: Neng ing babai ya ing manintunan ban pakanan ne ing asawa na, mikamuan ya at mangapakarine ampon mapalmura ing lalaki.
23: Sakit lub, maslam a lupa, at kabiguan ing pasari ning e mayap a asawang babai. Ing mangaina gamat at mainang tud ila ding tanda ning lalaking e maligaya king babaing ayasawa na.
24: Megumpisa ing kasalanan king metung a babai, at king uli na mate ta ngan.
25: E mu paintulut tumulu ing danum king lulanan, lalu meng e paintulutan ing sakupan na ka ning e mayap a babaing kekang asawa.
26: Kawanian me, nung e bisang pasakup keka.