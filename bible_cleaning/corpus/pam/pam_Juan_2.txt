1: King katlung aldo mika kasalan king Cana, Galilea. Atyu karin ing ima nang Jesus.
2: Mekumbira ya naman i Jesus at ding alagad na.
3: Megisan ing alak, inya i Mariang ima nang Jesus sinabi na keya, Kegisanan lang alak.
4: Nganang mekibat Jesus, Babae, paburen mu, ing oras ku e pa dinatang.
5: Nganang sinabing ima na karetang ipus, Daptan yu ing nanumang sabian na kekayu.
6: Karin ating anam a tapayan. Ing balang metung kareti mikakalaman yang aduang pulu o atlung pulung galun a danum. Makasadia la deting tapayan para king seremonia ning pamaglinis da ring Judio.
7: Sinabi nang Jesus karing ipus, Katmuan yu lang danum ding tapayan. At kitmuan da la angga king labi.
8: Kaybat na nita, nganang Jesus karela, Ngeni sumaluk kayu at idala yu king manibala kaniting kasalan. Inya dela ra king manibala king kasalan
9: at tikman na ing danum a meging alak. E na balu ning manibala nung nu karin ibat itang alak a ita oneng balu da ring ipus a sinaklu king danum. Inaus ne ning manibala ing lalaking kinasal
10: at sinabi na keya, Kaugalian ing iyapag mumuna ing maniaman a alak at nung dakal na la ainum ding bisita kanita pa iyapag ing alak a maina. Oneng ika tauli mung lege ing maniaman a alak!
11: Iti milyari karin Cana, Galilea; iti ya ing mumunang milagru a depat nang Jesus. Karin na pepakit ing kayupayan na at iti meging dalan ne ning pamaniwala ra keya ding alagad na.
12: Kaybat na nita, minta ya Capernaum, kayabe ne i ima na, ding kapatad nang lalaki, at ding alagad na. Menatili la karin kilub ding mapilan a aldo.
13: Malapit na mu ing Piesta ning Pamaglagpus da ring Judio, inya minta ya Jerusalem i Jesus.
14: Disnan na la king Templo ding magtindang baka, tupa at patipati ampon ding maglibe salapi a karin pakalukluk.
15: Ginawa yang pamarug a lubid at tinabi na la ngan king Templo ding magtinda, pati na ding tupa at baka. Piniambulat na la ding salapi da ring maglibe salapi at penuag ding karelang lamesa.
16: Nganang Jesus karing magtindang patipati, Ilako yu la keti ren! E ye gagawan palengki ing bale nang Ibpa ku!
17: At aganaka da ring alagad na ing sasabian na ning kasulatan, Ing pamagmalasakit ku para king bale mu balamu api a mikakaluku king pusu ku.
18: Uli na niti, kitang da ring Judio kang Jesus, Nanung tanda a pagmumulalan ing gawan mu ban apakit mu kekami king atin kang matulid dapat kaniti?
19: Mekibat ya i Jesus, Lasakan ye iting Templo at kilub ding atlung aldo italakad keng pasibayu.
20: Ngara ding Judio, Megawa ya iting Templo kilub ding apat apulu at anam a banua at ika italakad me kilub na mu ning atlung aldo?
21: Oneng ing Templong amanuan na ya ing katawan na.
22: Inya inyang sinubli neng mie, aganaka da ring alagad na king sinabi na iti; at meniwala la king kasulatan at karing amanung sinabi nang Jesus.
23: Kanitang atyu Jerusalem i Jesus king Piesta ning Pamaglagpus, dakal lang tau ding meniwala keya inyang ikit da la ring makapagmulalang tanda a depat na.
24: Makanyan man e migtiwala i Jesus karela uling balu na la ding tau.
25: E na kailangan pa ing damdaman na king aliwa ing tungkul king ninumang tau uling ya mismu balu na ing atyu king pusu na ning tau.