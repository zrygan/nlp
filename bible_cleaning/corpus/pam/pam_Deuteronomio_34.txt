1: Ibat karing kapatagan na ning Moab minukiat ya i Moises king Bunduk ning Nebo, king taluktuk na ning Bunduk ning Pisga, king dane aslagan ning Jerico. At pepakit na ning Ginu ing sablang sakup nang gabun, ing gabun magumpisa king Gilead angga king dane norti ning Dan,
2: ing sablang gabun a sakup nang Neftali, Efraim, Manase, Juda angga king dagat dane albugan,
3: ing dane mauli nang Juda, ing kapatagan a magumpisa king Zoar angga king Jerico, ing siudad da ring tanaman a palma.
4: Kaybat na nita, ngana ning Ginu kang Moises, Oyan ing gabun a pengaku ku karing makatua yung i Abraham, i Isaac, at i Jacob at ibie ke iti karing maging lahi ra! Pepakit ke keka oneng e ka malyaring miras keting gabun.
5: At i Moises, ing talasuyu ning Ginu , mete ya karin king sakup ning Moab, agpang king tikda ning Ginu .
6: Kitkut ne ning Ginu karin king kapatagan sumangid na ning balen ning Betpeor, oneng angga man ngening kasalukuyan alang makibalu king tune lugal nung nu ya mikutkut.
7: Dinalan ya at aduang pulung banua i Moises inyang mete ya; e ya mepula mata o meina pamikakatawan.
8: Atlung pulung aldo reng pigkalungkutan ding memalen ning Israel karin king kapatagan ning Moab.
9: Kitmuan ya i Josue, ing anak nang Nun, king kabiasnan uling ya ing pinili nang Moises ban maging kayalili na. Pemintuan de ring memalen ning Israel i Josue, at memintu la karing kautusan na ning Ginu a miyabie king kapamilatan nang Moises.
10: Ala pang bitasang linto propeta king Israel a kalupa nang Moises at akapagsalita nang arap-arapan ning Ginu .
11: Ala metung mang propeta a mekarapat karetang dapat at bage pagmumulalan a depat ning Ginu inyang tinubud ne i Moises king ari na ning Ehipto, karing galame na, at king mabilug a kayarian ning Ehipto.
12: Wa, ala yang kalupa karetang mangaragul nang depatan at makapangilabut a bage a depat nang Moises king akakit da ring tau Israel.