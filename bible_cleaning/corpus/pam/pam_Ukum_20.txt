1: Linage la ding sablang memalen na ning Israel, manibat Dan king dane norti angga na Beerseba king dane mauli, antimu rin manibat king sakup ning Gilead king aslagan bilang pakibat king aus. Mitipun la at misanmetung arap ning Ginu karin king Mizpa.
2: Atyu la ring pamuntuk da ring sablang tribu na ning Israel keting pamitipun da ring memalen ning Dios, at ating apat a ralan a libung sundalus karela.
3: Abalitan da ring memalen na ning Benjamin ing pamitipun da ring aliwang Israelita karin Mizpa.
: Ngarang kinutang ding Israelita, Sabian yu na mo kekami nung makananung merapat iting e mayap?
4: Nganang mekibat ning Levita, ing asawa na ning babaing pete ra, Ing babaing kasese ku at aku miras kami Gibea king sakup nang Benjamin ban karin makitudtud.
5: Dinatang la ding lalaking tau Gibea ban kuanan da ku. Pepadurutnan de ing bale itang bengi at buri da kung paten, oneng ing milyari semantalanan de at inabusu ing babaing kasese ku at kaybat mete ya.
6: Kinua ke ing katawan na; pemirasu ke at peparala kung kapirasu karing balang metung at metung karing tribu ning Israel. Dinapat lang e mayap at manawang deting tau libutad tamu.
7: Ikayu ngan Israelita kayu. Nanu ing isipan yung daptan kaniting milyari?
8: Miyabe-abe lang tinalakad ding memalen at ngara, Ala metung man kekami a makatuknang king tolda o king pibalebale ing muli.
9: Oyni ing daptan mi: mibagutan kami ba lang mapili ding mapilan a kataung lumusub king Gibea.
10: Ding kapulung dake da ring lalaki king Israel ila ring magsadia king pamangan da ring sundalus, at lumakad na la ding aliwa ban parusan de ing Gibea keting karumaldumal a e ustu a gewa ra king Israel.
11: Mitipun la ring sablang lalaki ning Israel a maki metung mung kapagnasan: ing lusuban de ing Gibea.
12: Peparala lang tubud ding tribu ning Israel king kabilugan a sakup ning tribu ning Benjamin ban sabian da, Nanu iting e ustung gewa yu?
13: Isuku yu la detang lalaki ning Gibea a pepasari king e ustu ban paten mi la, at ban milako na iting e mayap king Israel. Oneng ding memalen na ning Benjamin e ra la dininan pansin deting aliwang Israelita.
14: Ibat karing miyayaliwang siudad ning Benjamin dinatang la Gibea ban makilaban karing aliwang Israelita.
1516: Ibat karing miyayaliwa rang siudad mekayaus lang aduang pulu't anam a libung sundalus itang aldong ita. Subali pa kareti, mekatipun la naman ding memalen na ning Gibea pitung dalan a piling lalaki a pawang kaliweti. Ing balang metung karela agyu neng tiradulan alang mintis ing metung a buak.
17: Subali pa king tribu ning Benjamin, ding Israelita mekatipun lang apat a ralan a libung pakaespadang sundalus a makasane na king labanan.
18: Minta la ding Israelita king lugal ning pisasamban karin Betel, at karin ngarang mengutang king Dios, Ninu kekaming tribu ing mumunang lumusub karing tau ning Benjamin?
: Ngana ning Ginu , Ing tribu ning Juda.
19: Inya linage na la itang abak ding Israelita at migkampu la malapit king siudad ning Gibea.
20: Minta la ban lusuban da la ring sundalus ning Benjamin. Migpuestu la ding sundalus at inarapan de ing siudad.
21: Linual la king siudad ding sundalus ning Benjamin, at bayu mebengi mekapate lang aduang pulu't aduang libung sundalus a Israelita.
2223: Kaybat na nita, mibalik la ding Israelita king lugal ning pisasamban at anggang bengi lang menangis arapan na ning Ginu . Kitang da, Kailangan ke pang magbalik king labanan laban karing kapatad ming tau Benjamin?
: Wa, nganang mekibat ning Ginu .
: Mesikan la lub ding Israelita. Pinuestu da no na naman ding sundalus da nung nukarin la makapuestu itang aldo minuna kanita.
24: Linusub la king kaduang besis laban karing sundalus ning Benjamin.
25: At king kaduang besis linual la king Gibea ding tau ning Benjamin, at king panaun a ita mekapate lang labing walung libu karing makasane sundalus na ning Israel.
26: Kanita ding sablang memalen na ning Israel at ding sablang sundalus, minukiat la Betel at karin la menangis. Makalukluk la karin king arapan ning Ginu , at e la mengan itang aldong ita angga na itang bengi. Minain lang ain-a-durulukan at ain-ning-pamisulusulu king arapan na ning Ginu .
27: Atyu Betel kanitang panaun a ita ing Kaban ning Kasunduan ning Dios.
28: I Fineas, ing anak nang Eleazar at apu nang Aaron, ya kanita ing manibala kaniti. Kitnan de ring memalen ing Ginu , Kailangan ke pang lumual pasibayu ban makilaban karing kapatad ming tau Benjamin o ali na kami?
: Nganang mekibat ning Ginu , Lumaban kayu. Bukas ibie ku kekayu ing tagumpe.
29: Inya mibili lang pakasalikut a sundalus a makapadurut king Gibea.
30: Kaybat ning atlung aldo linakad no na naman ban labanan da la ring sundalus ning Benjamin, at antimo ing sadia pinuestu da na la king pamakilaban ding sundalus da makayarap king Gibea.
31: Linual la ring sundalus ning Benjamin ban makilaban, at ikua da lang alaut king siudad da. At antimo ing sadia, pegumpisan da na lang pemate ding mapilan a Israelita king marangle, king dalan a papunta Betel, at king dalan a papunta Gibea. Mekapate lang ating atlung pulung Israelita.
32: Ngara ding tau ning Benjamin, Antimo ing sadia, simbut ta no na naman.
: Oneng makaplanu ing murung la ding Israelita ban alaut da la king siudad at adala da la karing dalan.
33: Inya kabang ing maragul dang grupu ding sundalus da ring Israelita minurung ya at migtipun la Baaltamar, bigla lang linusub ding lalaking pakasalikut karing mabatu nang dake ning gabun a makapadurut king Gibea.
34: Lisuban de ring mepiling apulung libung lalaking ibat king kabilugan a Israel ing Gibea, at meging mabagsik ing labanan. E ra apibalak ding tau Benjamin ing malapit na lang mapate.
35: Binie na ning Ginu ing tagumpe king Israel laban karing sundalus ning Benjamin. Mekapate lang aduang pulu't limang libu at dinalan ding Israelita karing kalaban da itang aldong ita.
36: Kanita ra penamdaman ding tau Benjamin ing mesambut la.
: Ing maragul dang grupu ding sundalus ning Israel inurungan da la ring sundalus ning Benjamin uling asahan da la ring makapanaya rang sundalus a pinuestu rang pakasalikut makapadurut king Gibea.
37: At bigla lang linage deting makapanaya at leganapan de ing siudad, at pete da la ngan ding atyu karin.
38: Ing maragul dang grupu ding sundalus ning Israel at ding sundalus a pakasalikut atin lang pikasunduan a palatandanan. Kabud ikit de ing maragul a asuk mumukiat manibat king balen,
39: magbalik la ding Israelitang atyu king parang ning labanan. Angga ketang penandit a ita mekapate na lang atlung pulung Israelita ding tau Benjamin. Ngara king sarili da, Antimo ing sadia, simbut ta no naman.
40: Kaybat linto ya ing palatandanan; metung yang maragul a asuk ing minukiat manibat king balen. Melikid la kagulutan da ring tau Benjamin at mengapamulala la inyang akit deng masisilab ya ing siudad da.
41: Mibalik la kanita ding Israelita at mengataranta la ding tau Benjamin uling akilala ra king malapit na lang mapate.
42: Inurungan da la ring Israelita at memulayi lang papunta king ilang, oneng e la mekatakas; metukup la pilatan da retang maragul dang grupu ding sundalus ning Israel ampon ding linage pakasalikut a Israelita, at megisan lang mete.
43: Atukup da la ring Israelita ding kalaban; tekikian da lang alang tuknang angga ketang metung a lugal a dane nang aslagan ning Gibea; pamaten da la kabang susulung la.
44: Labi lang walung libung pekamayap a sundalus na ning Benjamin ding apate ra.
45: Mekatakas la ding aliwa king ilang papunta king Batu ning Rimon. Apate da la karing dalan ding limang libu karela. Tekikian da la ring aliwa pa angga king Gidom. Mekapate lang aduang libu.
46: Heganagana, adua lang pulu at limang libung tau Benjamin ding mete ketang aldong ita. Deti pawa lang matapang a sundalus.
47: Oneng ating anam a ralan a katau a mekatakas king ilang papunta king Batu ning Rimon, at menatili la karin kilub ding apat a bulan.
48: Belikan da la ring Israelita ding aliwa pang tau Benjamin, at pete da la ngan ding lalaki, babai, anak, at pati na ding animal. Silaban da la ngan ding makapadurut a balen ketang lugal a ita.