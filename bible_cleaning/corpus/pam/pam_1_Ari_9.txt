1: Inyang apayari na neng pepagawang Solomon ing Templo ning Ginu at ing palasyu, at ing sablang tingka nang ipatalakad,
2: pepakit yang pasibayu ing Ginu , antimo inyang pepakit ya karin king Gibeon.
3: Ngana ning Ginu , Solomon, dimdam ku ing panalangin mu at aus kanaku. Telaga ke iting Templong kekang pepagawa bilang lugal nung nukarin da ku samban king kapilan pa man. Manatili ya ing panlalawe ku keti at ing pusu ku.
4: Nung manatili kang tapat at matulid king akakit ku, antimo i David a tata mu, at daptan ampon pamintuan ing sablang kautusan ku,
5: kanita ika, at ding maging anak da ring anak mu manatili lang makalukluk king tronu, antimo ing pengaku ku.
6: Nung e ka manatiling tapat kanaku at e mamintu karing kautusan ku at sumuyu ampon samba karing aliwang dios,
7: kanita itabi ku la ding memalen kung Israelita keting gabun a binie ku karela; paburen ke ing Templong telaga ku king lagyu ku, at maging kasebian ya ampon pikaylian ing Israel karing sablang tau ning yatu.
8: Mibagsak ya iting Templo at maging katumpuk yang batu. Mangasdan la at mangilabut ding sablang daralan at ikutang da, Obat makanyan ing depat na ning Ginu keting bansa at keting Templo?
9: Ipakibat da ring aliwa, Kasi ginulut la king Ginung karelang Dios a milual karing makatua da king bansa ning Ehipto, at sinamba la ampon sinuyu karing aliwang dios. Inya pepagpa na ning Ginu iting sablang kapahamakan karela.
10: Aduang pulung banua ing milabas bayu ne apayaring Solomon ing Templo ning Ginu at ing palasyu na.
11: Pepadala nang Aring Hiram ning Tiro ing sablang kailangan nang dutung a sedro at pinu ampon gintu anggang bisa ya. Inya dininan neng Aring Solomon i Hiram aduang pulung siudad karin king Galilea.
12: Oneng e ya metula i Hiram inyang dinatang yang ibat king Tiro ban lawan na la ring siudad a binie nang Solomon.
13: Inya ngana kang Solomon, Kapatad, obat makanyan la ring siudad a binie mu kanaku? Inya angga ngeni mayayaus la deting siudad Ing Gabun ning Cabul.
14: Peparala yang halus limang toneladang gintu i Hiram kang Solomon.
15: Iti ya ing istoria tungkul king sapilitang pamagobra a pepatupad nang Aring Solomon karing memalen ban apagawa ne ing Templo ning Ginu at ing palasyu na at tambakan ya ing Milo, at ban gawan la ring pader ning Jerusalem, ing Hazor, ing Megido, at ing Gezer.
16: Lisuban ne ning ari ning Ehipto ing Gezer at abihag ne; pepapate na la ding sablang taung manuknangan karin, at pepasilab ne iting siudad. Kaybat na nita, binie ne bilang regalu king anak na inyang mekiasawa ya kang Solomon.
17: Pepatalakad na ne mang pasibayung Solomon ing Gezer. Pepatalakad nia namang pasibayu ing Mababa ning Bet Horon,
18: ing Baalat, ing Tamar king ilang ning Juda,
19: ding siudad nung nukarin makasinup ing pagkabiayan, ding siudad para karing kabayu na ampon karwahe, at ing sablang buri nang ipagawa king Jerusalem, king Lebanon, at nu mang lugal ning kayarian na.
20: Ding sablang mitagan karing Amoreo, Hiteo, Perezeo, Heveo, at Jebuseo a e Israelita,
21: oneng lahi da la ring mitagan a e ra pete ding Israelita kanitang lisuban de ing lugal, ginamit na la king sapilitan pamagobra bilang ipus at makanyan la kabilian angga man ngeni.
22: Oneng e na la pinilit magobrang Solomon ding Israelita; ila ring meging sundalus na, pamuntuk, pekapun, at kapitan da ring sundalus nang pakasake kabayu, at karing karung panggera.
23: Limang dalan limang pulu katau la ding katiwalang pepamahalan nang Solomon king sapilitang paobra na.
24: Meko ya king siudad nang David ing anak na ning ari ning Ehipto inyang apagawa na neng Solomon ing palasyu a pepagawa na para tuknangan na. Kaybat na nita, pepatambak neng Solomon ing Milo.
25: Makatatlu pabanua i Solomon miyayain yang ain-a-durulukan at ain-ning-pamisulusulu king altar a pepagawa na para king Ginu . Duruluk ya namang insenso para king Ginu . Inya ikua nia mu ring apayari ing Templo.
26: Pepagawa ya namang dakal a barku i Aring Solomon karin king Eziongeber. Malapit ya ing Eziongeber king Elat, king lele na ning Dagat da ring Timbu karin king bansang Edom.
27: Peparala yang dakal a tauan na i Hiram a sane king pamaglayag king dagat ban saupan da la ring tauan nang Solomon.
28: Miglayag la reti king Ofir, at ibat karin migdala lang halus labing anam a toneladang gintu para kang Aring Solomon.