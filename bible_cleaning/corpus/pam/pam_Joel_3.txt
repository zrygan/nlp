1: Ing Ginu sasabian na,
: King panaun a ita ibalik ku ing kanawan
: king Juda at king Jerusalem.
2: Tipunan ku lang sablang bansa,
: at king Kapatagan ning Husgadu idala ku la.
: Karin atulan ku la ngan
: king sabla rang depat karing kakung memalen.
: Karela lang kinalat ding Israelita karing bansang dayuan,
: at pinitna de ing Israel a kakung balen.
3: Mipagsapalaran la ban lutasan
: nung ninu ding mirinan karing karelang abihag.
: Ding anak a lalaki at babai king panga-ipus karela lang pisali
: ban ing karelang abli pamayad dang alak
: at karing babaing magtinda king katawan da.
4: Tiro, Sidon, at ika kabilugan a Filistia, nanu ing buri yung gawan kanaku? Bisa kayung mamayad kanako? Nung makanyan ing buri yu, bayaran da kayung agad!
5: Kinua yu ing kanakung pilak at gintu, at dela yu ing pibandian ku karing templo yu.
6: Dela yu la karing marayung bansa ding memalen na ning Juda at Jerusalem, at pisali yu la karing Griego.
7: Ngeni, ilual ku na la karing lugal nung nukarin yu la pisali. Daptan ku kekayu itang depat yu karela.
8: Paburen ku lang mangapisali karing tau Juda ding kekayung anak a lalaki at babai; ipisali da la karing Sabeo a manuknangan king marayung lugal. Aku, ing Ginu , ing migsalita.
9: Iting kapabaluan karing sablang bansa kekong ibalita
: Magsadia kayu para king gera;
: ding gerero yu ausan yu la,
: sablang sundalus yu tipunan la at saka na kayu magmartsa!
10: Gawan lang espada ding kekong sarul,
: at kekong pangaltas gawan yong tandus.
: Pati na ding maina sukat lang sagupa.
11: Magmalagua kayung datang,
: ikong sablang bansang makapadurut,
: at king kapatagan karin kayu mitipun.
: Padulungan mu na la, O Ginu ,
: ding kekang sundalus ban karela lang lusuban!
12: Sukat lang magsadia ding bansa,
: at munta king Kapatagan ning Husgadu.
: Karin, aku, ing Ginu , lukluk ku
: ban ukuman ku la ding sablang bansang makapadurut.
13: Milalu na ing dapat dang e ustu;
: palutan lang anti ing binutil
: king oras ning pamamupul.
: Damusakan lang anti ing pamandamusak
: karing ubas king pipapaslan,
: angga king magus ing maglapo katas.
14: Libu-libu la ding atyu
: king Kapatagan ning Husgadu.
: E lumuat karin datang
: ing aldo ning Ginu .
15: Ing aldo at ing bulan dalumdum la,
: at pagkaimut da ring batuin ing sala ra.
16: Ing Ginu magsalita yang masikan manibat king Bunduk ning Zion;
: kakablas ing siwala na manibat king Jerusalem;
: gagalgal ya ing banua at yatu.
: Oneng ingatan na lang memalen na.
17: Kanita, ika Israel, abalu mu king aku ing Ginung kekang Dios.
: King Zion ku manuknangan, ing kakung banal a bunduk-bundukan.
: Maging banal yang siudad ing Jerusalem;
: e ra ne alusuban pa ding dayuan king kapilan man.
18: King panaun a ita, ding bunduk mitakpan la karing mulahan ubas,
: at ding baka mayakit la karing bunduk-bundukan;
: ing danum maglabis-labis para king kabilugan a Juda.
: Magus ya ing metung a batis ibat king Templo ning Ginu ,
: at paranuman ne ing Kapatagan ning Acacia.
19: Maging disyerto ya ing Ehipto,
: at malanging gabun ing Edom,
: uling lisuban de ing Juda
: at pete ding memalen nang alang kasalanan.
2021: Iyablas ku la detang pete ra;
: alang mitakas karing mikasala.
: Oneng ing Juda at ing Jerusalem mika tau la king kapilan man,
: at aku, ing Ginu , manuknangan ku king Bunduk ning Zion.