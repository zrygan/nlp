1: Pasibayu na lang tinipun David ding magaling dili karing sundalus na ning Israel; atlung pulung libu ing bilang da.
2: Penimunan na la king pamunta ra king Baala ning Juda ban kuanan ya ing Kaban ning Dios a magdala king lagyu ning Ginung Mayupaya; atyu babo ding kerubin ing luklukan na.
3: Kinua re iti king bale nang Abinadab king bunduk-bundukan at seke re king bayung karitun. Ding pakulyut king karitun ila ri Uzza at Ahio, ding anak nang lalaking Abinadab.
4: Mumuna ya i Ahio king karitun.
5: Masaya yang masaya i David at ding sablang Israelita; magkanta la at teterak kayabe ding alpa, lira, tambul, pandereta, at pompiang bilang parangal king Ginu .
6: Inyang miras la king pidadaran nang Nakon, misakab la ding bakang kukulyut king karitun, inya telan neng Uzza ing Kaban ning Dios.
7: Mimua ya ing Ginu kang Uzza uling telan ne ing Kaban. Inya pete ne i Uzza uli na ning keyalan nang galang king Kaban ning Dios at mipase ya lele ning Kaban ning Dios.
8: Mikapali ya at mimua i David uli na ning depat nang Uzza a perusan ning Ginu . Ausan deng Perez Uzza ing lugal a ita manibat na kanita.
9: Mitakutan ya king Ginu i David king aldong ita. Ngana, Makananu ke ngening aingat ing Kaban ning Ginu ?
10: E na ne buring idala king Siudad nang David ing Kaban ning Ginu . Ing depat na ya ing dela ne iti king bale nang Obed Edom a tau Gat.
11: Atlu yang bulan menatili karin ing Kaban ning Ginu , at binendisyunan ne ning Ginu i Obed Edom at ing pamilya na.
12: Abalitan nang Aring David king binendisyunan ne ning Ginu ing pamilya nang Obed Edom at ing sablang pibandian na uli na ning Kaban ning Dios. Inya minta ya karin at kinua ne ing Kaban ning Dios at delang masayang-masaya king Siudad nang David.
13: Inyang mekalakad na lang anam a lakbang ding magdala king Kaban ning Ginu , inutus nang David ing tuknang la at miyain yang metung a toro at metung a pepatabang biserung baka bilang ain-sakripisyu king Ginu .
14: Misulud yang linen a efod at masaya yang tinerak anggang binit na king arapan ning Ginu .
15: Kanita i David at ding sablang Israelita kukulisak la king tula, at tutiupan da la ring trumpeta da.
16: Kabang lulub la king siudad, makatando ne man ketang awang i Mikal a babaing anak nang Saul. Mesora ya inyang ikit neng lundag-lundag at terak-terak i David.
17: Linub de ing Kaban ning Ginu king toldang pepatalakad nang David at binili de ketang paglugalan na. Kaybat na nita, miyain yang ain-sakripisyu at ain-ning-pamisulusulu king Ginu i David.
18: Inyang meyari na ing pamiyain karing ain, binendisyunan na la ring memalen king lagyu ning Ginung Mayupaya
19: at dininan neng kapirasung tinape at karni ampon pasas ing balang metung at metung karing lalaki at babaing atyu karin. Kaybat na nita, minuli na la.
20: Minuli ya naman i David ba neng komustan ing pamilya na. Linual ya i Mikal a anak nang Saul ba neng saganan i David at ngana, Meging pikabaluan ya king aldong iti i David, ing ari ning Israel, a balamu mangmang at lubas arapan da ring ipus dang babai ding opisyal na!
21: Nganang David, Depat ku ita arapan ning Ginu bilang pamagsaya, uling aku ing pinili na ban mamahala king Israel, ing balen ning Ginu . Aliwa i tata mu o ing ninuman king pamilya yu ing pinili na. Isundu ku ing pamagsaya ku arapan ning Ginu ,
22: at maygit pa kanita ing gawan ku. Wa, mababa ing paglalawe mu kanaku, oneng matas ing paglalawe da kanaku detang babaing binggitan mu!
23: E ya menganak i Mikal a anak nang Saul angga na king mete ya.