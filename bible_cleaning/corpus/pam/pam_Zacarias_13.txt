1: Potang datang ne ing aldong ita, nganang sasabi ning Ginung Mayupaya, lunto ya ing metung a sibul ban maos la ding lahi nang David at ding memalen na ning Jerusalem king kasalanan da at king karelang pamanyambang idolo.
2: King aldong ita kalisan ku la lagyu ding idolo king bansa, at ala nang makaganaka pa karela kapilan man. Itabi ke ing ninumang magbansag propeta, at ilako ku ing pamagnasang samba karing idolo.
3: Kanita nung atin pang magkapilit magsalitang anting propeta, ing mismung tata na at ima na ilang sumabi king sukat yang mate, uling magbansag yang magsalita king amanu na ning Ginu , oneng pawang kalaraman naman ing sasalita na. Potang mangamanu ya, ing mismung tata na at ima ilang maniaksak at makamate king anak da.
4: Potang datang ne ing aldong ita, ala metung mang propeta a magmaragul karing vision a ikit na o manugaling propeta o misulud king imalan a magaspang ning propeta ban alinlang na la ding tau.
5: Bagkus sabian na, E ku propeta. Metung kung ortelanu a sasarul mu king gabun a bandi ku manibat inyang kayanakan ku.
6: Nung sakali mang ating mangutang keting tau, Obat sugatan ka salu? ipakibat na, Ikua ku la den ketang bale na ning kakaluguran ku.
7: Sasabian na ning Ginung Mayupaya, Espada, migising ka at dalusungan me ing pastul a makipagobra kanaku! Paten me at misambulat la ding tupa. Lusuban ku la ding kanakung memalen
8: at mate ya ing kaduang-katlung dake, at miligtas ya ing katlung dake na ning bansa.
9: Paniubukan ke ing katlung dake a mitagan at gawan keng puru antimo ing pilak a madadalise king api. Paniubukan ku la antimo nung makananu yang masusubuk ing gintu. Kanita maus la kanaku at pakibatan ku la. Sabian ku karela king ila ding kanakung memalen, at ibalita da king aku ing karelang Dios.