1: Malapit ne ing aldo nung kapilan lukluk ya ing Ginu king piukuman. Kuanan da kanita ing pibandian na ning Jerusalem, at pirakerakayan da ing meyakua king mismung akakit yu.
2: Tipunan na la ning Ginu ding sablang bansa at gerahan de ing Jerusalem. Mibagsak ya ing siudad; panakawanan da la ring pibalebale at salbahian da la ring babai. Mabihag la ding kapitna karing tau at miyugse la king aliwang bansa, oneng e da la ilako king siudad ding mitagan.
3: Kaybat lage ya ing Ginu at makilaban ya karing bansang deta, antimo ing pamakilaban na king milabas a panaun.
4: King aldong ita talakad ya babo ning Bunduk ding Olibo, king dane aslagan na ning Jerusalem. Kanita mapirasu ya king adua ing Bunduk ding Olibo king maragul a kapatagan manibat king dane aslagan angga king dane albugan. Malis ya ing kapitna ning bunduk banda king norti, at ing kapitna banda king mauli.
5: Makatakas kayu king pamandalan yu ketang kapatagan a pipitna king bunduk king adua. Tumakas kayung anti ing pamanakas da ring makatua yu inyang mika ayun kanitang panaun nang Aring Uzzia ning Juda. Datang ya ing Ginung kanakung Dios; kayabe na la ding sabla nang anghel.
6: Potang datang ne ing aldong ita, e na mika dimla o mika yelu
7: ni dalumdum man. Parating ating sala, agyang king kabengian. Bukud mung ing Ginu ya ing makibalu nung kapilan mapalyari iti.
8: Potang datang ne ing aldong ita, magus ibat Jerusalem ing malinis a danum; magus ing kapitna king Dagat a Mete, at ing kapitna king Mediteraneo. Kaleldo man o kauran, magus alang patugut ing danum.
9: Kanita maging ari ya ing Ginu king mabilug a yatu; samban ne ning balang tau bilang Dios at abalu ne kaniti mu ring lagyu.
10: Maging kapatagan ya ing kabilugan a lugal manibat king Geba king norti angga king Rimon king mauli. Oneng manatili ya king matas a lugal ing Jerusalem; lumapad ya ing siudad magumpisa king Pasbul dalan nang Benjamin angga king Pasbul dalan ning Suluk a pipaglugalan na ning minunang pasbul, at manibat king Tore nang Hananel angga king pigagawan nang alak ning ari.
11: Karin la manuknangan payapa ding tau; ala nang panganib pa king nanu pa mang kasiran.
12: Parala yang makatakut a salut ing Ginu karing sablang bansang makigera king Jerusalem. Malaso ing laman da kabang mabie la pa; malaso la naman ding mata ra at dila.
13: Potang datang ne ing aldong ita, guluan na la isip ning Ginu , at ibie na ing maragul a takut karing tau angga king ing balang metung karela panasakitan ne king gamat na ing kalupa nang tau.
14: Lumusub la naman ding lalaking tau Juda ban idipensa re ing Jerusalem. Kuanan da at tipunan ing pibandian da ring makapadurut a bansa, gintu, pilak, at ing dakal a imalan.
15: Dugpa munaman ing makatakut a salut karing kabayu, mula, kamelyu, at asno; karing sablang animal a atyu karing kampu da ring kalaban.
16: Kanita munta la Jerusalem balang banua ding sablang miligtas dang memalen ding bansang linusub Jerusalem ban samban de ing bilang ari Ginung Mayupaya, at pagselebran de ing Piesta da ring Dalungdung.
17: Nung ating metung a bansa a e bisang munta at samba king Ginung Mayupaya bilang ari, e na dugpa ing uran king bansang ita.
18: Nung tanggian da ring tau Ehipto ing pamagselebra king Piesta da ring Dalungdung, dugpa munaman karela ing mismung salut a binie na ning Ginu king balang bansa a tatangging munta.
19: Iti ya ing maging parusa a dugpa king Ehipto at karing aliwa pang bansa nung e ra pagselebran ing Piesta da ring Dalungdung.
20: Potang datang ne ing aldong ita agyang ding kampanilya da ring kabayu midukitan la kareting amanu: Makatalaga ya iti king Ginu . Ding kalderang pipaglutuan kilub ning Templo maging sagradu lang anti ding silyo a atyu arapan na ning altar.
21: Mitalaga ya ing balang kalderang pipaglutuan karin Jerusalem at king mabilug a Juda ban magamit king pamanyamba king Ginung Mayupaya. Gamitan da la reti ding taung babie ain king pamaglaga king karni da ring animal a miyain king ain-sakripisyu. Potang datang ne ing aldong ita, ala nang taung mayakit pang mangomersyu kilub na ning Templo ning Ginung Mayupaya.