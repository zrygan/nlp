1: Halus king panaun mu ring ita, ing ari na ning Babilonia, i Merodak Baladan a anak nang Baladan, abalitan na king mesakit ya ing Aring Hezekia at kaybat mipaldan ya. Uli na niti, peparala yang sulat at regalu.
2: Matula na lang tinggap Hezekia ding tubud na ning ari ning Babilonia. Kaybat na nita, pepakit na karela ing pibandian nang pilak at gintu, ding paniangkap-pamangan at pabanglu na. Pepakit na naman karela ing miyayaliwa nang kagamitan king pamakigera. Pepakit na ngan karela ing sablang pibandian nang pakasalikut karing miyayaliwa nang pisisinupan ning kayarian na.
3: Kanita minta ya ing propetang i Isaias king Aring Hezekia at nganang mengutang, Nukarin la ibat deting lalaki at nanu ing sinabi ra kekayu?
: Nganang mekibat Aring Hezekia, Ibat la king marayung bansa; ibat la Babilonia.
4: Ngana pang kinutang Isaias, Nanu ing ikit da king palasyu?
: Pekibat nang Aring Hezekia, Ikit da ngan ing sabla. Pepakit ku ngan karela ing sablang atyu karing pisisinupan ku king palasyu.
5: Kanita nganang Isaias king ari, Pakiramdaman yu ing sasabian na ning Ginung Mayupaya. Sasabian na king
6: datang ing panaun potang ing sablang bage a atyu king palasyu, ing sablang tinipun da ring makatua yu masamsam at miras Babilonia. Alang bitasang mitagan.
7: Kuanan da la ring mapilan karing anak yung lalaki at idala da la king Babilonia. Kapunan da la at gawan talapagsilbi king palasyu na ning ari.
8: Oneng e na aintindian iti ning Aring Hezekia. Bala na king mika kapayapan at kapanatagan king kekaban na ning bie na. Inya ngana, Mayap ing balitang ibat king Ginu a dela mu kanaku.