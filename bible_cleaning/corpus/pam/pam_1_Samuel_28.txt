1: Karing aldo deta mitipun la ding Filisteo ban makilaban king Israel. Nganang Akis kang David, Asahan ku ing ika at ding tauan mu ing tuki kayu kanaku king pamakilaban.
2: Pekibat nang David, Agyang makananu; akit yu mu rin nung nanu ing daptan ku.
: Nganang Akis kang David, Masalese! Gawan da kang sarili kung talapagbante angga king kapilan pa man.
3: Mete ne i Samuel at penangisan ne ning mabilug a Israel at kitkut karin Rama a sarili nang siudad. Tinabi na lang Saul ding sablang mamamanula at makikisabi karing mete.
4: Mitipun la ding Filisteo at migkampu la king Sunem; tinipun neng Saul ing mabilug a Israel at migkampu no man king Gilboa.
5: Mitakutan ya at ginalgal i Saul inyang ikit na la ding sundalus da ring Filisteo.
6: Inyang singguni na iti king Ginu , e ne pekibatan ni king kapamilatan na ning paninap o ning Urim at Tumim o ding propeta.
7: Kanita nganang Saul karing opisyal na, Panintun yu kung metung a babaing biasang makipagsalita karing mete ban puntalan ke at makapangutang ku.
: Pekibat da ring opisyal na, Atin pung biasang makipagsalita karing mete karin Endor.
8: Inya migbalatkayu ya i Saul at inaliwa na ing piblas na at saka ne menulakan; kayabe na la ding adua katau. Bengi na inyang miras la king babai. Nganang Saul, Manula na ka mo kapamilatan na ning espiritung sabian ku keka!
9: Pekibat na ning babaing mamamanula, Siguradung balu mu ing depat nang Saul: pepatabi na la ding sablang mamamanula at makikisabi karing espiritu da ring mete king Israel. Obat buri mu kung siluan? Buri mu kung ipapate ne?
10: Kanita sinumpa ya i Saul king babai king lagyu ning Ginu . Ngana, Ing Ginu ya ing saksi, alang parusang miras keka king kekang daptan.
11: Kanita ngana ning babai, Ninu ing espiritung buri mung ausan ku?
: I Samuel, nganang mekibat Saul.
12: Inyang ikit ne ning babai i Samuel, mipakulisak yang masikan at saka na sinabi kang Saul, Obat lininlang yu ku? Ikayu i Aring Saul!
13: Ngana ning ari, E ka tatakut; nanung akakit mu?
: Pekibat na ning babai, Atin kung akakit a balamu metung a espiritu; lalto yang ibat king gabun.
14: Nanu ya itsura? ngana pang mengutang Saul.
: Matua ya ing lalto ibat king gabun; makabalut yang balabal! nganang mekibat ning babai.
: Balu nang Saul king iti ya i Samuel at dinuku ya angga king gabun bilang kagalangan kang Samuel.
15: Kanita nganang Samuel kang Saul, Obat pangabalanan mu ku king kanakung pamagpaynawa?
: Mekibat ya i Saul, Maragul ku problema; datang lang makigera kanaku ding Filisteo at likuan na ku ning Dios at e na na ku pakibatan king kapamilatan da ring propeta o karing paninap; inya pepayaus da ka ban sabian kanaku ing sukat kung daptan.
16: Nganang Samuel, Obat pangutnan mu ku ngening likuan na na ka ning Ginu at meging kalaban me?
17: Depat na ning Ginu keka ing sinabi na king kapamilatan ku; leko ne ning Ginu ing pamag-ari king gamat mu at binie ne kang David,
18: uling e mu pemintuan ing sinabi na at e mu pepagpa karing Amalekita ing mibabua nang mua. Inya iti ing depat na keka ning Ginu king aldong iti.
19: Metung pa, paburen neng masambut kayabe mu ing mabilug a Israel karing Filisteo; bukas akayabe ra na ka at ding anak mu. Pasambut na la ning Ginu ding sundalus ning Israel karing Filisteo.
20: Kanita mibulang ya i Saul; tune yang mitakutan king sinabi nang Samuel. Ala yang mitagan a sikanan uling ala yang pengan kilub ning patingapun at kabukas.
21: Lepitan ne ning babai i Saul at ngana inyang ikit nang mitakutan ya king sinabi nang Samuel, Lawan yu: penusignan ku na pu ing inawad yu agyamang anti ku ne mong teya king kamatayan ing bie ku. Pekiramdaman ku ing sinabi yu kanaku.
22: Ngeni, aduan kung pakiramdaman yu ku sana; paburen yung dinan da kayung kapirasung tinape; mangan kayu ban sikan kayung pasibayu at asundu yu ing lakad yu.
23: Tinanggi ya at ngana, E ku mangan! Oneng pekisabian deng mayap ding opisyal na at ning babai. Mekiramdam ne man king sinabi ra. Mibangun ya at linukluk king pagkeran.
24: Atin yang pataban a biserung baka ing babai king bale na; agad-agad neng kinatat at saka ya kinangwang arina. Singkapan na at saka ya miglutung tinape a alang lebadura.
25: Inapag na iti arapan nang Saul at karing opisyal na; mengan la deti. Kaybat meko la king benging ita.