1: Ala pang ari king Israel kanitang panaun a ita. Ating metung a Levita a manuknangan king masulud nang dake ning bulubundukan ning Efraim. Kinangwa yang metung a babai king Betlehem ning Juda ban maging kasese na.
2: Misan a aldo, mimua ya ing babai at mibalik ya king pibalebale nang tata na karin king Betlehem, at menuknangan yang apat a bulan karin.
3: Inya inari na king lub na ning lalaki ing puntalan ne at pakisabian neng mayap magbalik. Tiki ne ing ipus na at dela na la naman ding aduang asno. Tiki neng linub ning babai king bale at matula neng seganan ning tata inyang ikit ne.
4: Pinilit neng manatili karin ning tata, inya menatili ya pang atlung aldo. Karin la miinuman, mengan, at metudtud.
5: Inyang miras na ing kapat a aldo, maranun lang migising at migsadia na lang mako. Ngana ning tata ning babai king Levita, Mangan kayu pa mu ban e kayu dumanup king paglakad yu.
6: Inya miyabe lang linukluk deting aduang lalaki; mengan la at minum. Kaybat ngana ning tata na ning babai, Ipakisabi kung mayap king keti ka pa kabukas at magkusuelu ka pa.
7: Tinalakad ne ban mako ing Levita, oneng inawad na ning tata king manatili ya pa, inya menatili ya pang kabukas karin.
8: King kalimang aldo maranun yang ginayak ban mako, oneng ngana ning tata na ning babai, Mangan ka pa agyang ditak mu. Manaya kang bagya at pota na ka lumakad. Inya mengan la deting aduang lalaki.
9: Inyang mamako ne ing lalaki at ing babaing kasese na ampon ing ipus na pasibayu nang sinabi ning tata, Malapit nang mabengi; mayap pa keti na kayu matudtud ngening kabukas. Saguli na mu at dalumdum na; manatili na kayu keti at magkusuelu. Maranun na kayu mung mibangun bukas para muli na kayu.
10: Oneng e ne bisa pang magkabukas karin ing lalaki, inya ya at ing babaing kasese na linakad na la. Atin lang aduang asno a maki sia a luklukan gulut da reti.
11: Gatpanapun na inyang miras la Jebus ngana wari, Jerusalem inya nganang migsalita ning ipus king panginuan na, Masanting pu ing palabasan tamu ing kabukas keting siudad da ring Jebuseo.
1213: Ngana ning panginuan na, E ta na tutuknang keting siudad; e la Israelita ding manuknangan keti. Dumalan ta namu at sumulung pang bagya, at matudtud tamu king Gibea o kaya king Rama.
14: Inya ligpusan de ing Jebus at sindu ra ing pamaglakad da. Lalbug ne ing aldo inyang miras la Gibea, king sakup da ring tribu nang Benjamin.
15: Tinuknang la king pamaglakad da ban karin la matudtud. Minta la king balen at migluklukan la king plasa, oneng metung man alang mengumbira ban karela na la makipanudtud.
16: Kabang atyu la karin, dinatang ya ing metung a matuang lalaking ibat king obra na king marangle. Tubu yang talaga king bulubundukan na ning Efraim, oneng manuknangan ne ngeni king Gibea. Ibat la king tribu nang Benjamin ding aliwang tau karin.
17: Apansinan ne ning matua iting maglakbe Levita a atyu king plasa. Nganang kinutang, Nukarin kayu ibat? Nukarin kayu munta?
18: Nganang mekibat ning Levita, Ibat kami Betlehem ning Juda, at pauli na kami ngeni king kabubusalan na ning bulubundukan na ning Efraim. Ala metung man a mengumbira kekaming makipanudtud king pibalebale na,
19: agyamang atin kaming pamangan at are para karing kekaming asno, tinape, at alak para kening babaing abe ku at kanaku at para king ipus ku. Atin kami king sablang kailangan mi.
20: Ngana ning matua, Tara ketang pibalebale ku; e yu na dapat pang lalabas ing kabukas keti king plasa.
21: Inya tiki na lang minuli ning matua at pepakan na la ding asno ra. Menos lang bitis ding bisita na at mengan la.
22: Masaya lang misulusulu, oneng bigla lang dinatang menibatan king balen ding lalaking mahilig king katawan da ring kalupa rang lalaki. Pepadurutnan de ing bale at pegumpisan deng pengalampag ing pasbul. Ngarang migsalita king matuang lalaki, Ilual me yang lalaking yan a kayabe mung minuli! Bisa kaming makipangatawan king lalaking yan.
23: Oneng linual ya ing matuang lalaki at ngana karela: E makanyan kakaluguran! Ipakisabi kung mayap king e yu gagawan iting e mayap at manawang! Bisita ke iting lalaki.
24: Oyni ing babaing kasese na at ing sarili kung anak a dalagang birhen. Ilual ku la at kekayu na la. Gawan yu itang nanumang buri yung gawan karela. Oneng e yu gagawan ing bage makasumami keting lalaki!
25: Oneng e re buring pakiramdaman. Inya liwal ne ning Levita ing babaing kasese na at binie ne karela. Semantalanan de at inabusu ing babai at e la tinuknang anggang abak.
26: Karas ning ganingaldo mibalik ya ing babai at mibulang ya king pasbul ning bale ning matuang lalaki, nung nukarin atyu ing lalaking kasese na. Karin na ne disnan ning masala.
27: Inyang mibangun ya ing lalaking kasese na itang abak at biklat ne ing pasbul ban sumulung na king lakad na ikit ne ing babaing kasese na; makakera ya arap na ning bale, makatas ya gamat at pakiabutan ne ing pasbul.
28: Ngana, Talakad na ka. Lumakad ta na. Oneng ala yang dimdam a pakibat, inya seke neng makabakle king asno ing katawan na at sinulung neng pauli.
29: Karas na keta karela, linub ya bale na at kinangwa yang panabak. Kinua ne ing katawan na ning babaing kasese na; pemirasu neng labing aduang dake at peparala yang kapirasu king balang metung karing labing adua nang tribu ning Israel.
30: Ngara ding sablang menakit, Ala pang mibalitang anti kanyan! Kapilan man ala pang milyaring kalupa na niti manibat na inyang lakuan de ring Israelita ing Ehipto! Kailangan ing kimut tamu! Nanu ing masanting tamung daptan?