1: Inya ausan yu la ding kalupa yung Israelita Ding Memalen na ning Dios at Ding Pakamalan na ning Ginu !
2: Anak ku, pakisabian yeng mayap i ima yu, agyang e ku ne asawa at aku naman e na na ku asawa. Pakisabian yeng mayap king tuknang ne sanang magtaksil at e na na pamisali pa ing katawan na.
3: Nung e na tuknangan yan, lubasan ke antimo kanitang aldo mibait ya. Gawan keng anti ing malanging gabun at anti ing disyerto, at mate yang maung danum.
4: E ku la pakitanan lunus ding anak nang mibait king kataksilan
5: na ning babaing e tapat king asawa na. Ya mismu ing sinabi, Puntalan ku la ding lalaking kalaguyo ku; ila ding babie pamangan kanaku, inuman, imalan a lana at linen, larung olibo, at alak.
6: Inya bakuran ke karing suksuk at gawa kung pader ban e ya milual.
7: Panalukian na la ding lalaking kalaguyo na, oneng e na la akuang atagal. Panintunan na la, oneng e na la akit. Kanita sabian na, Magbalik ku king minuna kung asawa; mas masanting ku bili kanita kesa ngeni.
8: E na balu king aku ing minie king binutil, king alak, at king larung olibo at king sablang pilak at gintu a ginamit na king pamanyamba na kang Baal.
9: Inya king panaun na ning pamamupul kuanan kung pasibayu ing binie kung binutil at alak; kuanan ku munaman ing binie kung imalan a lana at linen a panakap na king katawan nang lubas.
10: Kaybat, lubasan ke king akakit da ring kalaguyo na at ala metung mang makapagligtas king kanakung upaya.
11: Dinan ku nang angganan ing pamagsaya na; ding dakal nang piesta balang banua, ding aldo pangilinan na bulan-bulan at ding pamagselebra na king Aldo ning Sabbath. Nanupata, ding sablang relihiosang katipunan a tatagunan na.
12: Pamutputan ku la ding tanaman nang ubas at ding tanaman a higera a sasabian nang pemayad da ring kalaguyo na uling siyuan na la. Gawan ku lang gubat ding mulahan nang ubas at tanaman a mamunga, at siran da ngan ding mabagsik a animal.
13: Parusan ke uli na ning pamangalinguan na manibat inyang dinuluk yang insenso para kang Baal, at inyang pelamutian neng iyas ing sarili na ban tukian na la ding kalaguyo na. Ing Ginu ya ing migsalita.
14: Inya idala keng pasibayu king disyerto; karin ibalik ke lub kanaku king kapamilatan da ring amanu na ning lugud.
15: Isubli ku la bilang bandi na ding mulahan nang ubas at gawan keng pasbul ning kapanayan ing Kapatagan ning Akor. Tanguanan na ku karin a antimo ing depat na kanitang kayanakan na, kanitang dinatang yang ibat Ehipto.
16: Kanita, pasibayu na kung ausan asawa na. E na na ku ausan Baal na.
17: E ku ne kapilan man paintulutan banggitan ne pa ing lagyu nang Baal.
18: At king aldong ita, gawa kung kasunduan karing sablang mabagsik a animal at ayup ban e ra la panasakitan ding kanakung pinili. Ilako ku la king bansa ding sablang sandatang gagamitan da king gera antimo ding espada at pana. At paburen ku lang mibiebie king kapayapan at kapanatagan ding taung kanakung pinili.
19: Israel, gawan da kang asawa ku,
: gawan ku ing matulid at ustu;
: pakitanan da kang lugud a e kukupas,
: pakitanan da kang lunus a alang kayangganan,
: at maging kaku ka kapilan man.
20: Tuparan ku ing kakung pangaku, at gawan da kang bandi ku,
: at kilalanan mu king aku ing Ginu .
21: At king aldong ita, pakibatan ku la ding panalangin ding tau Jezreel.
: Ibaldug ku ing uran king yatu,
22: at tumubu king yatu ing binutil, ubas, at olibo.
23: Itanam ke king gabun ing kakung bansa at lumabung ya.
: Ipakit ku ing lugud ku karing taung mayayaus E Liguran,
: at kakung sabian karing taung mayayaus E kakung Memalen,
: Ikayu ding kakung memalen,
: at karelang ipakibat, Ika naman ing Dios mi.