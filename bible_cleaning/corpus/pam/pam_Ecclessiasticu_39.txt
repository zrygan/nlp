1: Oneng makayaliwa ya ing taung magaral king Kautusan ning Kakataskatasan. Sasaliksikan na ing kabiasnan ning milabas a panaun, at pagaralan na lang ula ding propeta.
2: Pakatandanan na la ban e na la kalinguan ding kasebian da ring pikabaluan a tau, at pagaralan na la kabaldugan ding talimhaga.
3: Sasaliksikan na la kabaldugan ding makasalikut dang kabaldugan ding kasebian, at balu na lang malinawan ding masakit dang kabaldugan ding talimhaga.
4: Pakiduang da ring marangal ing kasuyuan na at kayabe de ring pamuntuk ning balen. Pupunta ya karing aliwang bansa at ababalu na ing kayapan na at ing e mayap ning tau.
5: Kabuklat ning masala manalangin ya king Ginung Linalang king sabla; aduan na king Kakataskatasan king patawaran na sana ing arapat nang pamikasala.
6: Nung burian ning maragul a Ginu, mikatmuan yang kabiasnan. Kanita lumual la king asbuk na ding amanung mitmung kabiasnan, at munie yang kapasalamatan king Ginu.
7: Mika kabiasnan ya; ing kabiasnan a idake na karing aliwa, at beluan tungkul karing lihim ning Ginu.
8: Papayabut na ing beluan na king kapamilatan na ning tuturu na, at ing pagmaragul na ya ing Kautusan ning Ginu at kasunduan.
9: Purian da ring tau ing kabiasnan na at e makalinguan kapilan man. Manatili yang mabie king kaisipan da ring tau, at banggitan de ring tuki-tuking lahi ing lagyu na.
10: Maging pikabaluan ya karing bansa at purian de karing karelang katipunan.
11: Nung kumaba ya bie maygit yang maging pikabaluan kesa karing aliwa, nung maranun yang mate sapat na itang meging pikabaluan ya.
12: Antimo ing bulan a maslag neng mabilug ya, atin kung dakal a isipan a buri kung sabian.
13: Makiramdam kayu kaku, ikong anak kung tapat kaku, mamukadkad kayung anti ding rosas lele ning danuman.
14: Salingalngal kayung anti ing mabanglung sampagang liryu; ikalat yu nukarin man ing banglu yung anting insenso. Magkanta kayung kapurian king Ginu at pasalamatan ye king sabla nang depatan.
15: Ipamalita ye ing maula nang lagyu; purian yeng kayabe ing kanta at ning lira. Anti kaniti ing ikanta yu
16: Makapagmulala ing sablang lelang ning Ginu,
: matupad ngan king takdang panaun ing sablang inutus na.
17: E sukat sabian ing anti kaniti
: Nanu ya ini? Obat makanyan?
: Mipakibatan la deting kutang king takdang panaun.
: Minutus ya at migbuntun ing danum,
: megawa la ding pititipunan danum.
18: King utus na ing sablang buri na metupad,
: at alang makasabat king dapat nang magligtas.
19: Akakit na ing sablang daraptan ding tau;
: ala kang asalikut karing mata na.
20: Akakit na ngan ing sablang kapanaunan
: manibat king kapupurmeruan angga na king kawakasan;
: at alang bage a pagmumulalan na.
21: Inya e sukat sabian
: Nanu ya ini? Obat makanyan?
: Uling ing sablang melalang ating parasan.
22: Maglapo ing kalam na a anti ing Ilug ning Nilo
: a didilig at pataba king malanging gabun.
23: Gagawan nang malat ing danum,
: at ing mikakaluku nang mua bubugnus na karing bansa.
24: Patag la ding dalan na para karetang taung banal,
: oneng mitmu lang sagabal karetang darapat e katuliran.
25: Manibat na kanitang minuna, lelang na ing bage mayap para karing taung mayap,
: at ing makatakut para karing e mayap.
26: Ding kailangan ning tau ila deti
: danum, api, bakal, at asin,
: arina, mayumu, at gatas,
: alak, imalan, at laru.
27: Mayap la deti karing tapat,
: oneng maging e la mayap karing taung e mayap.
28: Atin yang lelang a angin ban parusan na lang makasalanan,
: masikan a angin a mamabut karing bunduk.
: King oras ning pamanukum, ibugnus dang sikanan da
: ban ipakit na ing mua ning karela linalang.
29: Ing api, ing uran-lipat, ing danup, at ing salut
: melalang la ban magamit king pamamarusa.
30: Antimu rin, ding animal a mabagsik,
: ding alakdan at ubingan,
: at ing espada a manablas
: magagamit la naman ban parusan lang makasalanan.
31: Deti matula la ngang tupad king iyutus na,
: parati lang makasadiang sumuyu king Ginu keti king yatu.
: Potang ing oras da datang,
: e la tumutul kapilan man.
32: Maluat ku nang paniwalan iti, inya sinulat ku kaybat kung pekaisipan.
33: Mayap ing sablang lelang ning Ginu;
: ibabie nang sablang kailangan king takdang panaun.
34: E na sukat sabian ning ninuman
: Iti e ne kasing santing nita.
: Uling ing metung at metung atin yang kayapan
: potang datang na ing takdang panaun.
35: Inya, meko keni, magkanta kong masaya,
: at purian ya ing lagyu ning Ginu.