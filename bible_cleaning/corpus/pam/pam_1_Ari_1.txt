1: Tutu neng matua i Aring David at agyang nanan deng ulasan makapal marimla ya pa mu rin.
2: Inya ngara kang Aring David ding pamuntuk na, Makamal a Ari, lumawe kami pung metung a dalaga ban keti tuknang at manese kekayu. Magkera ya siping yu ban e kayu marimla.
3: Inya linibut la king mabilug a Israel ban manintun metung a malagung dalaga, at karin king Sunem de ikit. Ing lagyu na Abisag, at dela re king ari.
4: Tune yang malagung babai at binten ne ampon sinese ing ari, oneng e ne sipingnan ning ari i Abisag.
5: Kanita na sinabing ating kapagmaragulan Adoniya king ya ing tutuking maging ari. I Adoniya anak neng Hagit; migsadia neng karung panggera, sundalung pakakabayu, at limang pulung lalaking guguardia neng maglakad ya.
6: E ne sebianan David a tata na tungkul king nanumang depat na. Masanting yang lalaki i Adoniya; koya ne i Absalom.
7: Mekipagsalita ya kang Joab, ing anak nang Zeruia, at kang Abiatar a pari, at pengaku rang saupan de.
8: Oneng e ya makapanig kang Adoniya i Zadok a pari, i Benaia a anak nang Jeoiada, i Natan a propeta, i Simei, i Rei, at ding pansariling guardia nang David.
9: Misan a aldo, i Adoniya minain yang dakal a tupa, toro, at pepatabang baka karin king Batu ning Ubingan lele ning sibul ning Enrogel. Kinumbira na la ring aliwa nang anak a lalaking Aring David at ding opisyal ning ari a tau Juda.
10: Oneng e na la kinumbira di propeta Natan, Benaia, ding pansariling guardia ning ari, at i Solomon a kasing-ibpa na.
11: Inya pekisabian neng Natan i Batseba a ima nang Solomon. Ngana, Batseba, e mu pa abalitan king i Adoniya a anak nang Hagit tilduan nang ari ing sarili na at ala yang kabalubalu i Aring David?
12: Makiramdam ka king sabian ku keka nung e ka bisang mate at nung buri meng sagipan a bie ing anak mung i Solomon.
13: Munta ka ngeni mu rin kang Aring David at sabian mu ing anti kaniti: Makamal a Ari at ginu ku, e yu wari pengaku kanaku king i Solomon a anak ku ya ing maging ari a kayalili yo? Obat i Adoniya ya ing meging ari?
14: Ngana pang Natan kang Batseba, Datang ku kanita kabang pakisabian me ing Aring David at patutuan ku king ari ing sinabi mu.
15: Inya pintalan neng Batseba ing ari king kuartu na. Tutu neng matua ing ari at i Abisag, ing dalagang tau Sunem, ya ing magbante.
16: Dinuku ya i Batseba at siniklaud arapan ning ari. Nganang Aring David, Nanu ing buri mu?
17: Pekibat nang Batseba, Makamal a Ari, pengaku yu kanaku king lagyu ning Ginung kekayung Dios king ing anak kung i Solomon ya ing maging kayalili yu bilang ari.
18: Oneng ngeni i Adoniya ya ing meging ari king e yu man kamalayan.
19: Miyain neng dakal a toro, tupa, at pepatabang baka, at kinumbira ding anak yung lalaki, at i Abiatar a pari ampon i Joab, ing pekapun da ring kekayung sundalus, oneng e ne kinumbira ing anak yung i Solomon.
20: Makamal a Ari, manenaya la kekayu ding sablang tau ning Israel ban sabian karela nung ninu ing maging kayalili yu bilang ari.
21: Nung e yu dinan pansin iti, kabud kamate yu, aku ampon ing anak yung i Solomon mibilang kaming talapanialansang.
22: Kabang magsalita ya pa i Batseba, dinatang ne man i Natan king palasyu.
23: Ating sinabi king ari king atyu ya i propeta Natan, inya pepaluban de. Dinuku ya king ari.
24: Kaybat nganang migsalita, Makamal a Ari, pepalual na kayu pu waring amanu king i Adoniya ya ing manalili kekayu bilang ari?
25: Ngening aldong iti minta ya at minain yang dakal a toro, tupa, at pepatabang baka. Kinumbira na la ngan ding anak yung lalaki, i Joab, ing pekapun da ring sundalus yu, at i Abiatar a pari. Ngening penandit a iti mamangan la at miminum kayabe na, at kukulisak da, Luid ya ing Aring Adoniya!
26: Oneng e na ku kimbira; e nia naman kinumbira i Zadok a pari, i Benaia, at i Solomon.
27: Utus yu pu ite? Nung utus yu, obat e la pu mipabaluan ding kekayung opisyal tungkul king ari a maging kayalili yu?
28: Nganang Aring David, Ausan me i Batseba. Linapit ya i Batseba at tinalakad ya arap na ning ari.
29: Ngana ning ari, Pengaku ku keka king lagyu ning mabie Ginu , ing migligtas king sabla kung kaguluan,
30: king ngening aldong iti tuparan ke ing pangaku a gewa ku keka king lagyu na ning Ginu , ing Dios ning Israel, king ing anak mung i Solomon ya ing kayalili ku bilang ari.
31: Dinuku ya at siniklaud i Batseba arapan ning ari at kaybat ngana, Mananu na sanang ing ginung kanakung ari mie ya kapilan man!
32: Kaybat na nita, peparakit ne ning ari i Zadok a pari, i Natan a propeta, at i Benaia a anak nang Jeoiada. Dinatang la at mekikit king ari.
33: Ngana karela ning ari, Ituki yu la ring kanakung opisyal; pasaken ye ing anak kung i Solomon king sarili kung mula, at patnubayan ye king pamunta na king Sibul ning Gihon.
34: Karin de lanian di Zadok a pari at Natan a propeta bilang ari ning mabilug a Israel. Kaybat tiupan ye ing trumpeta at ikulisak masikan: Luid ya ing Aring Solomon!
35: Patnubayan ye king pamunta na keti potang lukluk ne king tronu ku. Ya ing manalili kanaku bilang ari, uling ya ing pinili ku ban maging pamuntuk ning Israel at ning Juda.
36: Nganang mekibat Benaia a anak nang Jeoiada, Matupad pu ing utus yu, at mananu na sanang patibayan na iti ning Ginung kekayung Dios!
37: At nung makananu neng pitnubayan ning Ginu ing kanakung Makamal a Ari, makanyan nia naman sanang patnubayan i Solomon at maygit bendisyunan king pamag-ari yu.
38: Inya mitnube ya i Zadok a pari, i Natan a propeta, i Benaia a anak nang Jeoiada, ding Kereteo, at Peleteo. Pepasaken de i Solomon king mula nang Aring David at tiki re king Sibul ning Gihon.
39: Karin kinua nang Zadok, ing pari, ing larung olibo a makalulan king sagu a ibat king Tolda, at linian ne i Solomon bilang ari. Kaybat tiniupan da la ring trumpeta at kilisak dang masikan ding sablang tau: Luid ya ing Aring Solomon!
40: At tikian deng mibalik; kukulisak la king tula ra at titigtigan da la ring plauta. Kukurug ing gabun uli na ning inge ra.
41: Mayayari neng mamangan kanita i Adoniya at ding bisita na inyang dimdam da ing inge. Nganang sinabing Joab inyang dimdam ne ing trumpeta, Nanu ita? Obat mainge king siudad?
42: Kabang magsalita ya pa dinatang ya i Jonatan, ing anak nang Abiatar a pari. Nganang Adoniya kang Jonatan, Me keni. Mayap kang tau, at siguradung atin kang daralang mayap a balita.
43: Nganang Jonatan, E pu mayap a balita, uling ing makamal tamung i Aring David gewa neng ari i Solomon bilang kayalili na.
44: Tinubud ne i Zadok a pari, i Natan a propeta, i Benaia a anak nang Jeoiada, ding Kereteo at Peleteo ban antabayanan de i Solomon at pepasaken de king mula na ning ari.
45: At karin king Sibul ning Gihon di Zadok at Natan linian deng laru bilang ari. Kaybat mibalik la king siudad a kayabe na; kukulisak la king tula at mika maragul a kulisakan karing memalen. Ya pin iti ing inge a dimdam yu.
46: Makalukluk ne king tronu i Solomon.
47: E mu ila, dinatang la pati ring tagapayu ning ari ban dinan yang mayap a oras ing Makamal a Aring David. Ngara, Mananu na sanang ing Dios yu gawan neng maygit a pikabaluan i Solomon at mas mapalad kesa kekayu ing pamag-ari na. Kaybat na nita, dinuku ya king katri i Aring David
48: at menalangin. Ngana, Purian ya ing Ginu , ing Dios ning Israel, uling birian na king ing metung karing anak ku ya ing lukluk king tronu ku at peintulut na ing akit keng ari!
49: Mitakutan la ring sablang bisita nang Adoniya inyang dimdam da iti at tinalakad la at memalaguang minuli karing sarasarili rang lugal.
50: King takut nang Adoniya kang Solomon, tinalakad ya naman at minta king Toldang tuknangan ning Ginu , at pekatalan na karing sagu na ning altar.
51: Belita ra kang Aring Solomon king tatakut ya i Adoniya. Iti ing sangkan nung inya minta ya i Adoniya king Tolda at telan ne ing metung karing sagu ning altar. Ngana kang Solomon, Buri kung ipangaku nang Aring Solomon king e na ku ipapate.
52: Nganang sinabing Solomon, Nung tapat ya, agyang metung mu king buak na e matagin; oneng paten ya nung e ya tapat.
53: Inya peparakit neng Aring Solomon i Adoniya at liwal king altar. Kaybat na nita, linapit ya at migsakab i Adoniya arapan nang Aring Solomon. Nganang Solomon kang Adoniya, Muli na ka.