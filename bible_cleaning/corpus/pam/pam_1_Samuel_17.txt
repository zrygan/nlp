1: Tinipun da la ring Filisteo ding karelang sundalus karin Soco ning Juda para king labanan. Migkampu la pilatan na ning Soco at Azeka karin king Efes Damim.
2: Mitipun la naman di Saul at ding Israelita at migkampu la king Kapatagan ning Ela ban makilaban karing Filisteo.
3: Miyarapan la ding aduang pangkat: atyu la king metung a bunduk-bundukan ding Filisteo at atyu no naman king kasumangid a bunduk-bundukan ding Israelita. Metung yang kapatagan ing mamilatan karela.
4: Atin lang pagmaragul a sundalus ding Filisteo; Goliat ya lagyu at tubu ya Gat; siam yang talampakan king katas.
5: Tangsu ya ing helmet na at titimbang yang dinalan anam apulu't anam a libra ing baluti nang tangsu.
6: Tangsu ya naman ing baluti karing bitis na; tangsu ya naman itang tandus nang makasakbit karing pago na.
7: Kasing dagul ne ning dutung da ring gagawang imalan ing asta na ning tandus na, at adua yang pulung libra bayat ing taram na at lalakad yang makauna ing talapagdala nang paniagka.
8: Tinalakad ya i Goliat at nganang migsalitang masikan karing Israelita: Obat makilaban ko pa? Filisteo ku at ikayu talasuyu na kayung Saul. Mamili na kayu mung metung karing tauan yu at iyarap ye kanaku.
9: Nung sambutan na ku at apate, maging ipus yu kami; nung sakali namang sambutan ke at apate, kanita maging ipus da kayu at ikami ing suyuan yu.
10: Tiglung na pa ning Filisteong i Goliat, Amunan da kayu, ikayung Israelita! Mamili kayung pakilaban yu kanaku.
11: Mesira ya lub at mitakutan i Saul at ding sablang sundalus na ning Israel inyang dimdam da iti.
12: Anak ne ning metung a lahi nang Efratite ning Betlehem ning Juda i David. Jese ya lagyu i tata na at walu lang lalaki ding kapatad nang David. Matua ne i Jese kanitang kapanaunan nang Saul.
13: Kayabe na lang makilaban Saul ding atlu karing pekamatua karing anak na. Ila deti: i Eliab, ing pangane, i Abinadab, ing katuki na, at i Samma, ing pangatlu.
14: I David ya ing bungsu; kabang ding atlu nang koya kayabe de i Saul,
15: palipat-lipat ne man i David; ngananang kayabe neng Saul at ngananang magpastul karing tupa nang tata na karin king Betlehem.
16: Kilub ding apat apulung aldo lalage ya ing Filisteong i Goliat at manamun ya abak at bengi.
17: Misan a aldo, nganang sinabing Jese king anak nang i David, Dalan mu ining sing-le mais at apulung tinape karing kapatad mu at magmalagua ka ban miras agad king kampu ra.
18: Dalan mu la naman deting apulung kesu at ibie mu la king pekapun da. Komustan mu la ding kapatad mu at saka mu ku pagdalang nanumang bage ibat karela.
19: Atyu ya king Kapatagan ning Ela i Saul, ding kapatad mu, at ding sablang sundalus ning Israel.
20: Kabukasan, maranun yang migising i David; atin yang pekisabian magbante karing tupa na. Meko ya at dela na ing pamangan antimo ing inutus nang tata na. Miras ya king pipagkampuan da ring sundalus ning Israel inyang papunta na la king lugal ning labanan kabang kukulisak de ing kulisak ning pamakilaban.
21: Miyarapan la ding Israelita at ding Filisteo king labanan.
22: Penibala nang David ing darala na king mamahala king karga at saka ya milayi papunta karing sundalus ning Israel, at kinomusta na la ding kapatad na.
23: Kabang makipagsalita ya karela kanita ne man minta king mumuna da ring sundalus a Filisteo ing mayap dang sundalus a tubu Gat, i Goliat. Sinabi na ing parati nang sasabian. Dimdam nang David iti.
24: Panakit da kang Goliat memulayi la king takut ding sundalus na ning Israel.
25: Ngara kang David ding sundalus na ning Israel, Akakit me ing taung ita? Amunan ne ing Israel. Dinan neng dakal a pibandian ning ari ing taung makapate kang Goliat; ibie ne pa ing anak nang dalaga ban maging asawa na, at e na ne sapilitan pang kuanan buis ing pamilya na king mabilug a Israel.
26: Kitang nang David karing kasiping na, Nanu kanung malyari ketang taung makamate king Filisteong yan ban milako ya king kamarinayan ing Israel? Ninu ya ta ing Filisteong yan a manamun karing sundalus na ning Dios a mabie?
27: Sinabi rang pepasibayu kang David ing gantimpala a miabie king taung makapate king Filisteong ita.
28: Inyang dimdam neng makipagsalitang Eliab, ing kapatad nang pangane David, karing sundalus kemuanan ne. Ngana, Obat minta ka keti? Kaninu mu la penibala ding tupa tamu king ilang? Balu ku ing ketasan mu at e masanting ing isipan mu; bisa kang manalbe king labanan!
29: Pekibat nang David, Ala na ku mang depat a e ustu. Makipagsalita ku mu!
30: E ne pinsingan i koya na at mengutang ne naman karing aliwa pang tau; makanyan munaman ing pekibat da.
31: Ating mekaramdam kang David at belita ra iti kang Saul. Pepayaus ne i David.
32: Kanita nganang David kang Saul, E kayu pu paisira lub, Makamal a Ari. Aku a talasuyu yu ing makiarap at makilaban king Filisteong yan!
33: Nganang Saul kang David, E me agyung labanan ing Filisteong yan uling tutu ka pang anak. Makilaban ne manibat na inyang anak ya!
34: Oneng nganang David kang Saul, Pastul yang tupa para kang tata na ing talasuyu yu; nung ating leon o kaya oso at sasagmit yang biserung tupa king kawan,
35: panagalan ke at lalabanan, at saka ke sasamsaman king asbuk na. Nung sakaling balikan na ku, sagmitan ke panga at pamatbat ke angga king apate ke.
36: Mekamate neng leon at oso ing talasuyu yu. Maging kalupa re kararasan ing Filisteong yan ngening inamunan na la ding sundalus na ning Dios a mabie.
37: Ngana pang David, Linigtas na ku ning Ginu karing mataram dang kuku ding leon at oso; ya mu rin ing magligtas kanaku king Filisteong yan!
: Nganang Saul kang David, Sulung, labanan me! Mantabe ya sana keka ing Ginu !
38: Kanita pepasulud neng Saul kang David ing susulud na neng makilaban ya. Pepasulud nia naman ing helmet a tangsu king buntuk na at antimu rin ding aliwang tangsung susulud na king katawan na neng makilaban ya.
39: Kaybat sikbit neng David babo na ning susulud nang baluti ing espada nang Saul saka na sibukan lumakad. Oneng nganang David kang Saul, E ku pu yata malyari kanini. Kimo ku pu king susulud ku. Uli na niti, likas na la.
40: Kaybat telanan ne ing tukud nang pastul at saka ya memiling limang malinatnat a batu king sapa, at binili na la king suput nang pidaladala neng magpastul ya. Atyu karing gamat na ing tiradol na at lepitan ne ing Filisteo.
41: Palapit neng palapit kang David ing Filisteo; mumuna ya ing talapagdala nang kalasag.
42: Inyang ikit ne ning Filisteo i David, inamak ne uling anak ya mu; malarelare ya at masanting i David.
43: Ngana ning Filisteo kang David, Asu ku waring pamatakutan mu king kekang palupalu? At sinumpa ne i David king lagyu ra ding dios na.
44: Ngana pa ning Filisteo kang David, Lumapit ka kanaku at pakan ku ing laman mu karing ayup at karing animal king marangle.
45: Pekibat nang David king Filisteo, Lalapit ka kanaku a magdalang espada at tandus; oneng lalapit ku keka king lagyu na ning Ginung Mayupaya, ing Dios da ring sundalus ning Israel a kekang inamunan.
46: King aldong iti ibie na ka ning Ginu kanaku, at iragsa ra ka at tabtaban a batal. Kaybat pakan ku la ding bangke ra ding sundalus a Filisteo karing ayup at karing animal a mabangis. Makanyan dang abalu ding sablang tau king yatu king atin yang Dios ing Israel,
47: at ban abalu ra ding sablang makatipun keti king e ya magligtas ing Ginu king kapamilatan na ning espada at tandus. Manibat king Ginu ing tagumpe king labanan, at ipasambut na ka kekami.
48: Kanita linapit ya ing Filisteong i Goliat kang David, at memalagua ne mang milayi i David ban makiarap king Filisteo king lugal ning labanan.
49: Ginauk ya i David king suput a daralan na at saka ya kinangwang metung a batu. Tiradol ne ing Filisteo at tiran ne kanuan. Kinutkut ya ing batu king kanuan na at misubsub ya king gabun.
50: Makanyan neng simbut David ing Filisteo king kapamilatan na ning tiradol at batu; apate ne ing Filisteo. E ya man ginamit espada.
51: Kaybat milayi ya i David at saka ya tinalakad babo ning bangke nang Goliat at begut ne king kaluban na ing espada nang Goliat, at ya ing ginamit nang penabtab king batal na.
: Memulayi la ring Filisteo inyang ikit deng mete ya ing karelang bayani.
52: Kanita kayabe ning masikan a kulisak ding sundalus na ning Israel at Juda penagal da la ring Filisteo angga na king papunta king Ekron. Miragsa la ring sugatan a Filisteo king dalan manibat Saaraim angga king Gat at Ekron.
53: Kabalik da, kaybat da lang penagal ding Filisteo, kinua ra ding Israelita king kampu ra ding Filisteo ing sablang buri da.
54: Kinua neng David ing buntuk nang Goliat at dela ne Jerusalem, oneng sininup na la king tolda na ding sandata nang Goliat.
55: Panakit nang Saul kang David a ume nang makiarap king Filisteong i Goliat, kitang na king heneral nang i Abner, Abner, kaninu ya anak ing kayanakan a yan?
: Pekibat nang Abner, E ku pu balu, Makamal a Ari!
56: Inya ngana ning ari, Pangutang mu nung kenu ya anak!
57: Migbalik ya king kampu ra ding Israelita i David kaybat neng apate ing Filisteong i Goliat. Dinakit neng Abner at saka ne dela kang Saul; darala ne pang David ing buntuk na ning Filisteong i Goliat.
58: Nganang Saul kang David, Kayanakan, kenu ka anak?
: Pekibat nang David, Anak na ku pu ning talasuyu yung i Jese ning Betlehem.