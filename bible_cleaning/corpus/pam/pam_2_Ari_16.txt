1: King kalabing pitung banua na ning pamag-ari nang Peka a anak nang Remalia kanita ya mig-ari king Juda i Ahaz a anak nang Jotam.
2: Idad neng aduang pulung banua kanita, at mig-ari ya king Jerusalem kilub ding labing anam a banua. E mayap ing gewa na king akakit na ning Ginu ; e na kalupa ning gewa na ning makatua nang i David.
3: Ing tikian na ya ing e mayap dang alimbawa ding mapilan a meging ari na ning Israel. Dilukan ne ing metung nang anak a lalaki bilang ain-sakripisyu antimo ing ugali dang makasumami ding taung tinabi ning Ginu inyang palub na la ring Israelita king gabun a mipangaku.
4: Miyain yang ain-sakripisyu at dinuluk insenso karing altar a atyu karing mangatas a lugal, karing bunduk-bundukan, at karing balang lalam da ring tanaman.
5: Lisuban neng Aring Rezin ning Siria at Aring Peka ning Israel ing Jerusalem. Kibkuban de oneng e re simbut i Ahaz.
6: Kanita ne abawing Aring Rezin ning Siria ing Elat. Tinabi na la ring tau Juda a manuknangan karin. Manibat na kanita at angga na ngeni ding Edomita ila ring manuknangan karin.
7: Peparala yang tubud i Aring Ahaz kang Aring Tiglat Pileser ning Asiria ban sabian: Tapat mu kung talasuyu. Munta ka keni at iligtas mu ku king ari ning Israel at king ari ning Siria. Lulusuban da ku.
8: Kinua nang Ahaz ing pilak at gintu king Templo ning Ginu at ing king palasyu ban iregalu king ari ning Asiria.
9: Inya lisuban ne ning ari ning Asiria ing Damasco. Sekupan ne at pete ne i Aring Rezin, kaybat dela na la king Kir ding bihag.
10: Inyang minta ya king Damasco i Aring Ahaz ban makikit kang Aring Tiglat Pileser, ikit ne ing metung a altar karin. Pepakopia ne ing kabilugan nang planu ning altar at peparala ne kang Uria a pari.
11: Inya pepagawa neng Uria ing metung a altar agpang ketang planung ibat king Damasco a peparala nang Aring Ahaz. Pepayari ne bayu ya mekapagbalik ing ari.
12: Inyang mekapagbalik ne ing ari ibat king Damasco, ikit ne ing altar; lepitan ne at penikan ne,
13: at miyain yang ain-a-durulukan ampon ain-a-binutil. Subali pa karing ain, tigtug na ing ain-a-inuman at pisik na ing dayang ain-ning-pamisulusulu.
14: Pepalako ne ing altar a tangsu king arap ning Templo ning Ginu at pepabili king dane norti ning altar.
15: Kaybat, nganang minutus Aring Ahaz king paring i Uria, King bayu at maragul a altar mu la iyain ding ain-a-durulukan neng abak at ding ain-a-binutil neng bengi, ding ain da ring tau at ning ari. Ipisik mu king altar ing daya da ring animal a durulukan. Gamitan ke ing altar a tangsu king pamaniawad kausukan king Dios.
16: Tiparan na ngang Uria a pari ing inutus nang Aring Ahaz.
17: Kelag na lang Aring Ahaz ding patungang tangsu at leko na la ding palangganang pipanuasan. Leko nia naman ing maragul a kawang tangsu karing patungang bakang tangsu at binili na la king metung a patungang batu.
18: Pepalako nia naman ing makabukud a luklukan na ning ari king Templo at pepasara ne ing pidadalanan na ning ari neng pupunta ya king Templo ning Ginu . Gewa na ngan iti ban pamatulan ne ing ari na ning Asiria.
19: Makasulat king Istoria da ring Ari ning Juda ing heganaganang gewa nang Aring Ahaz.
20: Mete ya i Ahaz at mikutkut ya king kutkutan da ring ari king Siudad nang David. Ing anak nang i Hezekia ya ing menalili bilang ari.