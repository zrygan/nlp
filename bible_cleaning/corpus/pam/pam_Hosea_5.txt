1: Ikayung pari, makiramdam kayu kaniti! Makiramdam kayu, ikayung memalen na ning Israel! Ikayung miembru na ning pamilya ning ari, makiramdam kayu! Ikayu ding sukat munie matulid a atul karing aliwa, inya kekayu dugpa ing kayatulan! Meging bitag kayu king Mizpa, anting lambat a makaladlad king Bunduk ning Tabor.
2: Metung kayung malalam a kulkul a makayumang king siudad ning Sitim, at parusan da kayu ngan.
3: Balu ke ing Israel. Balu ku ing lihim na. E ya meging tapat kanaku at mirinatan la ding memalen na.
4: Ing e mayap dang depat ding tau ya ing pipigil karela ban e la makapagbalik king Dios da. Masikan ing upaya na karela ning pamanyamba rang idolo at e re kikilalanan ing Ginu .
5: Magsalitang masikan laban karela ing kapalaluan da ring memalen na ning Israel. Ding kasalanan da ilang pasari king pangatakid da at pangasakab, at kayabe da lang mibagsak ding memalen na ning Juda.
6: Darala da la ring tupa ra at baka ban ibie da bilang ain king Ginu , oneng iti mayalang kabaldugan. E re akit ing Ginu , uling likuan na na la.
7: Pigtaksilan de ing Ginu ; e na la bandi ding anak da. Inya e na lambat masira la at ding marangle da.
8: Tiupan yu la ding trumpeta na ning Gibea! Tiupan ye ing trumpeta king Rama. Isikan yu ing kulisak ning pamakilaban karin Betaven! Ikayung lalaki na ning tribu nang Benjamin, sumugud kayu king labanan!
9: Mibagsak ya ing Israel king daratang a aldo na ning pamamarusa. Memalen na ning Israel, ing sasabian ku siguradung mapalyari!
10: Nganang sasabi ning Ginu , Mua ku uling liban de at kinua da ring manimuna na ning Juda ing gabun da ring karelang kapatad. Inya ibagsak ku ing parusa ku karela anting masikan a agus ning ilug.
11: Gigipitan de ing Israel. Palakuan de king gabun a bandi na, uling pinilit na ing maniawad yang saup karetang e makaibie saup.
12: Inya paratang kung kasiran king Israel at pangabagsak karing memalen na ning Juda.
13: Inyang ikit na ning Israel king grabi ing sakit na at inyang ikit na la ning Juda ding sariling sugat na, kanita ya minta ing Israel king Asiria ban maniawad saup king marangal a ari, oneng e na la aulu o apakayap niti ding sugat da.
14: Lusuban ku la ding memalen na ning Israel at Juda. Mangari ku king leon a lumusub karela. Paglapakan ku la at kaybat lakuan ku la. Potang ikaladkad ku la, alang malyaring makapagligtas karela.
15: Gulutan ku la ding taung kanakung pinili anggang e ra tanggapan ing karelang kasalanan at anggang e ra ku panintunan. Mekad king karelang kasakitan magkapilit lang panintunan da ku.