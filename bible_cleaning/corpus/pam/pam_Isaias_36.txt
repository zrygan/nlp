1: Kanitang kalabing apat a banua na ning pamag-ari nang Hezekia king Juda, i Senakerib a ari na ning Asiria linusub ya karing makakuta nang siudad ning Juda at abihag na la reti.
2: Kaybat na nita, inutus na king matas diling pamuntuk na king mako ya manibat king Lakis at munta ya Jerusalem kayabe ding dakal a sundalus ban pasukuan ne ing Aring Hezekia. Migkampu ya ing pamuntuk king dalan nung nu la magobra ding gagawang tela; lele ning paligi a agusan ning danum a manibat king depositung danum babo.
3: Atlu lang tau Juda ding dinatang ban makikit kaniting pamuntuk. Ing metung kareti ya i Eliakim a anak nang Hilkia at mamahala king palasyu, i Sebna, ing kalihim, at ing pamuntuk a talaingat karing kasulatan a milagyuan Joa a anak nang Asaf.
4: Sinabi na karela ning pamuntuk a tau Asiria king buri nang abalu ning ari ing sangkan obat masikan ya lub i Aring Hezekia.
5: Ngana, Isipan yu galang king maygit la sikanan ding amanu kesa king gelingan at puersa na ning militar? Ninu ing babalakan yung sumaup kekayu king pamaglaban yu kanaku?
6: Ing Ehipto ya ing asahan yung sumaup kekayu? Oneng mengari ya mung balbal a timbu iting asahan yung gawan tukud; sugatan nia mu gamat ing gamat yu. Makanyan ya kabilian ing ninumang manalig king ari na ning Ehipto.
7: Ngana pa ning pamuntuk a tau Asiria, Magkang sabian yu kanaku king manalig kayu king Ginung kekayung Dios. Ding matas nang lugal at altar ila mismu ding lesak nang Hezekia kanitang inutus na karing memalen ning Juda at Jerusalem king samba la king metung mung altar.
8: Amunan da kayu king lagyu na ning ari ning Asiria. Dinan da kayung aduang libung kabayu, nung manakit kayung taung sake kareti.
9: E kayu man malyaring ipakilupa king mababang diling manimuna na ning Asiria at makanyan man asahan yu pa king Ehipto king paralan na kayung karung panggera at sundalus a pakasake kabayu!
10: Pota galang isipan yu king lisuban ke ing bansa yu at lesak ke a e ke kasaup ing Ginu ? Ing Ginu mismu ya ing sinabi kanakung lusuban ke at lasakan ing bansa yu.
11: Ngarang mekibat di Eliakim, Sebna, at Joa king pamuntuk, Nung malyari sana magsalita kayung Aramaico uling makaintindi ke king salitang Aramaico. E yu ke pakisabian king Hebreo uling makiramdam la ding sablang taung atyu king lele ning pader.
12: Ngana ning pamuntuk, Isipan yu galang king tiburan na ku ning ari mi ban sabian ku ngan iti bukud mung kekayo at king ari yo? Ali, magsalita ku naman para karing taung pakalukluk king pader a e malyaring e mangan king dinat da at e minum king imi ra antimo ikayu.
13: Kanita tinalakad ya ing pamuntuk at migsalitang masikan king salitang Hebreo, Makiramdam kayu king pasabi na kekayu ning ari na ning Asiria.
14: Sasabian na king e yu paintulutan ing linlangan na kayung Hezekia. E na kayu aligtas Hezekia!
15: At e yu paintulutan ing ayagkat na kayung manalig king Ginu . E yu isipan king iligtas na kayu ning Ginu at king sabatan na la ding sundalus ning Asiria ban e ya mabihag ing kekayung siudad.
16: E ye pakiramdaman i Hezekia. Iyutus na kekayu ning ari na ning Asiria king lumual kayu king siudad at sumuku. At paintulut na ing mangan kayu karing ubas a bunga da ring sarili yung mulahan at karing bunga da ring kekayung tanaman a higera at minum karing sarili yung talaga
17: angga king alipat na kayu ning ari king bansa a kalupa na ning kekayu, nung nukarin atin munamang mulahan ubas a babie alak at ating trigung malyari yung gawan tinape.
18: E ye paintulutan i Hezekia ing alinlang na kayung misip king iligtas na kayu ning Ginu . Ikua da na la waring aligtas ding dios da ring aliwang bansa king ari na ning Asiria ding karelang bansa?
19: Nukarin la ngeni ding dios na ning Hamat at Arpad? Nu la karin ding dios na ning Sefarvaim? Atin waring metung man kareti a sinagip king Samaria? Aten?
20: Kapilan na mo milyari king linigtas ne ning metung karing dios da reting sablang bansa ing karelang bansa king kekaming ari? Ba't mo isipan yu ngeni king aligtas ne ning Ginu ing Jerusalem?
21: E la bubulad ding tau at e la mekibat kataya mu mang amanu antimo ing penabilin na karela ning Aring Hezekia.
22: Kaybat na nita, ginabak da ri Eliakim, Sebna, at Joa ing imalan a karelang susulud uli na ing lungkut da at saka la minuli at minie lang ulat king ari tungkul king sinabi na ning pamuntuk a tau Asiria.