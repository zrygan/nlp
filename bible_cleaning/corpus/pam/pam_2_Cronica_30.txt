1: Kinumbira neng Aring Hezekia ing mabilug a Israel at Juda ban munta king Templo ning Jerusalem at pagselebran ya ing Pamaglagpus para king Ginu , ing Dios ning Israel. Silatanan na la naman ding tau Efraim at Manase tungkul king katatagan ban makiabe king pamagselebra!
2: Ing ari, ding galame na, at ing mabilug a kapulungan pikayari da ing daptan da iting pamagselebra king kadua nang bulan ning banua,
3: uling e ra aitalaga ding keraklan karing pari ing karelang sarili at ditak la mu ring dinatang king milabas a bulan. Inya e re apagselebran ing Piesta ning Pamaglagpus ning Ginu king mitakdang panaun.
4: Matula ya ing ari at ing kapulungan king mepikayari.
5: Inya kinumbira da la ngan ding memalen na ning Israel manibat king Beerseba angga king Dan. Sukat lang munta Jerusalem ban pagselebran ya ing Piesta ning Pamaglagpus ning Ginu , uling e ya pa mipagselebran iting ating dakal a dinatang, agpang king aduan na ning Kautusan nang Moises.
6: Ngana ning masasabi king sulat a pinirman na ning ari at ding galame na a dela da ring talapagdalang sulat king mabilug a Israel at Juda
: Memalen na ning Israel at Juda, mibalik na kayu lub king Ginu , king Dios da ri Abraham, Isaac, at Jacob ban lingapan na lang pasibayu ding mitagan pa kekayung e na abihag ning ari ning Asiria.
7: E kayu sana makiapus karing makatua yu at kapatad a taksil king Ginu . Iti ya ing meging sangkan nung inya perusan na la. Iti ikit yu.
8: E kayu sana masias a buntuk antimo ila; mamintu kayu king Ginu . Munta kayu king Templo na a gewa nang banal para king kapilan pa man. Karin ye samban ing Ginung kekayung Dios ban milako na ing mua na kekayu.
9: Nung magbalik kayu king Ginu , kanita ding mekabihag at migdala karing kekong kamaganak at anak pakitanan da lang lunus at ibalik da la kekayu, uling maganaka ya at malunusan ing Ginung kekayung Dios, at nung magbalik kayu tanggapan na kayu.
10: Minta la ding talapagdalang sulat karing balang siudad a sakup da ring tribu ning Efraim at Manase at angga na king Zebulun, oneng keylian da la mu at ininsultu.
11: Makanyan man, atin mu ring mapilan karing tribu ning Aser, Manase, at Zebulun a matulang minta king Jerusalem.
12: Magobra ya ing Dios king Juda at pisanmetungan na la ding tau karin ban tupad king utus ning ari at ding pamuntuk na.
13: Tutu lang dakal ding taung dinatang king Jerusalem kanitang kaduang bulan ban pagselebran ya ing Piesta ning Tinape Alang Lebadura.
14: Leko da la ring altar king Jerusalem a megamit king pamiyain ain-sakripisyu at insenso, at inugse da la king Kapatagan ning Kidron.
15: King kalabing apat nang aldo ning kaduang bulan, pete da la ring biserung tupa para iyain king Piesta ning Pamaglagpus. Merine la ding pari at ding Levita, inya lininis da ing sarili da, agpang king aduan ning kautusan, at kaybat telaga ra ing sarili da king Templo at makaduluk na la ngening ain.
16: Minta la karing karelang puestu ban gampanan ing katungkulan da agpang king inutus nang Moises, ing tau ning Dios. Pisik da ing daya, ing dayang tinggap da ring pari karing Levita.
17: Uling dakal la karing atyu king kapulungan ding e malinis, agpang king aduan ning Kautusan nang Moises, ding Levita ilang mekamate karing biserung tupa a mitalaga king Piesta ning Pamaglagpus at ila mu rin ding miyain para king Ginu .
18: Dakal la munaman ding taung ibat king tribu ning Efraim, Manase, Isacar, at Zebulun ding e dinalan king pamaglinis, agpang king aduan ning kautusan. Makanyan man, mekapangan la karing ain, uling menalangin ya i Aring Hezekia para karela. Nganang menalangin, Sana king kayapan mu, O Ginu , patawaran mu la
19: ding sablang magkapilit lumapit keka agyang e la malinis agpang king aduan ning kautusan.
20: Pekibatan ne ning Ginu i Hezekia at petawaran na ing kasalanan da.
21: Pigselebran deng masaya ing Piesta ning Tinape Alang Lebadura kilub ding pitung aldo. Aldo-aldo lang pupuri at pasalamat king Ginu ding pari at ding Levita.
22: Pinuri na lang Aring Hezekia ding Levita uli na ning maayus dang pamanimuna king pamanyamba king Ginu .
: Kaybat da ring pitung aldong pamagselebra at pamiyain ain ampon pamagkantang kapasalamatan king Ginu , ing Dios da ring karelang makatua,
23: pikayari da ngan ding tau ing magselebra la pang pitung aldo. Inya migpiesta lang pasibayu king mitmung tula.
24: Libu lang toro at pitung libung tupa ding inambag nang Aring Hezekia para paten da at kanan ding tau. Libung toro at apulung libung tupa no naman ding binie da ring pamuntuk. Uli da, dakal la ring paring mitalaga king karelang sarili.
25: Masaya lang masaya ding memalen na ning Juda, ding pari, at ding Levita, ding taung menibatan king norti, at ding dayuan a menatili nang manuknangan king Israel at Juda.
26: Kanita pa mika maragul a kasayahan king Jerusalem manibat na kanitang panaun nang Aring Solomon a anak nang David.
27: Gimpanan da ring pari at ding Levita ing katungkulan da, at binendisyunan da la ring tau. Ing karelang bosis at panalangin meramdam king banua, ing banal a tuknangan ning Dios.