1: Mas mayap ing e mikayanak oneng menatiling malinis a pamibiebie uling e makalinguan iti kapilan man. Kilalanan na ning Dios at ning tau ing kalinisan.
2: Ing malinis a pamibiebie babie yang mayap a alimbawa karing tau. Panintunan da, nung alayu iti. Ya ing mal diling galal a malyaring apakirasan na ning tau at manatili yang maulaga king kapilan pa man. Ing malinis a pamibiebie ya ing mayap diling pibandian a abandi ning tau.
3: Agyang pang dakal la ding anak a bunga na ning pamakipangatawan, ala la mu ring ulaga uling anak la king kilual. E la mipaindatun at e la manatili.
4: Anti la karing tanaman a mababo uyat. Agad lang tumubu oneng e la magluat uling agad lang mibubual potang mitiupan lang angin.
5: Mapakli la sanga bayu la dagul; e la lululut a bunga at ala lang kwenta.
6: Potang datang na ing Aldo ning Pamanukum deting anak a bunga na ning pamakipangatawan magtestigu lang laban karing kasalanan da ring pengari da.
7: Oneng makatagpu lang kapasnawan ding taung matulid agyang pang anak la pamu mete na la.
8: Uling aliwa naman ing makabang bie o ing dakal a banua ing panyukad king marangal a bie.
9: Ing kabiasnan at ing katuliran ila ding tanda na ning ketuan a isip a kakambal ning matuang idad.
10: Kanitang misan a panaun ating metung a taung mibiebie kalugud-lugud king Dios at kaluguran ne ning Dios. Enoc ing lagyu na. Kabang mabibie ya libutad da ring taung makasalanan, kinua na ne ning Dios
11: ban ing kaisipan na at kaladua e la miyawa king e mayap at king kalaraman.
12: Balu tamu king bubulagan na la ning e mayap ding tau ban e ra akit ing katutuan at ing kayapan. Malilinlang la deng taung alang malit neng ing karelang isipan ya ing sarili dang kapagnasan.
13: King makuyad mung panaun ikua nang kimtan Enoc ing kabanalan a e ra disan ding dakal agyang makaba ing bie ra.
14: Metula ya ing Dios kang Enoc, inya memalagua neng leko keting e mayap a yatu. Balu ding tau ing paglako na, oneng iti e ra aintindian ni mekapagaral kaniting mepalyari
15: king maganaka ya ing Dios at malunusan karing taung pinili na at ingatan na la.
16: Agyang pang mete na la at ala ding taung matulid, pamakarinayan da la pa mu rin ding taung likuan dang mabibie king e ustung paralan. King ketuan da ring taung e mayap mangapakarine la karing kayanakan a miras king pangasakdal.
17: Mapalyaring akit da ring taung e mayap ing kamatayan da ring biasa, oneng e ra aintindian king iti paralan na ning Ginu ban maingat la.
18: Wa, kaylian da ing kamatayan na ning taung biasa, oneng e lumuat ila ding kailian na ning Ginu. E la miparangalan potang mate la. Masumami la at mainsultu king kapilan pa man libutad da ring mete.
19: Iyugse na la ning Ginu king gabun at mapipi la. Mangari la karing bale a meugun a pundasyun; mibagsak la at malasak. Misakitan la at makalinguan karing tau.
20: Mitakutan la king Aldo ning Pamanukum uling tunggal-tunggal lang mabilang ding kasalanan da. Ing depat dang pamanialangsang king kautusan ya ing mangondena karela.