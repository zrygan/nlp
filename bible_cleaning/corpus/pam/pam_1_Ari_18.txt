1: Kalabas da ring dakal a aldo, kanitang katlung banua, migsalita ya ing Ginu kang Elias. Ngana, Elias, pakikitan me i Aring Ahab uling paratang na kung uran.
2: Inya meko ya at mekikit i Elias kang Ahab.
: Ing danup king Samaria tutung maragul,
3: inya pepayaus neng Ahab i Obadias, ing talapamahala ning palasyu. Tapat ya i Obadias king pamanyamba king Ginu .
4: Inyang pepapate na lang Jezebel ding propeta na ning Ginu , kinua na lang Obadias ding dinalan a propeta at selikut na la karing aduang kueba; tia limang pulu king balang kueba. Kaybat peparalan na lang pamangan at inuman.
5: Nganang Ahab kang Obadias, Tara, lawan ta la ring sibul da ring danum at ding kapatagan, pota manakit katang agyang ditak mung dikut ban atin lang apangan ding kabayu at asno, at aligtas ta la ring sese tamung animal.
6: Inya pikayari da nung isanu king dake ning gabun a pipartian da ing karelang lawen, at mikawani na lang dalan.
7: Kabang lalakad ya i Obadias, akasalubung ne i Elias. Akilala ne at dikuan ne at ngana, Ikayu i Elias a kakung panginuan?
8: Pekibat nang Elias, Wa, aku ya. Sulung, sabian mu king panginuan mung ari king atyu na ku keti.
9: Kitang nang Obadias, Nanu wari ing depat kung kasalanan keka at buri mu kung ipapate kang Ahab?
10: Balu na ning Ginung kekang Dios, king karing bansa at kayarian mitutubud yang tau ing kakung ari ban panintunan da ka, at pasumpan na la ring mamuntukan ban patunayan king e ra ka pin ikit.
11: At ngeni buri mu ing puntalan ke i Ahab at sabian king atyu ka kete?
12: Kalako ku keti e ku na balu kanita nung nukarin na ka idala ning espiritu ning Ginu . At nung sabian ku kang Ahab king atyu ka keti at kaybat e na ka akit, kanita aku ing paten na. E mu sana kakalinguan king talasuyu na ku ning Ginu manibat na kanitang kayanakan ku.
13: E yu wari abalitan king inyang papapate na lang Jezebel ding propeta na ning Ginu selikut ku la ding dinalan a katau karela karing aduang kueba; tia limang pulu balang kueba? Kaybat peparalan ku lang pamangan at inuman?
14: At ngeni sasabian mu ing puntalan ke ban sabian king atyu ka kete? E malyari; paten na ku!
15: Nganang Elias, Obadias, king daramdaman na ning Ginung Mayupaya a kakung susuyuan, pangaku ku king pakit ku ngeni mu rin kang Aring Ahab.
16: Inya meko ya i Obadias at pintalan ne i Aring Ahab, at sinabi na ing pasabi nang Elias. Inya pintalan neng Ahab i Elias ban pakikitan ne.
17: Nganang Ahab inyang akatagpu ne, Ika pala ing mapanggulu king Israel!
18: Pekibat nang Elias, E ku mapanggulu. Ika at i tata mu ding mapanggulu, uling lalabagan mu la ding utus na ning Ginu at uling sasamban mu la ding idolo nang Baal.
19: Ngeni payaus mu la ngan ding memalen ning Israel ban pakikitan da ku karin king Bunduk ning Carmel. Papuntan mu la naman karin ding apat a ralan at limang pulung propeta nang Baal at ding apat a ralan nang propeta ning diosang i Asera a susustentuan nang Reyna Jezebel.
20: Inya pepayaus na lang Ahab ding sablang memalen ning Israel at ding propeta nang Baal ban mitipun karin king Bunduk ning Carmel.
21: Lepitan na lang Elias ding memalen at ngana karela, Nu pa anti kaluat bayu kayu makagawang metung a kapasyahan? Nung ing Ginu ya ing Dios, samban ye; nung i Baal dios ya, ya ing samban yu! Oneng e la bitasang mekibat ding memalen.
22: Kanita nganang Elias, Aku na mung dili ku ing mitagan karing propeta na ning Ginu , oneng apat lang dalan limang pulu ding propeta nang Baal.
23: Magdala kayu kening aduang toro; ibie ya ing metung karing propeta nang Baal ban paten de at pamirasuan, at itumpak de king dutung a panangab, oneng e ra patawan. Makanyan munaman ing daptan ku king metung pang toro.
24: Kaybat, paburen lang manalangin ding propeta nang Baal king karelang kikilalanan a dios, at aku man manalangin ku king Ginu , at itang dios a makibat king kapamilatan na ning api ya ing Dios.
: Ngarang mekibat ding memalen, Nayun kami!
25: Kanita nganang Elias karing propeta nang Baal, Anti na ning dakal kayu, ikayu ing munang mamili king toro a buri yu at isadia ye. Kaybat manalangin kayu king kikilalanan yung dios, oneng e yu patawan ing dutung.
26: Kinua re ing torong miyabie karela; sidia re iti, at kaybat menalangin la kang Baal manibat king abak angga na itang kaugtuan aldo. Ngara, Pakibatan mu kami, O Baal!, at terak-terak la king paligid na ning altar a gewa ra. Oneng ala lang tinggap a pakibat.
27: Itang gatpanapun na, pegumpisan na lang pigsisting Elias. Ngana karela, Isikan yu ing panalangin yu king dios yu! Pota samal ya o kaya magbawas ya king gulut o kaya miglakbe ya! O pota matudtud ya at kailangan yeng gisingan!
28: Inya lalu rang pekasikan ing panalangin da at layun piniugat ing sarili da karing punyal at tandus antimo ing sadia rang daraptan, at tinulu ing daya karing katawan da.
29: Milabas ing gatpanapun king karelang pamangulisak angga king dinatang ing oras ning pamanain, oneng ala mu ring bitasang meramdam a siwala o pakibat.
30: Kanita nganang Elias karing taung atyu karin, Lumapit kayung malapit kanaku, at pekalapit da. Linarin ne ing melasak nang altar ning Ginu .
31: Kinangwa yang labing aduang batu agpang king bilang da ring tribung anak nang lalaking Jacob, ing lalaking pemalagyuan nang Israel ning Ginu .
32: King kapamilatan da ring batu linarin ne ing altar para king lagyu ning Ginu . Ginawa yang paligi king makapadurut ning altar a maglaman aduang tukung a danum.
33: Kaybat na nita, inayus na ing dutung a panangab at pete ne ing toro, at timpak ne king makaayus a dutung. Kaybat sinabi na, Kuma kayung apat a tapayang danum at itugtug yu king ain at king dutung a panangab. Tiparan da ing sinabi na,
34: at kaybat ngana karela, Pasibayuan yeng tugtugan. At memintu la. Tugtugan ye pa, ngana namang minutus karela. At memintu la.
35: Minagus ing danum king paligid na ning altar at kitmuan ne ing paligi.
36: Inyang miras ing oras ning pamiyain king ain, linapit ya i propeta Elias king altar at ngana, O Ginung Dios nang Abraham, Isaac, at Israel, patunayan mu ngening aldong iti king ika ing Dios king Israel, at king aku ing kekang talasuyu, at king depatan ku ngan iti uling iti utus mu.
37: Pakibatan mu ku, O Ginu , pakiramdaman mu ku ban abalu da reting tau king ika, O Ginu , ing Dios, at ban mibalik la lub keka.
38: Kanita ya pepatipang api ing Ginu , at silaban na ning api ing ain, ing dutung a panangab, ding batu, ing gabun, at pepalangi na ing danum king paligi.
39: Inyang ikit da ring tau iti, migsakab la king gabun at ngarang migsalitang masikan, Ing Ginu Dios ya; bukud mung ing Ginu ya ing Dios!
40: Kanita nganang minutus Elias, Dakpan yu la ring propeta nang Baal; ala kayung paburen makatakas metung man. Inya dekap da la ngan at kaybat dela na lang Elias king Batis ning Kison at pete na la ngan karin.
41: Kaybat na nita, nganang Elias kang Aring Ahab, Muli na kayu at mangan, uling daramdaman ku nang daratang lalagusgus ing uran.
42: Inya minuli ya i Ahab ban mangan kabang i Elias naman minukiat ya king taluktuk ning Bunduk ning Carmel. Dinuku ya angga king gabun at atyu ing buntuk na pilatan da ring tud na.
43: Ngana king ipus na, Sulung at lumawe ka mu banda na ning dagat.
: Meko ya ing ipus at kaybat migbalik ya. Ngana kang Elias, Ala kung ikit nanuman. Pitung besis nang sinabing Elias king ipus na ing sumulung ya at maglalawe.
44: King kapitung besis nang pamagbalik sinabi na kang Elias, Menakit kung biga a kasing dagul na ning gamat ning metung a lalaki; mitatas ya tulid ning dagat.
: Kanita nganang Elias, Mamalagua ka, puntalan me i Aring Ahab at sabian mu king isadia ne ing karwahe na at muli neng agad ban e ne dasnan ning uran.
45: E miglambat mitakpan yang makapal a lulam ing banua, tiniup ing angin, at kaybat mebaldug ing masikan a uran. Sinake ya i Ahab king karwahe na at memalagua yang minuli king Jezreel.
46: Dinatang ing upaya na ning Ginu kang Elias; bebat nang masalese ing imalan king awakan na, at memulayi yang makauna kang Ahab angga na inyang miras la Jezreel.