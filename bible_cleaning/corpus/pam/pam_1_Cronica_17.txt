1: Nganang Aring David kang propeta Natan inyang makatuknang ne king palasyu na, Manuknangan ku king palasyung megawa king dutung a sedro samantalang ing Kaban ning Kasunduan ning Ginu atyu king tolda.
2: Nganang Natan, Gawan mu itang isipan mung mayap uling ing Dios atyu keka.
3: King bengi mu ring ita pekisabian ne ning Ginu i Natan.
4: Ngana, Natan, puntalan me ing talasuyu kung i David at sabian mu king aliwa ya ing patalakad king bale a pituknangan ku.
5: E ku pa menuknangan king metung a bale manibat na kanitang linual ke ing Israel king Ehipto; menuknangan ku king tolda a pilipat-lipat da karing miyayaliwang lugal.
6: King kanakung pamaglakbe kayabe da ring Israelita, ala kung kitnan metung man karing manimuna da nung inya e ra ku pepatalakad bale gewa king dutung a sedro.
7: Inya sabian mu ing anti kaniti king talasuyu kung i David, king aku, ing Ginung Mayupaya: Leko da ka king pamagpastul mung tupa ban gawan pamuntuk na ning balen kung Israel.
8: Pitnubayan da ka nu ka man minta, at simbut ku la ngan ding kekang kalaban king kekang panyulung. Gawan da kang pikabaluan a pamuntuk karing sablang manimuna ning yatu.
9: Dinan keng sarili nang gabun ing Israel, at ibili ku la karin ban e ne misakitan o maligalig pa karing e mayap a tau
10: antimo ing milyari manibat na kanitang memili kung talapanimuna na. Pasukuan ku la ding sabla mung kalaban. Ipatalakad da kang metung a lahi.
11: Potang mate ka at mikutkut king kutkutan da ring kekang makatua, gawan keng ari ing metung karing anak mu at gawan keng matatag ing kayarian na.
12: Ya ing pagawa king bale para kanaku, at papanatilian ku ne man ing kayarian na king kapilan pa man.
13: Aku ing maging tata na at ya ing maging anak ku. Likuan ke i Saul, oneng ya e ke lakuan. Wa, leko ke i Saul ban ika ing maging ari.
14: Ya ing papamahalan ku karing memalen ku at king kanakung kayarian king kapilan pa man. Ala yang kapupusan ing kayarian na.
15: Sinabi na ngang Natan kang David ing sablang sinabi na ning Dios.
16: Kanita linub ya i Aring David king Toldang tuknangan ning Ginu at linukluk ya. Kaybat nganang migsalita, O Ginung Dios, ninu mo aku at ing pamilya ku ban pagmalasakitan mu?
17: At balamu malati pang bage iti king akakit mu, O Ginung Dios. Binggitan mu munaman ing tungkul king mayap nang panaun a daratang ning pamilya ku.
18: Nanu pa mo ing sabian ku keka? Lubus mu kung balu, makanyan man parangalan mu ku, ing kekang talasuyu.
19: Para king kanakung kapakanan, aku a maluka mung talasuyu, at agpang king kekang kaburian, depatan mu ngan iting mangaragul a bage at pepakit ing dangalan ku king daratang a panaun.
20: O Ginu , ala kang kalupa; malambat mi nang balu king alang Dios subali mu ika.
21: Alang aliwang bansa keti king yatu a kalupa na ning Israel a linigtas mu king panga-ipus ban gawan meng sarili mung balen. Meging pikabaluan ka king mabilug a yatu uli na ning maragul at makapagmulalang dapat a gewa mu para karela. Linigtas mu la ding memalen mu king Ehipto at tinabi ding paganung disnan da.
22: O Ginu , gewa mu lang sarili mung memalen ding Israelita king kapilan pa man, at ika naman ing meging Dios da.
23: Ngeni, O Ginung Dios, tuparan mu king sablang panaun ing pengaku mu kanaku at karing kanakung lahi, at daptan mu itang sinabi mu.
24: King anti kaniting paralan ya mirangal ing lagyu mu, at sabian da ring tau, Ing Ginung Mayupaya ya ing Dios ning Israel. At maging matatag ya king arapan mu ing pamilya na ning kekang talasuyu king kapilan pa man.
25: Ika mu rin, O kanakung Dios, ing sinabi king gawan meng matatag ing pamilya ku, ing kekang talasuyu. Iti ing sangkan nung inya atin kung sikanan lub manalangin keka.
26: Ika, Ginu , ing Dios, at ika ing mengaku a daptan mu la kanaku a talasuyu mu deting mayap a bage.
27: Inya bendisyunan me ing pamilya ku ba nang parating tatakman ing kekang kayapan. Ika, Ginu , ing mamendisyun karela at manatili ing kekang bendisyun karela king kapilan pa man.