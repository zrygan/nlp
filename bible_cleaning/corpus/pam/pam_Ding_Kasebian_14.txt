1: Ding biasang babai menalakad lang maligayang tuknangan, oneng malasak la uli ning kamangmangan.
2: Itang mabibie king katuliran ing Ginu ya ing keyang katakutan; oneng itang maglinlang ya ing lalapastangan.
3: Ing ketasan ning mangmang ya ing pasari king kalabitan na, oneng ing sasabian na ning biasa ya ing mingat king bie na.
4: Nung ala kang animal a paniarul, ala kang idatuk king kekang lulanan; nung atin dakal ing kekang pupulan.
5: Ing apagkatiwalan a testigu magsalita yang katutuan, oneng ing e mu apagkatiwalan pawang kalaraman ing keyang sasabian.
6: Ing taung mapaninsultu kapilan man e ya mabiasa, oneng ing taung maisip malagua yang mabiasa.
7: Dumayu ka karing taung mangmang, uling ala kang abalu karela.
8: Balu na ning taung biasa ing keyang daptan, oneng ing alang balu lalu yang maging mangmang uli ning keyalan nang beluan.
9: E na la katulan ning Dios ding taung darapat e mayap, oneng tutula ya karetang darapat mayap.
10: Bukud keka ing daralan mung problema; alang makapakiabe keka agyang king kekang ligaya.
11: Malasak ya ing bale ning taung e mayap, oneng manatili yang makatalakad ing king taung mayap.
12: Ing isipan mung ustung dalan a kekang tutuntunan malyaring papunta ya king kamatayan.
13: Asalikut ning ayli ing lungkut, oneng kayari ning saya ya ing sakit lub.
14: Pupulan na ning taung e mayap ing keyang tenam, at ing taung mayap miyablasan ya king mayap nang depat.
15: Paniwalan na ning mangmang ing nanuman, oneng lalawan na ning biasa ing keyang daralanan.
16: Maingat ya ing biasa at king e mayap lalaut ya, oneng ing mangmang bugasuk ya at ala yang kaingatan.
17: Ing taung mapali buntuk makarapat ya ketang e na sukat daptan, oneng ing taung mapibabata biasa yang managuanta.
18: Akakua na ning mangmang ing lalu pang kamangmangan, oneng ing biasa mipakoronan yang kabiasnan.
19: Duku la ding taung e mayap karing taung mayap at karela makisabing mayap maniawad kasaupan.
20: Alang makiburi king taung kalulu; agyang ing kasiping nang bale tatanggian ne, oneng ing mabandi dakal ya kakaluguran.
21: Mikakasala ya itang maninsultu karing kalupa nang tau, oneng itang maganaka karing kalulu ligaya ya.
22: Ing darapat e mayap siguradu yang mipahamak; itang darapat mayap mupul yang katapatan at kagalangan.
23: Magdalang dakal a pakinabang ing sipagan, oneng ing pamagtalungku't pamakipagdaldalan muli king kakaluluan.
24: Ing korona da ring biasa ya ing karelang kabiasnan, oneng ing karing mangmang ya ing karelang kamulangan.
25: Ing tapat a testigu maniagip yang bie; itang malaram lilinlangan na la ding dakal.
26: Ing takut king Ginu kapanatagan lub ing babie na at pati na karing katubale na.
27: Maniagip bie ing takut king Ginu ; ing kamatayan kekang apangilagan.
28: Ing dangalan ning metung a ari manalumpakan king keraklan da ring keyang sasakupan; nung ala yang pamahalan alang kabaldugan ing keyang pamamuntukan.
29: Biasa ya ing taung marimla buntuk, oneng ing mapali buntuk kamangmangan ing keyang papakit.
30: Ing kapayapan ning kaisipan makasaup king mayap a pamikakatawan, oneng ing pamangalalu mengaring sakit king butul mu.
31: Ing pamanabusu karing kalulu pamaglapastangan king karela Linalang, oneng ing pamaniaup iti pamipaligaya king Dios.
32: Ing dapat ding taung e mayap ya ing pasari king karelang pangabagsak, oneng ding karing taung mayap ya ing malinis dang dapat.
33: Mayayakit ing kabiasnan king taung maisip; king mangmang ala kang akit nanuman.
34: Ing katuliran ya ing mitas king bansa, oneng ing kasalanan ya ing babie kasiran king isanu mang balayan.
35: Tutula ya ing ari karing talasuyung tapat, oneng mimimua ya karing makarine dapat.