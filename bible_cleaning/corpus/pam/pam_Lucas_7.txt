1: Inyang ayari na na lang sinabing Jesus deting sablang bage karing tau minta ya Capernaum.
2: Karin ating metung a kapitan da ring sundalung Romano a tutung malugud king ipus na. Masakit ya iting ipus at atyu king bingit ning kamatayan.
3: Kabud abalitan na niting kapitan king atyu karin i Jesus, tiburan na la ding mapilan a makatuang Judio ban pakisabi ra kang Jesus king puntalan ne at pakayapan ing ipus na.
4: Panakit da kang Jesus, ngarang mekisabing mayap, Karapatdapat ya king saup mu ing kapitan.
5: Kaluguran na la ding kekatamung kabalenq at penalakad na katamu pang metung a sinagoga.
6: Uli na niti, tikian na lang Jesus. Inyang malapit na la king bale, pepasagana ne niting kapitan i Jesus karing kakaluguran na ban sabian da ing anti kaniti, Ginu, e na kayu paipangabala. E ku karapatdapat ban puntalan yu ku king bale ku
7: ni e ku karapatdapat makiarap kekayu. Magsalita kayu mu at kumayap ya ing ipus ku.
8: Uling metung kung manibala a sakup da naman ding mangatas a opisyal at ating kung sundalus a sasakupan. Nung yutus ku king metung, Lumakad ka, mamintu ya; nung king aliwa naman sabian ku, Mekeni, lumapit ya; at nung sabian ku king kanakung ipus, Daptan mu ini, daptan na.
9: Mipamulala ya i Jesus inyang dimdam na iti; belikdan na la ding dakal a taung tutuki keya. Ngana karela, E ku pa menakit kasalpantayanan a kalupa na niti agyang king Israel!
10: Inyang mibalik na la ding tubud king bale na ning kapitan, disnan deng mayap na ing ipus.
11: Kaybat na nita, minta ya i Jesus king balen ning Nain. Tinuki la kang Jesus ding alagad na at ding dakal a tau.
12: Inyang atyu ne king pasbul ning balen asaganan ne ing metung a libing. Ing mete bugtung niang anak a lalaki ning babaing mebalu. Dakal lang taung ibat king siudad ding mekipaglibing.
13: Panakit na ning Ginu king babaing mebalu, melunus ya keya. Inya sinabi na king babai, E ka tatangis.
14: Kanita linapit ya at tigkilan ne ing kabaung at tinuknang la ding mamusan. Nganang Jesus, Baintau, sasabian ku keka: mibangun ka!
15: Linukluk ya ing mete at saka ya migsalita. Binie neng Jesus kang ima na.
16: Mitakutan la ding sabla at pinuri de ing Dios. Ngara, Linto ya libutad tamu ing metung a maragul a propeta! Dinatang ya ing Dios ba neng iligtas ing balen na!
17: Iting balita tungkul kang Jesus kinalat king mabilug a Judea at karing misiping-siping a balen.
18: Belitanan de i Juan ding alagad na tungkul kareting sablang bage a mepalyari. Inya inaus na lang Juan ding adua karela,
19: at tinubud na la king Ginu ba rang ikutang, Ika ing sasabian nang datang Juan o manaya ke pang aliwa?
20: Inyang miras la kang Jesus sinabi ra, Tiburan na keng Juan a Maminyag ba ming ikutang keka nung Ika ing datang o manaya ke pang aliwa?
21: Kanitang penandit a ita pepakayap na lang Jesus ding dakal a tau karing karelang sakit at kapanamdaman ampon karing espiritung marawak, at pepasublian na la panimanman ding dakal a bulag.
22: Nganang mekibat karing tubud nang Juan, Magbalik kayu at ibalita yu kang Juan ing ikit yu at dimdam: manakit la ding bulag, makalakad la ding pile, kakayap la ding leprosuan, makaramdam lang pasibayu ding maklak, at mabibie lang pasibayu ding mete at mipanaral ing Mayap a Balita karing pakakalulu.
23: Mapalad ya ing taung e magduda kanaku!
24: Inyang meko na la ding tubud nang Juan, migsalita ya i Jesus karing dakal a tau tungkul kang Juan. Ngana, Inyang pintalan ye i Juan king disyerto, nanu ing buri yung akit? Ing metung a timbu a babayutuk na ning angin?
25: Nanu ing buri yung akit? Ing taung misusulud king masiglang imalan? King kamatutuanan, ding mibablas makanyan sobra-sobra la kabiayan at manuknangan la karing palasyu!
26: Sabian yu na mo kanaku nung nanu ing buri yung aket? Ing metung a propeta? Wa, sasabian ku kekayu, maygit ya pa king metung a propeta ing ikit yu.
27: Uling i Juan ya ing sasabian na ning Kasulatan, Iti ya ing tubud ku, ngana ning Dios. Tuburan keng mumuna keka ban isadia ne ing dalan para keka.
28: Sasabian ku kekayu: maygit ya i Juan kaninu mang taung mibait; oneng ing pekamalati king Kayarian ning Dios maygit ya kesa kang Juan.
29: Dimdam de i Jesus ding sablang atyu karin at pati na ding talapanyingil buis. Deti ila ding mamintu king kaburian na ning Dios at ila ding bininyag nang Juan.
30: Oneng tinggian da ring Pariseo at ding talaturu ning Kautusan ing parasan na ning Dios para karela, at e la mebisang pabinyag kang Juan.
31: Ngeni, kaninu ku la ipakilupa ding tau king panaun a iti? Ninu ing kalupa ra?
32: Mengari la karing anak a pakalukluk king plasa. Ing metung a grupu sabian na king aliwa, Menigtigan keng masayang musika para kekayu, oneng e kayu tinerak! Migkanta keng malungkut, oneng e kayu tinangis!
33: Dinatang ya i Juan a Maminyag, mig-ayunu ya at e mininum nanumang alak, oneng ngayu, Alipnan ne ning demonyu!
34: Dinatang ya ing Anak ning Tau; mengan ya at mininum alak at ngayu, Lawan ye iting tau! Matako ya at lasenggu ampon kakaluguran de ring talapanyingil buis at ding makasalanan!
35: Makanyan man, mipatunayan yang matulid ing kabiasnan na ning Dios karetang tatanggap kaniti.
36: Kimbiran ne ning metung karing Pariseo i Jesus ban makipangan king bale na. Minta ya i Jesus king bale na at linukluk ya ban mangan.
37: King balen a ita ating metung a babaing mabibie king pamikasala. Abalitan neng atyu makipangan king bale na ning Pariseo i Jesus. Uli na nita, migdala yang metung a alabastrong lulanan mitmung pabanglu.
38: Linukluk ya lele nang bitis Jesus. Tatangis ya at besa na la king lua nang tutulu ding bitis nang Jesus. At kiskusan na la deti king buak na; penuma na la at saka na la tigtugan pabanglu.
39: Inyang ikit na iti ning Pariseong mengumbira kang Jesus, sinabi na king sarili na, Nung ing taung ini tune yang propeta, sukat nang balu nung ninu at nung nanu yang uring babai ining tatagkil keyametung yang babaing palpikasala!
40: Migsalita ya i Jesus at ngana, Simon, atin kung buring sabian keka.
: Nganang mekibat, Maestro, nanu pu ita?
41: Nganang Jesus, Ating aduang lalaking maki utang king metung a mamaram salapi. Ing utang na ning metung limang dalan a salaping pilak, at ing metung naman limang pulung salaping pilak.
42: Ala lang pamayad deting adua, inya parehu na lang pepatawaran king karelang utang. Ninu kareting adua ing lalung lugud king mematawad?
43: Nganang Simon, Isipan ku pu, itang pepatawaran nang dakal.
: Sinabi nang Jesus, Ustu ing pakibat mu.
44: Kanita belikdan neng Jesus ing babai at saka na sinabi kang Simon, Akakit me ing babaing ine? Dinatang ku king bale mu at e mu ku dininan danum a panos bitis, oneng ing babaing ini besa na la ding bitis ku king lua na at pepalangi na la king buak na.
45: E mu ku selubungan inuma, oneng ya e na la tiknangan penuma ding bitis ku kabud dinatang ku.
46: E me tigtugan laru ing buntuk ku, oneng ya kitmu na lang pabanglu ding bitis ku.
47: Uli na niti, sasabian ku keka: linugud yang dakal a dakal uling mipatawaran la ding dakal nang kasalanan. Ninumang tinanggap ditak a kapatawaran, ditak mung lugud ing papakit na.
48: Kanita sinabi nang Jesus king babai, Mipatawaran la ding kasalanan mu.
49: Ngara king sarili da ring aliwang kasulu na king lamesa, Ninu kaya ining mangangas mamatawad kasalanan?
50: Oneng sinabi nang Jesus king babai, Linigtas na ka ning kasalpantayanan mu; sulung, mako na kang payapa.