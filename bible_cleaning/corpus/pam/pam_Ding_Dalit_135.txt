1: Purian ye ing Ginu !
: Purian ye ing keyang lagyu.
: Purian ye, ikong king Ginu susuyu,
2: ikong susuyu kilub nang Templo ning kekatamung Dios.
3: Purian ye ing Ginu uling mayap ya.
: Magkanta kayung kapurian king lagyu na uling maganaka ya!
4: Pinili ne i Jacob maging bandi na,
: ing balen ning Israel ban maging sarili nang bandi.
5: Balu ku king ing Ginu maragul ya;
: igitan na la ding sablang dios-diosan.
6: Daraptan na itang sablang buri na
: keti king yatu o karin banua,
: king dagat o king kalalaman na.
7: Ya ing paratang king biga ibat karing suluk ning yatu;
: ya ing pasari king kildap neng babagyu,
: at papalual king angin king keyang pisisinupan.
8: Karin Ehipto sablang pangane pete na la
: anak a pangane ding tau at sese dang animal.
9: Karin dinapat yang milagru at bage makapagmulala,
: ban parusan ne ing Ari at ding opisyal na.
10: Dakal lang bansa ding gisan na;
: aring mayupaya pete na la.
11: Antimo i Sihon a ari ding Amoreo,
: at i Og a ari ning Bashan,
: at ding sablang ari king Canaan.
12: At binie na ing karelang gabun karing memalen na;
: king balen Israel binie na ngan.
13: O Ginu , mipasiag kang Dios king kapilan pa man;
: sablang lahi e ra ka kalinguan.
14: Ingatan na la ning Ginu ding memalen na;
: ding talasuyu na lunusan na la.
15: Ding dios-diosan da ring bansa megawa la king gintu ampon pilak;
: gewa da la ring taung magaling a pangamat.
16: Atin lang asbuk, oneng e no man makapagsalita;
: atin lang mata, oneng e no man manakit bitasa.
17: Atin lang balugbug, oneng e no man makaramdam;
: atin lang asbuk, oneng e no man mangisnawa.
18: Detang ginawa at magtiwala karela,
: maging kawangis da la sana detang dios-diosan a gewa ra!
19: O memalen ning Israel, purian ye ing Ginu ;
: ikong pari ning Dios, purian ye ing Ginu !
20: Ikong Levita, purian ye ing Ginu !
: Purian ye, ikong sablang ating takut king Ginu !
21: Ing Ginu kekayu yang purian, ing Ginung atyu king Zion,
: king Jerusalem a keyang tuknangan!
: Purian ya ing Ginu !