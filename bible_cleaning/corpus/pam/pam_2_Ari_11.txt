1: Inyang abalitan nang Atalia ing pete re ing anak nang i Aring Ahazia, minie yang utus a paten la ngan ding kamaganak na ning pamilya ning ari ning Juda.
2: Oneng kinua neng Jeoseba, ing anak nang Aring Jeoram at kasing-ibpa nang Ahazia, i Joas a anak nang Ahazia at sinese ne king metung nang kuartu ning Templo. Karin ne selikut ban e ne akit Atalia, inya e ya mepate i Joas.
3: Karin ya menatili i Joas at ing maningat nang i Jeoseba kilub ding anam a banua kabang i Atalia ya ing reynang mamahala king kayarian.
4: Inyang miras na ing kapitung banua, pepayaus na lang Jeoiada ding opisyal da ring sundalus a guardia ning ari at ding guardia ning palasyu. Sinabi na karela ing mitipun la king Templo nung nukarin na la ayagkat kayabe ning taimtim a pangaku king gewa nang planu. Kaybat na nita, pepakit ne karela i Joas, ing anak nang Aring Ahazia.
5: Nganang minie utus karela, Potang gampanan yu ing kekong katungkulan king Aldo ning Sabbath, banten ne ning katlung dake kekayu ing palasyu,
6: talakad yang magbante king pasbul dalan ning Shur ing tutuking katlung dake, at ing metung pang katlung dake kagulutan da ring aliwang guardia.
7: Ding aduang grupu a e makatutuk king Aldo ning Sabbath ila ring magbante king Templo ban ingatan ya ing ari.
8: Kayabe da ring makabagut yung espada banten ye i Aring Joas. E ye lalakuan; tukian ye nu ya man munta. Paten ya ing ninumang lumapit kekayu.
9: Memintu la ring opisyal king inutus nang Jeoiada. Inya tinipun na la ning metung at metung karela ding tauan nadetang makatutuk gusal neng Aldo ning Sabbath at detang ali.
10: Binie na lang Jeoiada karing opisyal ding tandus at kalasag a bandi nang Aring David. Makasikap la ring sandata king Templo.
11: Kaybat na nita, pinuestu na la ring sundalus a pakasandata king makapadurut ning arap ning Templo ban ingatan ya ing ari.
12: Linual neng Jeoiada ing anak ning ari at pinutung ne ing korona. Kaybat binie ne ing libru ning kautusan, tigtugan neng larung olibo at pisiag neng ari. Memalakpak la ring tau at ngarang kinulisak, Luid ya ing ari!
13: Inyang dimdam nang Atalia ing inge da ring guardia at ding tau, pintalan na la king Templo ning Ginu .
14: Miglalawe ya at ikit ne ing ari a makatalakad lele ning asias, antimo ing meging kaugalian. Atyu la lele ning ari ding opisyal at ding talatiup karing trumpeta. Magsaya la ring heganaganang memalen at tutiupan da la ring karelang trumpeta. Ginabak nang Atalia ing susulud nang imalan uli na ning sukal ning lub na at nganang kinulisak, Taksil! Taksil kayu ngan!
15: Nganang minutus ning paring i Jeoiada karing opisyal a ating tia dinalan a sundalus, Ilual ye ing babaing ita king pilatan da ring aduang hilera da ring guardia, at paten ya ing ninumang magtangkang magligtas kang Atalia. Sinabi nang Jeoiada ita uling e ne buring paten da i Atalia king kilub ning Templo.
16: Inya dekap de at dela king palasyu at pete re ketang lugal a ausan dang Pasbul dalan ding Kabayu.
17: Kaybat na nita, pepagawan neng kasunduan Jeoiada ing ari at ding memalen na king ila ngan maging memalen na la ning Ginu ; ginawa ya namang kasunduan ing ari at ding memalen.
18: Kaybat, minta la ding memalen king templo nang Baal at lesak de at pemalbal ding rebultu. Pete re i Matan, ing pari nang Baal, king arap da ring altar.
: Mitalaga yang guardia i Jeoiada king Templo ning Ginu .
19: Tiki na la ring opisyal da ring grupu a ating tia dinalan a sundalus, ding guardia ning ari, at ding guardia ning palasyu, at miyabe-abe reng liwal ing ari king Templo ning Ginu at inatad de king palasyu. Dinalan ya i Joas ketang Pasbul dalan da ring Guardia at linukluk ya king tronu.
20: Migsaya la ring heganaganang memalen king mitmung tula, at mipayapa ya ing siudad uling pete re king palasyu i Atalia.
21: Meging ari ne ning Juda i Joas inyang idad yang pitung banua.