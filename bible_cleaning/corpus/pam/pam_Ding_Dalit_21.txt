1: Matula ya ing ari
: uli ning sikanan a binie mu, O Ginu ;
: matula yang e mu nanu
: king tagumpe a binie mu.
2: Binie mu ing nasa ning pusu na;
: e mu pigkaymut ing aduan ding labi na.
3: Pigdala meng mayap a bage;
: pitungan me king koronang gintung dalise.
4: Bie ing inawad na keka,
: at binie mu bie makaba at alang angga.
5: Meging maragul ya't marangal,
: uli ning saup a kekang pepabal;
: bintun mu king ari ing ligaya at kamalan.
6: Ala yang kapupusan ing binie mung bendisyun;
: masaya ya uli ning atyu ka king arapan na.
7: Binili ning ari king Ginu ing kapanaligan na,
: at manatili yang matatag king kapilan pa man,
: uli ning lugud na't lunus ning Kakataskatasan.
8: Sabla nang kalaban a mua, dakpan na la,
: at king wanan nang gamat bihagan na la.
9: Dulukan mu la king milalablab a ornu king aldo a datang ka at palto.
: At ing Ginu king mua na gisanan na la,
: at ing api silaban na la ngan.
10: Anak da keti king yatu gisanan na la ngan,
: at ding anak ding karelang anak anti munaman.
11: Mibalak la mang e mayap laban keka;
: e la magtagumpe king e mayap a tingka da.
12: Mulayi la at tumakas la,
: uling iyarap me karela ing kekang pana.
13: O Ginu , pakit mung kekang sikanan,
: magkanta kaming kapurian uli ning kekang kayupayan.