1: Kanitang kapat nang banua ning pamag-ari nang Dario, king kapat nang aldo ning kasiam a bulan ing bulan ning Kislev, sinabi na ning Ginu ing amanu na kanaku.
2: Tinubud de ring memalen na ning Betel i Sarezer at Regemmelec ampon ding karelang tauan king Templo ning Ginu Mayupaya ban manalangin para king bendisyun ning Ginu ,
3: at ban ikutang da karing pari at propeta ing anti kaniti: Sukat mi pang isundu ing pamagpaldas uli na ning pangalasak na ning Templo king kapamilatan ning pamag-ayunu king kalimang bulan antimo ing daraptan mi karing dakal nang banuang milabas?
4: Iti ya ing pakibat ning Ginu a miras kanaku
5: Sabian mu karing memalen na ning bansa at karing pari king inyang mig-ayunu la at migpaldas king kalima at kapitung bulan kilub ding pitung pulung banua, depatan da ita e para parangalan da ku.
6: At inyang mengan la at minum, depatan da ita para mu king sarili dang kapakanan.
7: Iti ya ing sinabi na ning Ginu king kapamilatan da ring minunang propeta kanitang panaun a ing Jerusalem manawa ya pa bili at mitmu yang tau, at kanitang panaun a dakal la pa ring taung manuknangan e mu karing balen a makapadurut king siudad nune pati na king dane mauli at karing kapatagan lele da ring bunduk king dane albugan.
8: Binie ne ning Ginu iting mensahi kang Zacarias
9: King milabas a panaun binie ku la deting kautusan karing kanakung memalen: Sukat yung pansinan ing pangatupad ning hustisia, at sukat kayung pakit ganaka ampon lunus king metung at metung.
10: E yu la gigipitan ding babaing mebalu, ding ulila, at ding dayuan a manuknangan libutad yu o ing ninumang atyu king pamangailangan. At e kayu babalak nanumang e mayap a makapanasakit king aliwa.
11: Oneng birian da ring kanakung memalen ing e la makiramdam. Migmaklak-maklakan la;
12: gewa da lang masias anting batu ding pusu ra. Mimua kung e mu nanu uli na ning e la mebisang makiramdam king turu ku a pepayabut ku king kapamilatan da ring propetang mabie pa kanitang panaun a ita.
13: E ku na la pekiramdaman inyang menalangin la kanaku uling e la mekiramdam inyang migsalita ku.
14: Anti ing bagyu kinalat ku la ban manuknangan karing dayuan a bansang e ra bitasang balu. Mipaburen ya iting masanting a gabun, at metung man alang manuknangan.