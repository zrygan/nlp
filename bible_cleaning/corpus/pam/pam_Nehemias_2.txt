1: Bulan na kanita ning Nisan at kaduang pulung banua na ning pamag-ari nang Artaxerxes. Mamangan ya ing ari at inyang idala ku ing alak apansinan na king kanita ku pa malungkut.
2: Inya nganang kinutang, Nehemias, obat lupa kang malungkut? Keng lawe ku e na ka man masakit; siguru atin kang problema ne?
: Mikarugan ku salu
3: at ngakung mekibat, Kagalang-galang a Ari, kumaba pu sana ing bie yu! Malungkut ku pu uling lasak-lasak ya ing siudad nung nu la mikutkut ding makatua ku at silab la ding pasbul nang dalan.
4: Ngana ning ari, Atin kang buring aduan kanako?
: Menalangin ku king Dios ning Banua,
5: at kaybat ngaku king ari, Kagalang-galang a Ari, nung e kayu mimua kanaku paintulutan yu ku sanang muli king Juda, ing siudad nung nu la mikutkut ding makatua ku, ban alarin keng pasibayu ing siudad.
6: Mebisa ya ing ari kasiping neng mamangan kanita ing reyna na. Kitang na nung nu anti kaluat ing ala ku at nung kapilan ku mibalik. Sinabi ku nung nu anti kaluat at nung kapilan ku mibalik.
7: Inawad ku king ari ing igawa na ku sanang sulat para karing gobernador na ning probinsia dane Albugan ning Ilug ning Eufrates ban paintulutan da kung lumabas angga king miras ku Juda.
8: Inawad ku naman king igawa na kung sulat para kang Asaf, ing talaingat king kagubatan ning ari, ban dinan na kung dutung a gamitan para karing pasbul na ning kutang bantayan ning Templo, para karing pader ning siudad, at para king bale a pituknangan ku. Binie na ngan ning ari ing sablang inawad ku, uling mamantabe ya kanaku ing Dios.
9: Pepatukian na la kanaku ning ari ding mapilan a opisyal at sundalung pakakabayu ban akayabe ku king pamaglakbe king probinsia dane Albugan ning Ilug ning Eufrates. Inyang miras na ku, binie ku la ding sulat ning ari para karing gobernador.
10: Oneng inyang abalitan na iting Sanbalat ning Bet Horon at i Tobia, ing pamuntuk king probinsia ning Ammon, e la matula uling ating dinatang para king kapakanan da ring memalen na ning Israel.
11: Miras ku Jerusalem at menatili ku karin kilub ning atlung aldo.
12: Ala kung belitanan tungkul king obrang parapat na kanaku Jerusalem ning kakung Dios. King kapitangan ning bengi, mibangun ku at linual king siudad a kayabe ding mapilan a kapanalig. Metung yang animal ing dela mi, ing asno a seken ku.
13: Malalam ya pa ing bengi inyang meko ku king siudad. Dinalan kami king Pasbul dalan ning Kapatagan dane albugan, at kaybat minta ku dane mauli ning Sibul ning Dragon angga na king Pasbul dalan ning Basurahan. Linawe ku lang masalese ding melasak nang pader ning Jerusalem at ding pasbul dalan a mesilab.
14: Kaybat minta ku king Pasbul dalan ning Sibul at king Talaga ning Ari. Alang dalan ban makalabas ya ing asnong sasaken ku.
15: Inya king kapitangan ning bengi minta ku king Kapatagan ning Kidron at siniasat ke ing pader, at mibalik ku ketang delanan ku king Pasbul dalan ning Kapatagan.
16: Ala lang kabaluan ding opisyal nung nukarin ku minta at nung nanu ing depatan ku. Ala ku pa munamang belitanan karing kalupa kung Judio, ding pari, ding manimuna, ding pamuntuk o ninuman karing kayabe kaniting obra.
17: Kaybat ngakung sinabi karela, Akakit yu ing problemang liban tamo? Lasak-lasak ya ing Templo at silab la ding pasbul nang dalan. Tara, larinan ta la ding pader na ning siudad ban milako ta na king kamarinayan.
18: Sinabi ku naman karela nung makananu na kung pitnubayan at sinaupan ning Dios, at itang sinabi na kanaku ning ari.
: Ngarang mekibat, Tara na at magobra ta na. At pegumpisan da na ing obra.
19: Oneng pisunu-sunu da kami inyang abalitan da ri Sanbalat, Tobia, at ing metung a tau Arabia a mayayaus Gesem ing obrang pegumpisan mi. Ngara, Nanu ing kekong daraptan? Mag-rebeldi kayung laban king ari?
20: Ngakung mekibat, Papagtagumpen na kami ning Dios ning Banua. Talasuyu na kami at italakad mi yang pasibayu ing Templo. Oneng, ikayu, ala kayung dake o katuliran o nanuman keting siudad a iti.