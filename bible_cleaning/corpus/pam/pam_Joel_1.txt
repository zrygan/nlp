1: Iti ya ing mensahi na ning Ginu kang Joel a anak nang Petuel.
2: Pakiramdaman yu iti, ikong lalaking makatua;
: makiramdam kayu, ikong sablang atyu Juda.
: Atin na kayang milyaring anti kaniti
: king kekong kapanaunan o king kapanaunan ding kekong pengari?
3: Sabian yu iti karing kekong anak;
: ila karing anak da karela namang sabian
: at ila karing lahi ra sabian da naman.
4: E la pepatugut daratang ding durun karing tanaman;
: itang karelang tagan ding tinuki ila naman ding mengan.
5: Ikong lasenggu, migising kayu at kumiak;
: manangis kayu, ikong miminum alak,
: uling mesira la ding ubas a makatalagang gawan bayung alak.
6: Ding tutung dakal a durun lisuban da ing kekatamung gabun,
: masikan la at e mu la abilang;
: ding karelang ipan kasing taram da la ding ipan ning leon.
7: Tanaman tamung ubas sinira da la,
: at pengan tanaman tamung higera.
: Bikbak da lang balat da
: angga king ding sanga menimuti la.
8: Ikong memalen, kumiak kayu;
: kumiak kayung anti ing pamangiak ning dalaga king mete a kakaburi na.
9: Ala nang binutil ni alak man ban king Templo ibie;
: ding pari malungkut la uling ain king Ginu ala lang adala.
10: Alang makatanam karing marangle;
: ing gabun malungkut,
: uling ing binutil mesira;
: ding ubas melangi la ngan
: at mepanat lang olibong tanaman.
11: Ikong ortelanu, lungkut kayu;
: ikong magbante karing mulahan ubas,
: kumiak na ko man,
: uling ing trigu at ing sebada
: pati sablang tanaman mesira.
12: Ding tanaman a ubas, at tanaman a higera melanat la;
: melangi la ngan tanaman a mamunga;
: ing tula ding tau mewala na.
13: Ikong pari king altar susuyu,
: magaspang a imalan ing isulud yu at kumiak kayu!
: Templo kekayu yang luban ban karin manangis kabukas!
: Alang binutil ni alak man ban king kekong Dios iyampang.
14: Iyutus yu ing pamag-ayunu,
: maus kayung kapulungan!
: Pamuntuk kekayu lang tipunan
: pati ding sablang king Juda manuknangan;
: at kilub ning Templo maus kayu king kekong Dios!
15: Daratang ne ing aldo ning Ginu ,
: ing aldo nung kapilan ing Mayupaya ipagpa nang kasiran.
: Makatakut ing ipasari na ning aldong ita!
16: Ala tamung akarapat kabang kekatamung lalawan ing mesirang pupul.
: Ala nang tulang mayayakit kilub ning Templo ning kekatamung Dios.
17: Mamamate lang bini king malanging gabun.
: Alang binutil a malyaring isikap,
: inya ding kamalig a alang laman atyu la ngeni king kasiran.
18: King danup gagala la ding baka,
: uling alang dikut para karela;
: daralan lang kasakitan pati ding tupa.
19: Ginu , mamaus ku keka,
: uling ing pipagpastulan at ding tanaman melangi la,
: anti waring ing api ya ing sinilab karela.
20: Pati ding mabagsik a animal mamaus la keka,
: uling ding batis melangi la.