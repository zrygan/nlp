1: King kapitung bulan na ning banuang ita, i Ismael a anak nang Netanias at apu nang Elisama a miembru king pamilya ning ari at metung karing matas a pekapun ning ari, dinatang ya at ding apulung lalaki ban pakikitan ya king Mizpa i Gobernador Gedalias. Kabang mamangan lang miyabe-abe,
2: i Ismael at ding apulung lalaki begut da la ring espada ra at pete de i Gedalias.
3: Pete na la namang Ismael ding sablang Israelitang kayabe nang Gedalias king Mizpa at ding sundalus na ning Babilonia a mipaintagun atyu karin.
4: Kabukasan, bayu ating mekabalu king pangamate nang Gedalias,
5: walu lang pulung lalaki ding dinatang ibat king Sikem, Silo, at Samaria. Lebahas da la ring balbas da, ginabak da la ring imalan da at sinugat ing sarili da. Magdala lang binutil at insenso ban iyain king Templo.
6: Inya linual ya i Ismael ba na lang salubungan; manangis ya kabang lulual ya. Ngana karela inyang akayarap na na la, Malaus kayu ban akit ye i Gedalias.
7: Kabud kalub da king siudad, i Ismael at ding tauan na pete da la at inugse ding bangke ra king talaga.
8: Oneng ating apulung lalaki king grupu a sinabi kang Ismael, Dapat a mayap, e mu ke papaten! Atin keng trigu, sebada, larung olibo, at pulut-panilan a pakasalikut karing marangle. Inya e na la pete.
9: Maragul ya ing kulkul a kitmuan nang Ismael karing taung pete na. Iti ya ing kulkul a pepakulkul nang Aring Asa ban maging peka dipensa na laban kang Aring Baasa ning Israel.
10: Kanita binihag na lang Ismael ding anak nang babai ning ari at ding sablang tau ning Mizpa a penabilin nang Nebuzaradan, ing pekapun da ring sundalus, kang Gedalias. Binihag na la ngan Ismael at dela king bansang Ammon.
11: Abalitan nang Joanan at ding sablang manimuna da ring sundalus a kayabe na ing pamakamate depat nang Ismael.
12: Inya ila at ding tauan da tegalan de at atagal de king lele ning maragul a sibul karin king Gibeon.
13: Mesaya la ding bihag nang Ismael inyang ikit de i Joanan at ding manimuna da ring sundalung kayabe na
14: at milayi lang papunta karela.
15: Oneng i Ismael at ding walung lalaking tauan na mekatakas la kang Joanan at milayi la king bansang Ammon.
16: Kanita i Joanan at ding manimuna da ring sundalung kayabe na ilang miligtas karing taung binihag nang Ismael karin king Mizpa kaybat neng pete i Gedalias. Inya tinipun da la ring sundalus, ding anak, at ding kapun.
1718: Tatakut la karing tau Babilonia uling pete neng Ismael i Gedalias, ing lalaking gewa nang gobernador ning ari ning Babilonia. Inya meko lang papunta Ehipto ban aligtasan da la ring tau Babilonia. King pamaglakad da, migpaynawa la king Tsimham malapit king Betlehem.