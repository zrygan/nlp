1: Pigselebran ne king Jerusalem ning Aring Josias ing Piesta ning Pamaglagpus bilang parangal king Ginu , at king kalabing apat nang aldo ning mumunang bulan pete da la ring animal para king piesta.
2: Tituk na karing pari ing katungkulan a sukat dang gampanan king Templo ning Ginu at pekisabian na lang mayap king gampanan da sanang masalese.
3: Pekisabian na la naman ding Levita, ding talaturu na ning Israel a makatalaga king Ginu . Ngana karela, Idala ye ing sagradung Kaban ning Kasunduan king Templong pepagawa nang Aring Solomon a anak nang David. E yu ne kailangan pidaladala pa karing miyayaliwang lugal, nune suyuan ye ing Ginung kekayung Dios at ding memalen nang Israelita.
4: Ibili yu ing sarili yu agpang king kekayung pamilya at grupu at agpang karing katungkulan a tituk na kekayung Aring David at ing anak nang i Aring Solomon.
5: Talakad kayu karing mituldung sagradung lugal ban kanita ating makasadiang sumaup karing balang pamilya ding tau Israel.
6: Paten ye ing biserung tupa. Linisan yu ing sarili yu, agpang king aduan ning kautusan, at magsadia kayu para karing kalupa yung Israelita ban atuparan da la ring kautusan a binie na ning Ginu king kapamilatan nang Moises.
7: Minie yang atlung pulung libung biserung tupa at kambing i Josias para iyain da ring memalen king Piesta ning Pamaglagpus. Minie ya namang atlung libung toro.
8: Minie la naman ding opisyal na para karing tau, ding pari, at ding Levita. Di Hilkia, Zacarias, at Jehiel, ding mamahala king Templo ning Dios, minie lang aduang libu anam a ralan a biserung tupa at atlung dalan a toro karing pari para gamitan king Piesta ning Pamaglagpus.
9: I Conania, i Semaia at ing kapatad nang i Netanel, at i Hasabia, i Jeiel, at i Jozabad, ding manimuna da ring Levita, minie lang limang libung biserung tupa at limang dalan a toro ban gamitan da ring Levita king pamiyain ain-sakripisyu.
10: Inyang ayayus da na ing sabla para king Piesta ning Pamaglagpus, minta la ding pari at ding Levita karing sarasarili dang lugal, antimo ing inutus na karela ning ari.
11: Pete da la ring biserung tupa, at pisik da ring pari ing daya king altar kabang ding Levita babalatan da la ring animal.
12: Kaybat, pirake da la karing memalen, agpang karing karelang pamilya, ding ain-a-durulukan ban iyain da agpang king makasulat king libru nang Moises.
13: Linitsun de ing biserung tupa a mitalaga, agpang king tuntunan. Linutu ra karing kuran, kaldera, at palanggana ding banal a ain. Binie rang malalagua karing tau inyang lutu na.
14: Kaybat na nita, migsadia no mang pamangan ding Levita para karela at para karing pari a ibat king lahi nang Aaron, uling anggang bengi samal lang duruluk mabilug a animal at taba da ring ain-sakripisyu.
15: Makatalakad la karing lugal da ring Levitang manigtigan a ibat king lahi nang Asaf, agpang king inutus nang Aring David. Ila di: Asaf, Heman, at Jedutun, ing propeta na ning ari. E na la kailangan mako pa ding bante king pasbul uling ding magsadiang pamangan para karela ila ding kalupa rang Levita.
16: Merapat ing sabla king aldong ita agpang king inutus ning ari: ing pamanyamba king Ginu , ing pamagselebra king Piesta ning Pamaglagpus, at ing pamiyain karing ain-a-durulukan king altar.
17: Pigselebran de ring Israelitang atyu karin ing Piesta ning Pamaglagpus at ing Piesta ning Tinape Alang Lebadura kilub ding pitung aldo.
18: Ala pang makanyan a merapat a pamagselebra king Piesta ning Pamaglagpus manibat na kanitang panaun nang Samuel. Ala metung man karing meging ari ning Israel ing mekapagselebrang kalupa na ning kang Josias, ding pari, ding Levita, at ding sablang memalen na ning Juda, Israel, at Jerusalem.
19: Pigselebran de ing piesta kanitang kalabing walung banua na ning pamag-ari nang Josias.
20: Kaybat nang agampanan Aring Josias ing bage para king Templo, linual ya i Aring Neco ning Ehipto ban makigera king Carkemis banda na ning Ilug ning Eufrates. Linual ya i Josias ban pigilan ne,
21: oneng ngana ning tubud nang Neco, Ari ning Juda, e kata sukat mipapate. Aliwa ika ing kalaban ku nune ding kanakung kalaban. Sinabi na kanaku ning Dios ing magmalagua ku. Makapanig ya ing Dios kanaku, inya e mu ku sana kakalabanan, magkang ika ing paten na.
22: Oneng inari na king lub nang Josias ing labanan ne. E ne pekiramdaman ing Dios a migsalita king kapamilatan nang Neco. Inya migbalatkayu ya ban labanan ne i Neco karin king kapatagan ning Megido.
23: Pinana de ring mamana ning Ehipto at mesugat ya king paslu a tinud king katawan na. Inya ngana karing kayabe na, Ilako yu ku keti; grabi ya ing sugat ku.
24: Inya linipat de king aliwang karwahe; dela re king Jerusalem at karin ya mete. Kitkut de king kutkutan da ring ari. Pigkalungkutan da ring memalen na ning Juda at Jerusalem ing pangamate na.
25: Ginawa yang poesiang malungkut i propeta Jeremias para kang Aring Josias. Meging kaugalian na karing talapagkantang lalaki at babai ning Israel ing ikanta de ing poesia bilang kapigaganakan. Kakanta de pa angga ngeni at mayayakit ya king Libru da ring Tagulele.
26: Ing sablang depat nang Josias king panaun na ning pamag-ari na, antimo ing katapatan na king Dios at ing kapamintuan na karing kautusan,
27: at ing bie na manibat king kapupurmeruan angga king kawakasan makasulat king Istoria da ring Ari ning Israel at Juda.