1: King mua ning Ginu
: tikpan neng dalumdum ing Zion!
: Ing maligaya nang leguan
: inalilan nang kasiran.
: King aldo ning mua na
: pati Templo na gilutan na.
2: King alang lunus,
: ing Ginu lesak na la ding sablang baryu ning Juda.
: At lesak na pati ding kuta a dipensa ning bansa.
: Ing kayarian at ding pamuntuk na
: kamarinayan binie na karela.
3: King bigsikan ning mua na
: sikanan ning Israel bigsak na;
: e na katamu seupan inyang linusub lang kalaban.
: Mikakalabkab yang anting api laban kekatamu;
: ing sabla-sabla sinira na.
4: Mengari ya king metung a kalaban,
: paslu na kekatamu bignus na la ngan;
: pete no ngan detang tula tamu't kaluguran.
: Keti king Jerusalem
: ing mua nang mikakaluku kekatamu yang tikman.
5: Mengari ya king metung a kalaban,
: ing Ginu ya ing linasak king Israel a bansa na.
: Ding kuta at palasyu
: lasak na la ngan.
: Dela na karing memalen ning Juda
: ing lungkut a alang kalupa.
6: Linaso ne ing Templong kekatamung pititipunan nung nu ta ya sasamban;
: ding banal a aldo at ding Sabbath inangganan na na la.
: Ari at pari parehu dang tikman ing mua nang magdalang bigsikan.
7: Pepaburen ne ning Ginu ing altar na,
: at gilutan ne ing Templo nang banal.
: Peintulutan na lang kalaban pader na karela lang lasakan.
: Kinulisak la uli ning
: pamagtagumpe ra,
: king kakarinan a kanitang misan
: king mitmung tula karin ta ya sasamban.
8: Buri ning Ginu king ding pader ning Zion sukat lang idagsa;
: sikdan na la
: ban maging ganap ing pangalasak da.
: Ngeni ding tore at pader na makaragsa la uli ning pangalasak da.
9: Ding pasbul dalan ning siudad mitambunan la,
: mepakli la ding kabat da.
: Ing ari at ding taung marangal miyugse la king marayung lugal.
: Ing Kautusan e ne mituturu at mipapasiag,
: at ding propeta naman king Ginu ala na lang tatanggapan a vision.
10: Ding makatua nang lalaki ning Jerusalem
: tahimik lang pakalukluk king gabun,
: ating alikabuk karing karelang buntuk,
: at langgotsi ing makabalabal karing karelang katawan;
: ding dalaga king gabun pakaduku la ngan.
11: Mata ku mengaslak la,
: uli ning luang tutulu karela;
: ing lub ku saskup ya.
: Mepagal na ku kening lungkut,
: uli ning kasiran a dinatang karing kakung kabalen.
: Ding anak at ding bingut
: mangaliu la karing dalan ning siudad.
12: Danupan la at mau;
: ausan do ring karelang ima.
: Misakab la karing dalan; anti la waring sugatan
: at karing imang kandungan
: tunggal ditak daratang ing karelang kamatayan.
13: O Jerusalem, Jerusalem a pakamalan,
: nanu ing kakung sukat sabian?
: Makananu da kang saupan?
: Ala pang mirasnan king makanyan a kabilian.
: Ing kekang kasiran
: anti ing dagat a malapad; ala nang asilip pang kapanayan.
14: Ding kekang propeta kalaraman ing keka balu rang sabian;
: pirait da ka king karelang panaral.
: Kapilan man e ra pepakilala ing kekang pamikasala.
: Uli ra, e mu na aisip pa
: king kailangan ing sumisi ka.
15: Ding taung daralan king siudad
: lalawan da kang ating sunu.
: Pipiling-piling da lang karelang buntuk,
: at kaylian da ing pangalasak ning Jerusalem
: Iti ya wari ing siudad a malagu a pagmaragul ning yatu?
16: Insultuan da ka ding sablang kekang kalaban,
: at ing lawe da keka mataram.
: Pilabilabi da ka at insultuan; karelang sasabian,
: Ikua ta ya mu ring alasak!
: Iti ya ing aldo a malambat ta nang panenayan!
17: Ing Ginu lubus na nang agampanan ing tingka nang daptan
: king alang lunus sinira na kata ngan
: antimo ing bela na karing aldo milabasan.
: Tagumpe ing binie na karing kalaban tamu,
: at king kekatamung pangabigu tula ing karela binie ning Ginu .
18: O Zion, paburen mung
: ding mismung pader mu kulisak la king Ginu !
: Bengi't aldo paburen mung ing lua mu magus
: anti ing danum ning ilug.
: Gisanan mu ing kekang sikanan king tangis at king kalungkutan.
19: Mibangun ka king kekaban ning kabengian,
: king Ginu ulit-ulit maniawad;
: pusu mu keka yang ibuklat,
: maniawad kang lunus para karing kekang anak,
: karing anak a mamamate king danup king balang suluk ning siudad!
20: Lawan mu, O Ginu ! Keka lang balikdan ding kekang pasakitan!
: Ding babai karela lang kakanan ding anak
: a karelang pakamalan!
: Ding pari at propeta
: king mismung Templo paten da la!
21: Mete lang kayanakan at makatua,
: at karing dalan makalugmuk la;
: ding kabaintaunan at kadalagnan mete la karing espada da ring kalaban.
: King keyalang lunus pete mo ngan lubus
: king aldo ning kekang mua.
22: Kakung kalaban keka lang inagkat
: ban gawang bage makapangilabut king sablang kaku makapadurut.
: Ala metung mang mekaligtas
: king aldo ning kekang mua.
: Pete da lang kakung anak,
: ding kakung peparagul at pakamalan.