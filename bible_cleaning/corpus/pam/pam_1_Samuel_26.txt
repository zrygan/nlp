1: Kanita pigsarian de ring mapilan a tau Zif i Saul; belita ra king sasalikut ya i David king Bunduk ning Hakila a atyu king dane nang aslagan ning Jesimon.
2: Agad-agad yang minta i Saul king ilang ning Zif; kayabe na la ding atlung libung piling sundalus ning Israel ban panintunan de i David.
3: Migkampu ya i Saul king lele ning dalan ning Bunduk ning Hakila king banda nang aslagan ning Jesimon. Oneng menatili ya king ilang i David inyang abalitan nang panintunan neng Saul.
4: Mitubud yang ispia at abalu nang panintunan ne pin Saul.
5: Kanita minta ya i David king lugal nung nu ya migkampu i Saul. Miras ya king lugal nung nu ya matudtud i Saul; matudtud ya lele nang Abner a anak nang Ner at pekapun da ring sundalus na at makapadurut la karela ding sundalus na.
6: Kanita nganang David kang Ahimelek a Hiteo at kang Abisai a kapatad nang Joab at anak nang Zeruia, Munta ku king kampu nang Saul! Ninung tuki kanaku?
: Mekibat ya i Abisai, Aku, tukian da kayu!
7: Inyang benging ita pagulung yang linapit i David at i Abisai karing sundalus at ikit deng matudtud i Saul kilub ning kampu. Makatasak ya king gabun lele nang kabuntukan ing tandus nang Saul; matudtud ya lele nang Abner at makapadurut la ding sundalus na.
8: Kanita nganang Abisai kang David, King aldong iti binie ne ning Dios karing gamat yu ing kekayung kalaban. Paintulut yung tandusan kiang misan at saka ke itasak king gabun. E ke man kailangan tandusan makatadua.
9: Oneng nganang David kang Abisai, E me nananan! Alang ninumang lapastangan king pinili na ning Ginu a e mo sana mamayaran.
10: Ngana pang migsalitang David, Ing Ginu ya ing saksi at ya na ing bala kang Saul; mate ya mu rin; malyaring makilaban ya at kanita ya mate.
11: Oneng e na sana paintulut ning Ginu ing lapastanganan ke ing pinili na! Kuanan nia mu ing tandus na at itang lulanan danum a atyu king kabuntukan na at kaybat mako ta na.
12: Inya kinua neng David ing tandus at itang lulanan danum a atyu king kabuntukan nang Saul at saka na la meko. Alang metung mang menakit o makibalu o migising; menatili lang matudtud uling pepatudturan na lang maniaman ning Ginu .
13: Linipat ya kasumangid i David at tinalakad ya king babo ning bunduk-bundukan. Malaut-laut ne kanita karela.
14: Kaybat kinulait ya i David karing sundalus at kang Abner a anak nang Ner, Abner, daramdaman mu ko?
: Ninu ikang lilingasngas king ari? nganang mekibat Abner.
15: Pekibat nang David kang Abner, Bala ku sanang matapang ka at ala kang kalupa king mabilug a Israel? Obat e me binten masalese ing panginuan mung ari? Milub ya ing metung karing kanakung sundalus; pigtangkan neng paten ing ari oneng e mu balu iti!
16: E ustu ing depat mu. Sukat mung pakibatan iti. Saksi ya ing Ginu , sukat kang mate uling e me binten masalese ing ari a pinili na ning Ginu . Ngeni nukarin ya ing tandus na ning ari at itang lulanan danum a atyu lele nang kabuntukan?
17: Akilala neng Saul ing siwala nang David. Inya ngana, Ika pin yan, O anak kung David?
: Pekibat nang David, Aku pin pu, Makamal kung Ari.
18: Obat pakirakpan ne ning makamal a ari ing talasuyu na? Nanu pu wari ing gewa ku o pamikasala ku?
19: Nung dapat na ning Ginu ing pikasaman yu ku, sana milako ing mua yu kapamilatan na ning metung a ain. Nung sakali namang tau la ding makirapat kaniti, isumpa na la sana ning Ginu . Uli ra mepilitan kung mako king balen na ning Ginu ban sumuyu karing aliwang dios.
20: Ngeni e na sana paintulut ning Ginu ing mawala ku bie king aliwang lugal uling pakirakpan yu ku, O Makamal a Ari, samantalang metung ku mung mistulang pulgas; anti kung ayup a buri yung dakpan!
21: Kanita sinabi nang Saul, Mikasala ku. Mibalik na ka, O anak kung David. Pangaku kung e ra na ka nanan pa uling pepakit mung mal ya keka ing bie ku king aldong iti. Meging mistula kung mangmang at maragul ing depat kung kasalanan.
22: Pekibat nang David, Oyni ing tandus, Makamal a Ari! Tuburan ye ing metung karing kayanakan yu ba neng kuanan.
23: Ablasanan neng mayap ning Ginu ing balang taung makatuliran at tapat. King aldong iti binie na kayu kanaku ning Ginu , oneng e ke ninanan ing pinili ning Ginu .
24: Sana nung makananu keng pepakamalan ing bie yu makanyan ya naman sanang maging mal ing bie ku arapan ning Ginu , at ikabus na ku sana king sablang kaligaligan ku!
25: Kanita nganang Saul kang David, Bendisyunan na ka sana ning Dios, O anak kung David! Dakal ka pa gawan at magtagumpe ka.
: Meko ne i David at minuli nia naman i Saul.