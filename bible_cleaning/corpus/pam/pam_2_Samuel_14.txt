1: Apansinan nang Joab a anak nang Zeruia king tutu neng buring akit ning Aring David i Absalom.
2: Inya peparakit neng Joab ing metung a biasang babaing manuknangan king Tekoa. Ngana inyang mikit na la, Magkunwari kang manangis at misulud imalan ning pamagpaldas; e mu ayusan ing sarili mu ban mayakit king makaba nang panaun ing kekang pamagpaldas.
3: Kaybat, puntalan me ing ari at sabian mu ing sabian ku keka. At sinabi nang Joab itang sukat nang sabian ning babai king ari.
4: Minta ya king ari iting babaing tau Tekoa; dinuku ya arapan ning ari bilang pamamie galang at ngana, Saupan yu ku sana, O Makamal a Ari!
5: Kitnan ne ning ari, Nanu wari ing liligalig keka?
: Pekibat ning babai, Metung ku pung babaing mebalu, mete ne pu ing asawa ku.
6: Atin ku pung aduang anak a lalaki at mipate la kabang atyu la king marangle. Ala lang kayabe a malyaring manawat karela; pete ne ning metung ing metung.
7: At ngeni, Makamal a Ari, mua la ngan kanaku ding kamaganak ku. Ngarang sasabi kanaku, Ibie me kekami ing anak mung mekamate king kapatad na at paten mi ya bilang kabayaran king depat na. Makamal a Ari, lubus kung magdili-dili nung ibie ku ing aduan da ring kamaganak ku. Siguradung kawalan kung manintunan kabiayan at mabura ne lagyu ing meyangu-bie asawa ku.
8: Ngana ning ari, Muli na ka; aku na ing bala.
9: Ngana ning babai, Makamal a Ari, aku at ing pamilya ku ing mika pakibatan king nanumang lakbang a gawan yu; aliwa ikayu at ing pamilya yu.
10: Ngana ning ari, Nung ating mamatakut keka, isumbung me kanaku ban e na na ka pangabalanan.
11: Ngana ning babai, Makamal a Ari, iyabe yu ke sana king panalangin yu king Ginung kekong Dios ban e ne paten ning metung karing kamaganak kung magbenggansa ing anak kung makatagan.
: Ngana ning ari, Pangaku ku king lagyu na ning Ginu king e ya numanu balang ing anak mu.
12: Ngana pa ning babai, Atin ku pa pung buring sabian kekayu, nung ipaintulut yu.
: Ngana ning ari, Nanu ita?
13: Pekibat ning babai, Obat depatan yu ing e ustu karing memalen na ning Dios? Inatulan yu ing sarili yu ngening e ye paintulutan makapagbalik ing sarili yung anak a tinakas.
14: Mate tamu ngan; mengari tamung danum a miyugse king gabun a e na malyaring tipunan pasibayu. E na la pasibayung babalik a bie ning Dios ding mete, oneng makagawa yang paralan ing ari ban abalik ne ing taung miyugse.
15: Dinatang ku pu keti, Makamal a Ari, ban sabian kekayu king babalan da ku ring tau. Inya asabi ku king sarili ku ing pakisabian da kayu kayabe ing kapanayan a ibie yu ing kayaduanan ku.
16: Balu ku ing pakiramdaman yu ku at iligtas king kamaganak kung makamate king anak ku at kanaku. Inya e kami mitabi king gabun a binie na ning Dios karing memalen na.
17: Ngaku king lub ku, Dinan na kung kapanatagan ning amanu na ning makamal a ari, uling mengari kayu king anghel ning Dios, at balu yu nung isanu ing mayap at ing e mayap. Mananu na sanang mantabe ya kekayu ing Ginung kekong Dios.
18: Ngana ning ari, Kutnan da ka, at ing ipakibat mu kanaku ya ing katutuan.
: Opu, Makamal a Ari, ngana ning babai.
19: Ngana ning ari, Atin yang kamalayan i Joab kaniting sasabian mo?
: E ku pu malyaring e magsalitang katutuan kekayu, O Makamal a Ari. Opu, i Joab a talasuyu yu ya pu ing tinuru kanaku king sabian ku kekayu.
20: Depat na pung Joab iti ban mayaus kayu pansin king bage malilyari. Oneng ikayu, Makamal a Ari, biasa kayung anti ding anghel ning Dios at balu yu ing sablang bage malilyari keti king kayarian yu.
21: Kaybat na nita, pepayaus neng Aring David i Joab at ngana, Ngeni, Joab, ipaintulut ku keka ing ibalik me keti ing kayanakan a i Absalom.
22: At dinuku ya i Joab king ari bilang pamamie galang at kaybat sinabi na, Bendisyunan na kayu sana ning Dios. Tune abalu ku ngening aldong iti king katanggap-tanggap ku king kekong arapan, uling pekiramdaman yu ing kanakung kayaduanan.
23: Inya minta ya king Gesur i Joab at dinakit ne i Absalom, at inuli ne Jerusalem.
24: Sinabi na ning ari, Muli ya i Absalom keta king bale na; e ke buring akit. Inya king bale na karin ya menuknangan i Absalom at e ya pepakit king ari.
25: King panaun a ita, kasasantingan yang e mu nanu ing mabilug a Israel kang Absalom. Ala lang apintas kang Absalom manibat king buntuk angga na king talampakan na.
26: Makapal ya buak at paurud ya misan mu pabanua, pota mung tune neng malabung a malabung. Titimbang maygit aduang kilu ing buak na agpang king timbangan ning kayarian.
27: Atin yang atlung anak a lalaki at metung a anak a babai a milagyuan Tamar; metung yang malagung dalaga.
28: Adua yang banuang menuknangan king Jerusalem i Absalom, oneng e la mikit ning ari.
29: Pepayaus neng Absalom i Joab ban saupan neng makikit king ari, oneng e ya mebisa. Pasibayu neng pepayaus, oneng e ne naman mebisa i Joab.
30: Inya sinabi nang Absalom karing ipus na, Makiramdam kayu kanaku. Atin yang marangle sebada i Joab at kasiping nia mu ing kanaku. Munta kayu karin at silaban ye. Inya minta la karin at silaban de ing marangle nang Joab.
31: Kaybat na nita, pintalan neng Joab i Absalom at ngana, Ba't silaban de ring ipus mu ing kanakung marangle?
32: Pekibat nang Absalom, Aduang besis da kang pekisabian datang ban tuburan king ari at ikutang ing anti kaniti: Obat peparakit yu ku pa king Gesur? Mas masanting ing menatili ku karin kesa king atyu ku keti. Idala mu ku king ari ngeni mu rin, at nung mikasala ku, paburen mung paten na ku.
33: Inya minta ya kang Aring David i Joab at sinabi na itang sinabi nang Absalom. Pepayaus ne ning ari i Absalom, at dinatang ya at dinuku ya arapan ning ari. Tinggap ne ning ari at inuma ne i Absalom.