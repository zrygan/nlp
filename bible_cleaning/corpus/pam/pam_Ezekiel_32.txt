1: King mumunang aldo ning kalabing aduang bulan ning kalabing aduang banua na ning kekaming pangayugse, migsalita ya kanaku ing Ginu .
2: Ngana, Anak ning tau, dinan meng mabayat a babala ing ari na ning Ehipto. Ibie me iting mensahi ku: Mengari ka king leon libutad da ring bansa, oneng king kamatutuanan anti kang dapu a kakawe king ilug. Buburakan mu ing danum karing kekang bitis at dirinatan mu la ding ilug.
3: Dakpan da ka king kakung lambat potang mitipun na la ding dakal a bansa, at paburen ku lang iguyud de ing lambat king mamala.
4: Iyugse da ka king gabun at tipunan ku la ngan ding sablang ayup at animal ning yatu ban mangan keka.
5: Ikalat ku karing bunduk at king kapatagan ing buluk ning malalaso mung bangke.
6: Itugtug ku ing daya mu angga king kumalat babo da ring bunduk at katmuan na la ding batis.
7: Potang paten da na ka, takpan ke ing banua at patdan ku la ngan ding batuin. Salikut ya ing aldo kagulutan da ring biga at e ya sunlag ing bulan.
8: Patdan ku la ngan ding sablang sulu na ning banua at mibili ya king karalumduman ing kekang bansa. Aku, ing Ginung Dios , ing migsalita.
9: Maligalig la ding dakal a bansang e mu pa bitasang dimdam potang ikalat ku ing balita tungkul king kasiran a miras keka.
10: Mabigla la ding dakal a bansa king daptan ku keka. Potang iwasiwas ku ne ing espada ku, galgal la king takut ding ari. King aldo a miragsa ka, galgal la ngan king takut uling tatakut lang mate.
11: Nganang sasabi ning Ginung Dios king ari ning Ehipto, Arapan me ing espada na ning Babilonia.
12: Paburen ku lang ilage da la ring espada ra ding sundalus a ibat karing mabagsik a bansa at paten da la ring sablang memalen mu. Magisan la ding sablang memalen mu at ing aliwa pang bage a pagmaragul mu.
13: Paten ku la ding kekang baka king tulid ning balang talaga a piinuman. E na miburakan ing danum uling ala nang tumalas a tau o baka.
14: Paintulut kung magpanatag la at lumino ding kekang danuman at paburen kung magus la ding kekang ilug king mitmung kapayapan. Aku, ing Ginung Dios , ing migsalita.
15: Potang gawan ku neng alang ulagang bansa ing Ehipto at apate ku na la ding sablang manuknangan karin, kanita ra akilala king aku ing Ginu .
16: Iting mabayat a babala maging metung yang kantang mete. Ikanta de ring babai da ring bansa ban pagkalungkutan de ing Ehipto at ding sablang memalen na. Aku, ing Ginung Dios , ing migsalita.
17: Inyang kalabing limang aldo ning mumuna nang bulan ning kalabing aduang banua ning kekaming pangayugse, migsalita ya kanaku ing Ginu .
18: Ngana, Anak ning tau, magpaldas ka para karing sablang memalen na ning Ehipto. Padulungan mu la king kalalalaman a kayabe ding aliwang mayupayang bansa karin king tuknangan da ring mete.
19: Sabian mu karela
: Isipan yu galang king maygit kayu kalagu kesa king ninuman?
: Manabu kayu king kalalalaman a tuknangan da ring mete,
: at magkera karin libutad ding alang dios.
20: Miragsa la ding memalen na ning Ehipto a kayabe da retang mete king labanan. Makayaniu ne ing espadang makamate karela ngan.
21: Matula lang salubung karing tau Ehipto ding marangal nang bayani pati na detang mekilaban king panig ning Ehipto king tuknangan da ring mete. Ngarang kukulisak: Dinulung la keti ding alang dios a mete king labanan at oreti pakakera la!
22: Atyu ya karin ing Asiria; akit mu la nukarin mang suluk ding kutkutan da ring sundalus na. Mete la ngan deti king labanan,
23: at atyu la ding karelang kutkutan karing pekamalalam nang dake ning tuknangan da ring mete. Miragsa la ngan king labanan ding sablang sundalus na at makapadurut la ding karelang kutkutan king pantiun na. Makanyan man, pematakutan de reti king misan a panaun ing tuknangan da ring mabie.
24: Atyu ya karin ing Elam; akit mu la nukarin mang suluk ding kutkutan da ring sundalus na. Mete la ngan deti king labanan at dinulung la ngan e mesirkunsisyun king tuknangan da ring mete. Takut ing silbag da kanitang mabie la, oneng ngeni mete na la at makapase alang dangalan.
25: Makapase ya ing Elam libutad da retang mete king labanan, at makapadurut la ngan keya ding kutkutan da ring sundalus na. E la ngan mesirkunsisyun; mete la ngan king labanan. Takut ing silbag da kanitang mabie la, oneng ngeni mete na la at makapase alang dangalan. Akayabe da la retang mete king labanan.
26: Atyu ya karin i Mesek at i Tubal; akit mu la nukarin mang suluk ding kutkutan da ring karelang sundalus. E la ngan mesirkunsisyun; mete la ngan king labanan. Makanyan man, king misan a panaun takut ing silbag da karing mabie.
27: Inyang kitkut da la, e la midinan king parangal a kalupa da ring karing bayani king minunang panaun a linub king tuknangan da ring metea kayabe da ring karelang sandata; pakabili la ding espada ra king lalam dang buntuk at ding kalasag da king babo ding salu da. Tune lang meging mayupaya deting bayani kanitang milabas a panaun, inya meging pitatakutan la king tuknangan da ring mabie.
28: Makanyan lang mate at mabigu ding tau Ehipto libutad ding e mesirkunsisyun a mete king labanan.
29: Atyu karin ing Edom at ding ari na at pamuntuk. Kanitang misan, mayupaya lang sundalus, oneng pakapase la ngeni king tuknangan da ring mete at kayabe ding e mesirkunsisyun a mete king labanan.
30: Atyu la naman karin ding sablang prinsipi na ning norti at antimu rin ding tau Sidon. Kanitang misan a panaun sinalbag takut ing kayupayan da, oneng ngeni manabu lang alang dangalan king kalalalaman a kayabe da retang mete king labanan a makapase e mesirkunsisyun. Tatakman da naman ing mewalang dangalan da retang pupunta king tuknangan da ring mete.
31: King pamanakit da kareting mete king labanan mipasno ya pilubluban ing ari na ning Ehipto at ding sundalus na, nganang magsalita ning Ginung Dios .
32: Aku ing menagkat king ari na ning Ehipto ban pamatakutan la ding mabie, oneng ya ampon ding sablang sundalus na mate la at mipase kayabe da ring e mesirkunsisyun a mete king labanan. Ing Ginung Dios ya ing migsalita.