1: Purian ya ing Ginu !
: Purian me ing Ginu , O kaladua ku!
2: Purian ke ing Ginu kabang mabie ku;
: pagkanta ke ing Dios ku king kekaban ning bie ku.
3: E ka magtiwala karing mamuntukan a tau
: o king ninumang e makapagligtas keka.
4: Kamate ra magbalik la king alikabuk,
: at king aldong ita ing sablang balak dang gawan miyangganan.
5: Mapalad ya ing taung sasaupan na ning Dios nang Jacob,
: at magtiwala king Ginung Dios na,
6: ing miglalang king banua at yatu,
: at king dagat at king sablang atyu karela;
: tapat ya kapilan man.
7: Potang manatul ya, papanig ya karing malulupig,
: at babie yang pamangan karing danupan.
: Ing Ginu ya ing babie kalayaan karing bihag,
8: at pasalan na la mata ding bulag.
: Babangun na la ding mebigu;
: kaluguran na lang makatuliran.
9: Ingatan na la ning Ginu ding dayuan a manuknangan king kekatamung bansa;
: sasaupan na la ding mebalu at ulila,
: oneng ding balak da ring e mayap lalako na la.
10: Ing Ginu mag-ari ya king kapilan pa man,
: ing Dios mu, O Zion, mag-ari yang alang angga.
: Purian ya ing Ginu !