1: Bespera na kanita ning Piesta ning Pamaglagpus. Balu nang Jesus king dinatang na ing oras na ban mako ya keti king yatu at mibalik ne king Ibpa. Kaluguran na la ding bandi na a atyu king yatu at liguran na la angga king kawakasan.
2: Kasulu na lang Jesus ding alagad na king apunan. Alulan na na ning diablo king isip nang Judas Iscariote a anak nang Simon ing pamagtaksil kang Jesus.
3: Balu nang Jesus king ing sablang upaya binie na na ning Ibpa keya at king ibat ya king Dios at papunta ya king Dios.
4: Tinalakad ya i Jesus, likas ne ing piblas na at bebatan na ing sarili na king tualya.
5: Kaybat, mitugtug yang danum king palanggana at pegumpisan na lang inos a bitis ding alagad. At pinulis na la king tualyang makababat king awakan na.
6: Nganang Simon Pedro inyang lapitan neng Jesus, Ginu, ikang manos karing bitis ko?
7: Pekibat nang Jesus, E mu pa aintindian ing daraptan ku ngeni, oneng bandang tauli aintindian mu.
8: Sinabi nang Pedro, E ku la malyaring paos ding bitis ku keka!
: Pekibat nang Jesus, Nung e ka paos bitis kanaku, ala kang pangataid kanaku.
9: Sinabi nang Simon Pedro, Ginu, nung makanyan, e mu ding bitis ku ilang wasan mu nune pati na ding gamat ku at ing buntuk ku!
10: Nganang Jesus, E ne kailangan manos ing mindilu na, subali karing bitis na, uling malinis ne mabilug a katawan. At malinis na kayu, oneng e ikayu ngan.
11: Uling balu nang Jesus nung ninung magtaksil keya; inya sinabi na, E ikayu ngan malinis na kayu.
12: Inyang aos na na la bitis at asulud na nang pasibayu ing piblas na migbalik ya king lamesa. Nganang kinutang karela, Aintindian yu ing depat ku kekayu?
13: Ausan yu kung Maestro at Ginu at tinud kayu; uling makanyan ku pin.
14: Nung akung kekayung Ginu at Maestro inos da kayu bitis, ikayu man sukat kayung mipapanos bitis.
15: Dininan da kayung alimbawa ban daptan yu naman ing anti ing depat ku kekayu.
16: Ing katutuan sasabian ku kekayu: e ya maygit ing ipus king panginuan na ni e ya maygit ing tinubud king mitubud keya.
17: Balu yu la deting bage at mapalad kayu nung tuparan yu la!
18: E para kekayu ngan ing sasabian ku. Balu ku la ding kanakung pinili. Oneng sukat matupad ing sasabian ning kasulatan, Pildak na ku ning pepakan ku.
19: Ngeni pa sasabian ku na iti kekayu ban nung mapalyari na, paniwalan yu king Aku pin Ya.
20: Ing katutuan sasabian ku kekayu: ing tatanggap king ninumang tinubud ku, akung tatanggapan na at ing tatanggap kanaku tatanggapan ne itang mitubud kanaku.
21: Inyang asabi nang Jesus iti, melingasngas ya pilubluban at nganang migtapat, Ing katutuan sasabian ku kekayu: pagtaksilan na ku ning metung kekayu.
22: Mipaglalawe la ding alagad at e ra balu nung ninu ing amanuan na.
23: Makahilig yang malapit kang Jesus ing pakamalan nang dili karing alagad na.
24: Sininialan neng Simon Pedro at ngana, Ikutang mu na mo keya nung ninu ing amanuan na.
25: Inya linapit ya kang Jesus at kitang na, Ginu, ninu ing amanuan mu?
26: Pekibat nang Jesus, Isoso ke ing tinape at ing dinan ku kaniti, ya ita. At inyang asoso na ne ing tinape, inabut ne kang Judas, ing anak nang Simon Iscariote.
27: Inyang atanggap na neng Judas ing tinape, linub ya keya i Satanas. Nganang Jesus, Daptan mu nang agad ing sukat mung daptan!
28: Oneng alang makibalu metung man karing kasulu na nung baket sinabi na iti.
29: Uling i Judas ya ing talaingat karing salapi ra, ating minisip king pasaliwan neng Jesus king kailangan da para king piesta o parinan na lang limus ding pakakalulu.
30: Inyang apangan na neng Judas ing tinape, agad neng meko. Bengi na kanita.
31: Nganang Jesus kalako nang Judas, Ngeni mipaligayan ne ing Anak ning Tau at king kapamilatan na mipaligayan ya ing Dios.
32: Nung king kapamilatan na mipaligayan ya ing Dios, ing Dios naman paligayan neng agad ing Anak ning Tau.
33: Anak ko, ditak nang panaun ing akayabe yu ku. Panintunan yu ku oneng sabian ku kekayu ngeni itang sinabi ku karing Judio, E kayu makapunta king puntalan ku.
34: Babie ke kekayu ing metung a bayung kautusan: mikakalugud kayu. Nung makananu da kayung liguran, makanyan kayu namang mikakalugud.
35: Abalu da ring sablang tau king alagad da kayu, nung mikakalugud kayu.
36: Nganang kinutang Simon Pedro, Ginu, nu ka munta?
: Mekibat ya i Jesus, E ka makatuki ngeni kanaku ketang puntalan ku, oneng kaybat makatuki ka.
37: Nganang pasibayung kinutang Pedro, Ginu, obat e ku makatuki keka ngeni? Idame ku ing bie ku para keka!
38: Mekibat ya i Jesus, Idame mu ing bie mu kanako? Ing katutuan sasabian ku keka: alingad mu na kung mekatatlu bayu ya tulauk ing tatyo.