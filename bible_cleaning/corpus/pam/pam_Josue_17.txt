1: Miyabie ya ing metung a dake ning gabun karing mapilan karing pamilya a lahi nang Manase, ing pangane nang anak Jose. I Makir, ing tata nang Gilead, ya ing pangane nang anak Manase. Metung yang bayaning sundalus. Miyabie ya kang Makir ing Gilead at Bashan king dane nang aslagan ning Jordan.
2: Miyabie ya ing gabun banda nang albugan ning Jordan karing aliwang pamilya nang Manase; kari Abiezer, Helek, Asriel, Sikem, Hefer at Semida. Ila deti ring lalaking lahi nang Manase a anak nang Jose at ila ding pamuntuk da ring pamilya ra.
3: I Zelofehad, ing anak nang Hefer a anak nang Gilead a anak nang Makir a anak nang Manase, ala yang anak a lalaki; babai la ngan. Ing lagyu ra Mahla, Noa, Hogla, Milka, at Tirza.
4: Minta la kang Eleazar a pari at kang Josue a anak nang Nun at karing manimuna. Ngara, Inutusan ne ning Ginu i Moises ban dinan na kami, at ding kamaganak ming lalaki, metung a dake ning gabun ban maging bandi mi. Inya, agpang king inutus na ning Ginu , mirinan lang dake king gabun ampon ding kamaganak dang lalaki.
5: Iti ya ing sangkan nung inya i Manase tinanggap yang apulung dake karagdagan pa king Gilead at Bashan a atyu king dane nang aslagan ning Jordan,
6: anti na ning mirinan la namang gabun ding lahi nang babai at antimu rin ding lalaki. Miyabie ya ing gabun ning Gilead karing aliwang lahi nang Manase.
7: Ing gabun nang Manase manibat ya Aser angga ya Micmetat dane nang aslagan ning Sikem. Ing angganan na kanita tataglus yang papunta king mauli ban sakupan ding taung manuknangan Entapua.
8: Bandi nang Manase ing gabun a makapadurut king Tapua, oneng ing balen ning Tapua king angganan na bandi da ring lahi nang Efraim.
9: Ing angganan na pabaldug yang papunta king sapa ning Kana. Mangaintulid la kang Efraim ding siudad dane mauli na ning sapa agyamang atyu la king sakup nang Manase. Ing angganan nang Manase sinulung ya king dane nang norti ning sapa at miyangganan ya king Dagat ning Mediteraneo.
10: Atyu king dane mauli ing Efraim at ing Manase atyu king dane norti at ing angganan da dane albugan ya ing Dagat ning Mediteraneo; ayayabut ne king dane nang norti ing Aser at ing Isacar king dane nang aslagan.
11: Kilub da ring sakup nang Isacar at Aser, bandi na lang Manase ing Bet-sean at Ibleam ampon ding balen a makapadurut, antimu rin ing Dor itang atyu king lele ning dagat, ing Endor, Taanak, Megido ampon ding makapadurut a balen.
12: Oneng ding memalen ning Manase e ra la atabi ding taung manuknangan kareting siudad, inya menatili lang makatuknang karin ding Cananeo.
13: Agyamang masikan na la ding Israelita, e da la ngan tinabi ding Cananeo, oneng pinilit da lang magobra para karela.
14: Ngara ding lahi nang Jose kang Josue, Obat metung yang dake ning gabun ing binie mu kekami ban maging bandi mi? Tutu kaming dakal uling binendisyunan na kami ning Ginu .
15: Nung tutu kayung dakal, nganang mekibat Josue karela, at ing bulubundukan na ning Efraim tutu yang malati para kekayu, munta kayu king kagubatan, king sakup da ring Perezeo at ding Refaim, at linisan ye ing lugal a ita para kekayu.
16: Ngarang mekibat, Malati ya para kekami ing bulubundukan at atin lang karung bakal ding sablang Cananeo king kapatagan, detang manuknangan king Bet-sean ampon ding makapadurut nang balen at detang manuknangan king Kapatagan ning Jezreel.
17: Nganang Josue karing tribu nang Efraim at Manase ning dane Albugan, Tutu ing dakal kayu at mayupaya. Mika dake kayung maygit keng metung.
18: Maging bandi ye ing bulubundukan; agyamang gubat ya, kabud alinis ye maging bandi ye manibat king metung nang punta angga na king sumangid nang punta. Agyu yu lang itabi ding Cananeo agyamang atin lang karung bakal at masikan la.