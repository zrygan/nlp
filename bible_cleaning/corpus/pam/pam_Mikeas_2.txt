1: Makapangilabut ing kararasan da ring kera-kerang e matudtud kabang mibabalak lang e mayap! Kabuklat ning masala, kabud mirinan lang oportunidad, daraptan da itang e mayap a karelang binalak.
2: Kuanan da la ring marangle nung mangailangan la; nung bale na la man ding kailangan da, kakuanan da la naman. Ala yang kapilmian a bili ing pamilya na o ing pibandian na ning tau.
3: Inya sasabian na ning Ginu , Babalakan ke ing metung a kasakitan para kekayu at e ye malyaring alisian. Uli na ning miras kekayu, e na kayu pasibayung lumakad pang mitmung kayabangan.
4: Potang datang na ing panaun a ita, gamitan da ring tau ing kwentu tungkul kekayu antimong alimbawa na ning kabiguan at ikanta de iting kanta ning kabiguan tungkul king bie yung delanan
: Lubus keng misaldak!
: Kinua ning Ginu ing gabun mi,
: at binie na karing memihag kekami.
5: Uli na niti, potang datang ing panaun a misubling pasibayu iting gabun karing taung pinili na ning Ginu , e ya mirakayanan ing ninuman kekayu.
6: Ngarang sumabi kanaku ding tau, Patugut na kang manaral kekami! E ka magsalitang makanyan. E na ke ibili ning Dios king kamarinayan.
7: Misumpa la wari ding memalen na ning Israel? Milako ne wari kapibabatan ing Ginu ? Daptan na la wari ning Ginu ding bage a anti karen? E ya wari magsalitang mitmung ganaka karing darapat matulid?
8: Nganang makibat ning Ginu , Oneng ikayu manalakaran kayung anting kalaban da ring taung kanakung pinili. Agyang ding sundalus a mumuli ibat king gera isipan da king kauli ra bale mipanatag na la bili, oneng atyu kayu karin, manenayang maniamsam pati karing balabal da.
9: Panabi yu la ding babaing mebalu ning balen ku karing pibalebaleng karelang pakamalan, at leko yu karing karelang anak ing ligaya a makasadia kung ibie karela.
10: Sulung, mabating na kayu; ala nang karatunan pang makatagan keti. Uli da ring kasalanan yu datang at datang ing kasiran keti.
11: Ing propetang buri da ring taung deti ya ing propetang lakad-lakad mangalat kalaraman at kapamiraitnan at sasabing, Ing alak at matapang a inuman magus para kekayu.
12: Oneng ikayung mitagan a memalen na ning Israel tipunan da kayung miyabe-abe. Tipunan da kayung anting tupang mumuli king karelang kural. Anting pipagpastulan a mitmung tupa, mikatmuan yang pasibayu ing bansa yu karing dakal a tau.
13: Ibuklat ne ning Dios ing dalan para karela, at tairan na lang lumual ibat king pangayugse ra king aliwang bansa. Lumual lang mirarapal karing pasbul dalan ning siudad at lumakad lang malaya. Ing karelang ari, ing Ginu mismu, ya ing tumaid king paglual da.