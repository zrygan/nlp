1: Walu yang banua i Josias inyang meging ari ya king Juda, at mig-ari ya king Jerusalem kilub ding atlung pulu't metung a banua. I ima na ya i Jedida a anak nang Adaia ning balen ning Bozkat.
2: Gewa nang Josias itang katanggap-tanggap king Ginu . Tikian na ing mayap nang alimbawang Aring David a makatua na; e ya linisia king dalan a tiru na ning Ginu .
3: Inyang kalabing walung banua na ning pamag-ari nang Josias tinubud ne king Templo ning Ginu i Safan, ing kalihim ning palasyu a anak nang Azalia at apu nang Mesullam.
4: Ngana kang Safan, Munta ka kang Hilkia, ing Pekapun ding Pari. Sabian mu kang Hilkia king isadia na la ring salaping dela da ring tau king Templo ning Ginu a tinipun da ring guardia king pasbul ning Templo.
5: Ibie na la ring salapi karing lalaking mepili ban mamahala king pangalarin ning Templo ning Ginu . Ila ring mamayad karing maglarin king Templo ning Ginu antimo ring
6: kalpinteru, kanteru, karing manialing materialis, at batu.
7: E na kailangan ing maniawad lang kwenta uling tau lang tapat king obra da.
8: Nganang Hilkia inyang miras ne i Safan king Templo, Ikit ke king Templo ning Ginu ing libru ning Kautusan. Binie ne kang Safan at binasa ne.
9: Kaybat, minta ya king ari at ngana, Makamal a Ari, binie da la pu ring talasuyu yu ring salapi karing taung mamahala king pangalarin ning Templo ning Ginu .
10: At ngana pang sinabi, Atin ya pung binie libru kanaku i Hilkia. Binasa neng masikan king arapan na ning ari.
11: Inyang dimdam na ning ari ing mababasa king kautusan, ginabak na ing susulud nang imalan uli na ning lungkut na.
12: Inutus na kang Hilkia a pari, kang Ahikam a anak nang Safan, kang Akbor a anak nang Micaia, king kalihim a i Safan, at king mayordomong i Asaia
13: ing maniawad lang kausukan king Ginu para king ari at para king mabilug a Juda tungkul king turu na ning libru. Ngana pa karela, Maragul ing mua na kekatamu ning Ginu uling e ra gewa ding makatua tamu ing sukat marapat a sasabian na ning libru.
14: Inya meko ya ing paring i Hilkia, i Ahikam, i Akbor, i Safan, at i Asaia at minta la king babaing propetang i Hulda a manuknangan king bayung dake na ning Jerusalem. Sallum ing lagyu ning asawa na, ing anak nang Tikva at apu nang Haras; ya ing talaingat imalan king Templo. Belita ra kang Hulda ing milyari.
15: At ngana karela niting babaing propeta, Oyni ing pasabi na ning Ginu , ing Dios ning Israel, ketang mitubud kekayu kanaku
16: Parala kung kapahamakan keting lugal at karing memalen agpang king makasulat king libru a binasa na ning ari ning Juda.
17: Sikuil da ku at minie lang ain-a-durulukan karing aliwang dios. Pepamua ra ku king gewa da, milalablab ing mua ku karela at e matda.
18: Oyni naman ing sabian yu king aring mitubud kekayu: Aku, ing Ginu Dios ning Israel, mekiramdam ka king makasulat king libru,
19: uling sinisi ka at migpakumbaba arap ku, ginabak mu ing susulud mung imalan, at menangis inyang dimdam mung belan keng kasiran ing Jerusalem at ding memalen na. Gawan keng lugal a makatakut, lugal a gamitan da ring tau bilang metung a sumpa. Dimdam ku ing panalangin mu,
20: at e ku iparala ing kasiran a parala ku king Jerusalem kabang mabie ka. Paintulutan ku ing mate kang payapa.
: Mibalik la ring tubud kang Aring Josias a darala da ing mensahi.