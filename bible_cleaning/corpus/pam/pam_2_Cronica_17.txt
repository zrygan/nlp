1: Ing menalili kang Asa bilang ari ya ing anak nang i Jeosafat, at pekasadia ne ing kayarian na laban king Israel.
2: Pinuestu na la ding sundalus na karing mabilug nang sakup ning kayarian na ning Juda pati na karing siudad a pakakuta at karing siudad ning Efraim a abihag nang Asa a tata na.
3: Binendisyunan ne ning Ginu i Jeosafat uling tikian na itang mayap nang alimbawa ning makatua nang i David inyang anak pa ing bie na at e ya sinamba karing Baal.
4: Simban ne ing Dios nang tata na, pemintuan na la ding utus ning Dios, at e ya menugaling anti ding ari ning Israel.
5: Gewa neng matatag ning Ginu ing pamag-ari nang Jeosafat king Juda, at ding memalen dininan deng regalu. Inya meging mabandi ya at tune kagalang-galang.
6: Tula na ing sumuyung tapat king Ginu , at lesak na la ngan ding lugal a pisasamban da ring dayuan at ding simbulu na ning diosang i Asera king Juda.
7: King katlung banua na ning pamag-ari na tiburan na la ding opisyal nang i Benhail, Obadias, Zacarias, Netanel, at i Micaia ban turu karing siudad ning Juda.
8: Kayabe da la reting opisyal ding siam a Levita at aduang pari. Ding Levita ila di Semaia, Netania, Zebadia, Asael, Semiramot, Jeonatan, Adoniya, Tobia, at i Tobadoniya. Ding pari ila di Elisama at Jehoram.
9: Dela re ing libru ning Kautusan ning Ginu at minta la karing heganaganang balen ning Juda ban ituru da la ring tau.
10: Ing takut king Ginu miras karing heganaganang kayarian a makapadurut king Juda. Tatakut lang lumaban kang Aring Jeosafat.
11: Ding mapilan karing tau Filistia pigdala reng dakal a pilak at aliwa pang regalu, ding tau Arabia naman pigdala reng pitung libu at pitung dalan a tupa ampon pitung libu at pitung dalan a kambing.
12: Meragul nang meragul ing kayupayan na. Pepagawa yang dakal a kuta at mitatag dakal a siudad king mabilug a Juda,
13: at karin na pinondu ing kagamitan a misna king karakal. Pinuestu na la naman king Jerusalem ding sundalus a opisyal a masibukan king pamakilaban,
14: agpang karing pamilyang karelang penibatan. Ila deti: i Adna ya ing pekapun a ibat king lahi nang Juda a ating tatalnan a atlung dalan a libung sundalus;
15: i Jeohanan, ing katuki na, atin yang aduang dalan walung pulung libung sundalus;
16: at i Amasia, ing anak nang Zikri, atin yang aduang dalan a libung sundalus. Migkusa yang lub sinuyu king Ginu i Amasia.
17: I Eliada, ing mesubuk na katapangan, ya ing pekapun da ring sundalus a menibatan karing pamilya nang Benjamin. Atin yang aduang dalan a libung sundalus a pakakalasag at magdalang pana at paslu.
18: Ing kayaduangan na ya i Jeozabad a manibala karing dinalan walung pulung libung sundalus a manatiling makasadia king aus ning pamakilaban.
19: Ila deti ring lalaking sinuyu king ari ning Jerusalem, subali pa karetang pinuestu nang Jeosafat karing kuta da ring siudad ning mabilug a Juda.