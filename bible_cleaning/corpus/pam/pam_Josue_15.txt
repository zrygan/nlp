1: Miyabie karing lahi na ning tribu nang Juda ing gabun king dane mauli. Miraras ya king angganan na ning Edom at angga ya king ilang ning Zin king sikoti na dane mauli.
2: Iting angganan na king mauli manibat ya king sepu na ning Dagat a Mete, ketang dane ning dagat a makayarap king albugan
3: at manibat king Pidadalanan paukiat Akrabim munta yang papunta mauli angga na Zin. Tataglus ya king dane nang mauli ning Kades Barnea, dalanan ne ing Hezron at paukiat ya king Adar, salingku yang papunta Karka,
4: sumulung yang papunta Azmon at tukian ne ing sapa king angganan na ning Ehipto angga na king Dagat ning Mediteraneo nung nu ya mapupus ing angganan na. Iti ya ing angganan na ning Juda king dane mauli.
5: Ing angganan na king dane aslagan ya ing Dagat a Mete angga king lugal nung nu ya tutugtug ing Jordan.
: Karin ya magumpisa ing angganan na king bandang norti
6: at mamabut ya angga Bet Hogla, at tataglus ya king dane nang norti ning burul a durungdung king Kapatagan ning Jordan. Kaybat paitas ya king Batu nang Bohan ing anak nang Ruben,
7: manibat king Kapatagan ning Akor angga Debir at kaybat marap ya dane norti papunta Gilgal a makayarap king Pidadalanan paukiat king Adumim king dane nang mauli ning kapatagan. Tataglus ya ing angganan karing sibul ning Ensemes; lumual yang papunta Enrogel
8: at mukiat ya king Kapatagan ning Hinom king dane nang mauli ning bunduk-bundukan nung nukarin mayakit ya ing siudad da ring Jebuseo, ing Jerusalem. Ing angganan kanita tataglus ya angga king taluktuk na ning bunduk-bundukan king dane albugan ning Kapatagan ning Hinom, king sepu nang dane norti ning Kapatagan ning Refaim.
9: Manibat karin taglus ya karing Sibul ning Neftoa at lumual yang papunta karing siudad a malapit king Bunduk ning Efron. Karin ya liku papunta Baala o Kiriat Jearim,
10: nung nu ya dumurut dane albugan ning Baala papunta karing bunduk-bundukan ning Edom; sumulung ya king dane nang norti ning Bunduk ning Jearim o Kesalon, magbaba ya angga Bet Semes at lagpusan ne ing Timna.
11: Ing angganan kanita lumual yang papunta king bunduk-bundukan dane norti na ning Ekron, liku yang papunta Sikeron, lagpusan ne ing Bunduk ning Baala at sumulung ya angga Jamnia. Miyangganan ya king Dagat ning Mediteraneo,
12: at iti ya ing meging angganan na king dane albugan.
: Kilub da reting angganan karin la mibiebie ding lahi da ring pamilya nang Juda.
13: Antimo ing inutus ning Ginu kang Josue, ating dake ning gabun ning Juda a miyabie kang Caleb a anak nang Jefune a ibat king tribu nang Juda. Tinggap ne ing Hebron, ing siudad a bandi nang Arba, ing tata nang Anak.
14: Tinabi na lang Caleb ding lahi nang Anak lual na ning siudad; ila deti ring pamilya nang Sesai, Ahiman, at Talmai.
15: Manibat karin meko ya ban lusuban na la ding taung manuknangan Debir. Kanitang minuna mayayaus yang Kiriat Sefer iting siudad.
16: Nganang Caleb, Ipakasal ke ing anak kung i Acsa king kaninu mang lalaking makabihag king Kiriat Sefer.
17: Abihag neng Otniel a anak nang Kenaz a kapatad nang Caleb ing siudad. Inya binie neng Caleb i Acsa kang Otniel ban maging asawa na.
18: King aldo na ning kasal da pekisabian neng Otniel ing asawa na ban maniawad yang metung a marangle kang tata na. Kinuldas ya king sasaken nang asno i Acsa at kitnan neng Caleb nung nanu ing buri na.
19: Nganang mekibat, Mangailangan kung kulkul a pikuanan danum. Ing gabun a binie mu kanaku lugal yang malangi. Inya binie na lang Caleb ding sibul a atyu king makamatas at makababang lugal.
20: Iti ing gabun a tinggap da ring pamilya na ning tribu nang Juda ban maging bandi ra.
21: Ding siudad a atyu king marayung dili a bandi da na, ding atyu king angganan na ning Edom, antimo ing Kabzeel, Eder, Jagur,
22: Kina, Dimona, Adada,
23: Kedes, Hazor, Itnan,
24: Zif, Telem, Bealot,
25: Hazor Hadata, Keriot Hezron o Hazor,
26: Amam, Sema, Molada,
27: Hazar Gada, Hesmon, Betpelet,
28: Hazar Sual, Beerseba, Biziotia,
29: Baala, Iim, Ezem,
30: Eltolad, Kesil, Horma,
31: Ziklag, Madmana, Sansana,
32: Lebaot, Silhim, Ain, at Rimon. Adua lang pulu't siam a siudad heganagana ampon ding balen a makapadurut kareti.
33: Ding siudad a atyu king lele da ring bunduk ila ding Estaol, Zora, Asna,
34: Zanoa, Enganim, Tapua, Enam,
35: Jarmut, Adulam, Soco, Azeka,
36: Saaraim, Aditaim, Gedera, at Gederotaim. Labi lang apat a siudad ampon ding balen a makapadurut kareti.
37: Kayabe la munaman ding siudad ning Zenan, Hadasa, Migdalgad,
38: Dilean, Mizpa, Jokteel,
39: Lakis, Bozkat, Eglon,
40: Cabon, Lamam, Kitlis,
41: Gederot, Bet-dagon, Naama, at Makeda. Labi lang anam a siudad ampon ding balen a makapadurut kareti.
42: Kayabe la munaman ding siudad ning Libna, Eter, Asan,
43: Ifta, Asna, Nezib,
44: Keila, Aczib, at Maresa. Siam lang siudad ampon ding balen a makapadurut kareti.
45: Kayabe ya ing Ekron at ding balen at ding baryu na
46: at ding sablang siudad at balen malapit Asdod, manibat Ekron angga na king Dagat ning Mediteraneo.
47: Kayabe ya naman ing Asdod at ing Gaza ampon ding balen da at baryu ra a mamangga king sapa king angganan na ning Ehipto at ning bebe na ning Dagat ning Mediteraneo.
48: Karing bulubundukan kayabe la naman ding siudad ning Samir, Jatir, Soco,
49: Dana, Kiriat Sefer o Debir,
50: Anab, Estemoa, Anim,
51: Gosen, Holon, at Gilo. Labi lang metung a siudad ampon ding balen a makapadurut kareti.
52: Kayabe la munaman ding siudad ning Arab, Duma, Esan,
53: Janim, Bet Tapua, Afeka,
54: Humta, Hebron, at Zior. Siam lang siudad ampon ding balen a makapadurut kareti.
55: Kayabe la munaman ding siudad ning Maon, Carmel, Zif, Juta,
56: Jezreel, Jokdeam, Zanoa,
57: Kain, Gibea, at Timna. Apulu lang siudad ampon ding balen a makapadurut kareti.
58: Kayabe la munaman ding siudad ning Halhul, Bet-zur, Gedor,
59: Maarat, Betanot, at Eltekon. Anam lang siudad ampon ding balen a makapadurut kareti.
60: Kayabe la munaman ding siudad ning Kiriat Baal o Kiriat Jearim at Rabba. Adua lang siudad ampon ding balen a makapadurut kareti.
61: King disyerto naman kayabe la ding siudad ning Bet Araba, Midin, Secaca,
62: Nibsan, ing Siudad ning Asin at Engedi. Anam lang siudad ampon ding balen a makapadurut kareti.
63: Oneng ding tau Juda e ra la atabi ding Jebuseo a manuknangan Jerusalem. Inya angga man ngeni manuknangan la pa karin ding Jebuseo.