1: King Ramataim-Zofim, karin king bulubundukan a sakup ning Efraim, ating metung a taung milagyuan Elkana. Anak neng Jeroham at ding makatua na ila di Elihu, Tohu, at ing Efrateong i Zuf.
2: Adua ya asawa: Ana ya lagyu ing metung at i Penina ing kadua. Mikayanak ya kang Penina, oneng ali ya kang Ana.
3: Balang banua pupunta ya i Elkana king Silo ban samba at miyain ain-sakripisyu king Ginung Mayupaya. Ding adua nang anak Eli, di Ofni at Fineas, susuyu la karin bilang pari.
4: Potang miyain yang ain-sakripisyu i Elkana darakayanan ne i Penina at ding sabla nang anak a lalaki at babai;
5: oneng agyamang kaluguran ne i Ana metung ya mung dake ing babie na uling ala yang anak.
6: Parati neng pamakarine ning karibal nang i Penina.
7: Gagawan nang Penina iti balang banua neng pupunta la king bale ning Ginu . Inya manangis ya i Ana at e bisang mangan.
8: Nganang Elkana a asawa na, Ana, obat manangis ka at e mamangan? Obat malungkut ka? E ku wari maygit karing apulung anak a lalaki para keka?
9: Misan, kaybat dang mengan karin Silo, tinalakad ya i Ana. Ing paring i Eli naman makalukluk ya lele na ning pasbul ning bale ning Ginu .
10: Tutung mabayat ing panamdaman nang Ana. Menalangin ya king Ginu kabang manangis yang kapait-paitan.
11: Nganang ginawang panata, O Ginung Mayupaya, nung pakiramdaman yu ku, nung saupan yu ku at dinan metung a anak a lalaki, italaga ke kekayu kabang bie na at e ke paputut a buak.
12: Pagumasdan na ne man palang Eli i Ana kabang manalangin ya.
13: Gagalo ya labi oneng ala yang daramdaman i Eli king sasabian na uling manalangin ya king pilubluban na; inisip nang Eli king malasing ya.
14: Inya nganang Eli, Angga pa kapilan ing alben da kang malasing? Muli na ka ban milako ka lasing!
15: E ku pu malasing, nganang Ana. E ku miminum alak o nanumang inuman a makalasing.
16: E yu sa isipan ing ala kung kwentang babai; bubugnus ku mu king Ginu ing sakit ning lub ku.
17: Nganang Eli, Muli na kang payapa at sana ibie na keka ning Dios ning Israel ing aduan mu.
18: Pasalamatan ku pu ing ganaka yu kanaku, nganang Ana. Kaybat minuli ne. Mengan ya at mayan ne panamdaman.
19: Kabukasan, maranun yang migising i Elkana at ing pamilya na at sinamba la king Ginu ; kaybat mibalik na la king bale ra karin Rama. Sipingnan neng Elkana ing asawa nang i Ana, at pekiramdaman na ning Ginu ing aduan na.
20: Mebuktut ya i Ana at beit ne ing metung a anak a lalaki. Samuel ing lagyung binie na king anak uling ngana, Binie ne ning Ginu kanaku.
2122: E ya tinuki i Ana inyang minta ya i Elkana at ing mabilug nang pamilya ban miyain king ain-sakripisyung yayain na balang banua at ban tupad king pangaku na. Ngana king asawa na, Ituki ke ing anak arapan ning Ginu potang miyawat ne, at karin ne manuknangan kabang bie na.
23: Nganang Elkana, Gawan mu ing nanumang isipan mung mayap daptan. Panayan mu neng miyawat ing anak. Saupan na ka sanang makatupad ning Ginu king pangaku mu. Makanyan yang e tinuki i Ana, at sinese ne ing anak na angga na king inawat ne.
24: At inyang ayawat na ne, tiki ne king Silo. Migdala yang metung a torong atlung banua tua, atlung pulu't anam a litrung arina at metung a lulanan a ating alak; at dela ne ing anak na king bale na ning Ginu karin king Silo agyamang anak ya pa mu.
25: Kaybat deng kinatat ing toro dela re ing anak kang Eli.
26: Nganang Ana, Mayalang galang na ku mo pu, aku pu itang babaing makatalakad siping yu at menalangin king Ginu .
27: Oyni pu ing anak a inawad ku king Ginu ; pekiramdaman na pu ing inawad ku.
28: Ngeni aku naman pu babie ke king Ginu ; kabang mabie ya, suyuan ne pu ing Ginu .
: At simban de karin ing Ginu .