1: Ngana ning Ginu kang Moises,
2: Ituki me i Aaron at ding anak nang lalaki karin king pasbul ning Toldang tuknangan ku. Idala mu ing imalan-pari, ing larung paglania, ing biserung toro para king ain-a-kapamayaran-king-kasalanan, ding aduang lalaking tupa, at ing basket a maki tinape alang lebadura.
3: Tipunan mu la karin ding memalen ning Israel.
4: Tiparan nang Moises itang inutus na ning Ginu . Inyang makatipun na la karin ding tau,
5: ngana karela, Ing daptan ku ngeni ya kabud itang inutus nang gampanan ku ning Ginu .
6: Pepalapitan neng Moises i Aaron at ding anak nang lalaki agpang king aduan nang pamaglinis ning kautusan, at saka na la pepandiluan.
7: Kaybat na nita, pepasulud ne ing barung ating takde makaba at ing balabal kang Aaron ampon ing paha king awakan na. Pepasulud nia naman ing efod at pinilmi ne iti king kapamilatan na ning mapinung babat.
8: Pepasulud ne ing takap-salu at saka na la binili kilub da ring Urim at Tumim.
9: Timpak nia naman ing turban king buntuk na at king kanuan na ing gintung lamina, ing banal a tanda ning ordinasyun na, agpang king inutus na ning Ginu .
10: Inyang merapat na ing sablang iti, kinua neng Moises ing larung paglania at saka ne pisikan kaniti ing Toldang tuknangan ning Ginu ampon ing sablang atyu karin. King anti kaniting paralan na telaga ing sabla-sabla para king Ginu .
11: Kinangwa ya pang ditak king laru at saka ne pisikan pitung besis ing altar, ding kasangkapan, ing palanggana ampon ing talpakan na niti ban mitalaga la para king Ginu .
12: Inordinan ne i Aaron king kapamilatan na ning pamitugtug ditak a larung paglania king buntuk na.
13: Kaybat na nita, pepalapitan na lang Moises ding anak nang lalaking Aaron at pepasuluran na lang barung ating makaba takde; bebat na la ding paha karing awakan da at saka na la binili ding malating kupia karing buntuk da, agpang king inutus na ning Ginu .
14: Kaybat na nita, pepakua neng Moises ing biserung toro para king ain-a-kapamayaran-king-kasalanan. Timpak neng Aaron at ding anak nang lalaki ding gamat da king buntuk na ning animal.
15: Pete neng Moises ing toro at saka ya kinangwang ditak a daya. At king taliri na kinangwa yang ditak a daya at kiskas na iti karing sagu a atyu king altar ban italaga ne. Kaybat, sinabug na ing mitagan king daya king talpakan na ning altar bilang pamitalaga kaniti at ing pangadalise na.
16: Kinua nang Moises ing sablang taba ning laman lub, ing masanting nang dake ning ate ampon ding aduang batu at pati na ing taba ra. Dilukan na ngan iti king altar.
17: Kinua na naman itang mitagan king toro at pati na ing balat, karni, at bituka. Dilukan na naman iti king lual na ning kampu, agpang king inutus na ning Ginu .
18: Kaybat na nita, kinua neng Moises ing lalaking tupa para king ain-a-durulukan. Timpak na la ring gamat nang Aaron at ding anak nang lalaki king buntuk na ning lalaking tupa.
19: Kaybat pete neng Moises ing tupa. Sinabug na ing daya king paligid na ning altar.
20: Kinatat ne ing tupa at dilukan ne king altar ing buntuk ampon ing pirapirasung laman at taba, agpang king inutus na ning Ginu .
21: At kaybat nang meluglug ning laman lub at ding bitis, dilukan neng Moises ing kabilugan a lalaking tupa. Iting ain-a-durulukan metung yang ain-a-pamangan; babie tula kanaku, ing Ginu , ing bau na niti.
22: Kaybat na nita, kinua neng Moises ing kaduang lalaking tupa a makatalaga para king ordinasyun da ring pari. Timpak na la ring gamat nang Aaron at ding anak nang lalaki king buntuk na ning tupa.
23: Pete neng Moises ing tupa at kinangwa yang ditak king daya at kiskas na iti king pingul ning balugbug nang wanan Aaron, king tindaragul na ning gamat nang wanan at king tindaragul ning bitis nang wanan.
24: Inyang merapat na ita, pepalapitan na la ding anak nang lalaking Aaron, at saka na la kiskasan daya karing pingul dang balugbug a wanan, karing tindaragul da ring gamat dang wanan at karing tindaragul da ring bitis dang wanan. Sinabug nang Moises itang mitagan a daya king paligid na ning altar.
25: Kaybat na nita, kinua na ing taba at ing taba king iki ampon ning laman lub at ing masanting nang dake ning ate, ding aduang batu ampon ing taba ra at ing bitis a wanan king tauli.
26: Kinangwa yang metung a tinape alang lebadura king basket a makatalaga para king Ginu , metung a tinape linutu king taba, at metung a tinape maimpis. Binili na la reti king babo na ning taba at ning tauli nang bitis a wanan ning tupang mepate.
27: Kaybat, timpak na ngan iting pamangan king gamat nang Aaron at karing anak nang lalaki, at inain da naman iti bilang makapasubaling regalu king Ginu .
28: Kinua nang pepasibayung Moises karela iting pamangan at saka na dilukan king altar babo ning ain-a-durulukan bilang ain-para-king-ordinasyun. Iti metung yang ain-a-pamangan at babie tula kanaku, ing Ginu , ing bau na niti.
29: Kaybat na nita, kinua neng Moises ing salu ning tupa, at inain ne bilang makapasubaling ain king Ginu . Iti ya ing meging dake nang Moises king lalaking tupang miyain para king ordinasyun. Tiparan na ngan Moises ing sabla, agpang king inutus na ning Ginu .
30: Kinangwa yang ditak king larung paglania i Moises ampon ditak ketang daya a atyu king altar, at pisikan ne kaniti i Aaron ampon ding anak nang lalaki. Pisikan na naman itang susulud dang imalan. King makanyan a paralan na la telaga at pati na ing susulud dang imalan.
31: Kaybat na nita, nganang Moises kang Aaron at karing anak nang lalaki, Idala yu ing karni king tulid nang pasbul ning Toldang tuknangan ning Ginu . Ilutu yu at kanan karin pati na ing tinape a makalulan king basket da ring ain-para-king-ordinasyun, agpang king inutus na ning Ginu .
32: Dulukan yu ing nanumang mitagan a karni o tinape.
33: E kayu mamako king tulid na ning pasbul ning Tolda kilub ding pitung aldo anggang e meyari ing seremonia na ning kekayung ordinasyun.
34: Inutus na ning Ginu ing gampanan tamu king aldong iti ing merapat ban milako ing kasalanan yu.
35: Manatili kayu tulid na ning pasbul ning Tolda kilub ding pitung aldo at bengi. Iti ya ing utus na ning Ginu . Tuparan yu sa ing utus na ban e kayu mangamate.
36: Inya tiparan nang Aaron ampon ding anak nang lalaki ing sablang inutus na ning Ginu king kapamilatan nang Moises.