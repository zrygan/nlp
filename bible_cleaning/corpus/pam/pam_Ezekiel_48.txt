1: Oreti ding lagyu da ring tribu a maging batayan king gabun a mangaintulid king metung at metung: king tribu neng Dan itang dake a magumpisa king angganan na ning dane norti papunta king Hetlon angga Lebohamat at Hazar-enon bandang mauli ning Damasco.
2: King tribu neng Aser itang dake a angganan na ning Dan a magumpisa king dane aslagan angga king dane albugan.
3: King tribu neng Neftali itang dake angganan ning Aser a magumpisa king dane aslagan angga king dane albugan.
4: King tribu neng Manase itang dake angganan ning Neftali a magumpisa king dane aslagan angga king dane albugan.
5: King tribu neng Efraim itang dake angganan ning Manase a magumpisa king dane aslagan angga king dane albugan.
6: King tribu neng Ruben itang dake angganan ning Efraim a magumpisa king dane aslagan angga king dane albugan.
7: King tribu neng Juda itang dake angganan ning Ruben a magumpisa king dane aslagan angga king dane albugan.
8: Ikawani ya para king makabukud a gamit itang dake atyu king angganan na ning Juda a magumpisa king dane aslagan angga king dane albugan. Sukad ya iting labing anam a kilometru king lualas king dane norti angga king dane mauli, at makanyan ya naman a sukad manibat king dane aslagan angga king dane albugan. Keting dake ya italakad ing Templo.
9: Iting makabukud a dake ning gabun a mitalaga para king Ginu sukat yang labing anam a kilometru king kaba at labing aduang kilometru king lualas.
10: Oyni ing tukian potang partian ya iting makabukud a lugal para king Ginu labing anam a kilometru king kaba, at anam a kilometru king lualas ing para karing pari. Italakad ya king libutad ing Templo ning Ginu .
11: Para karing pari ya iting dake, ding lahi nang Zadok, uling sindu ra ing pamanupad karing kautusan ku agyang ginulut la kanaku ding Israelita. E la mekiapus karing Levita.
12: Para karela ya itang dake niting gabun a mibukud siping ding Levita at mitalaga king Ginu .
13: Para karing Levita ya itang magumpisa king angganan king sakup ding pari king dane mauli; labing anam a kilometru ya manibat king aslagan anggang albugan, at anam a kilometru ya manibat king norti anggang mauli.
14: E ra malyaring ipisali iti o ipaglibe o ilipat kaninu man uling sagradu iting mesabing gabun at mitalaga para king Ginu .
15: Itang mitagan a sukad a atlung kilometru king kalualas at labing anam a kilometru king kakaba para karing sabla ya. Iti e ya sagradu, oneng malyari deng gamitan pituknangan da. Kailangan ing atyu libutad ing siudad.
16: Iti ya ing maging sukad na ning siudad: aduang libu limang dalan at aduang pulung yarda ya king kaba at king lualas. Inya kuadradu ya.
17: Milakuan kayung bakanting dinalan apat apulung yarda a makapadurut king siudad.
18: Itang mitagan king mingatba a mamabut ketang dake para king Ginu tia anam a kilometru ampon atlung kilometru king bandang aslagan at anam a kilometru ampon atlung kilometru king albugan. Para kareta yang taung manuknangan king siudad. Malyari deng pitamnanan ban mika pamangan la.
19: Ninuman ing manuknangan king siudad a ita, nu mang tribu ya ibat, malyari neng tamnanan ing gabun a ita.
20: Labing aduang libu at siam apulu't lima metru kuadradu ing sablang gabun a italaga para king Ginu at king siudad.
2122: Itang mitagan a gabun king dane aslagan at albugan na niting lugal nung nu ya makatalakad ing Templo, ing gabun da ring pari, at ding Levita at ning siudad mangaintulid king prinsipi. Mamabut iti king aslagan angga king angganan na king aslagan at king albugan angga king Dagat ning Mediteraneo, at ing angganan na king dane norti king dake a sakup ning Juda at king dane mauli itang dake a sakup ning Benjamin.
23: Ing dake da naman ding aliwang tribu ya iti: itang metung a dake manibat king aslagan angga king albugan mangaintulid king tribu ning Benjamin.
24: Lele na ning angganan na ning tribu ning Benjamin manibat king dane aslagan angga king dane albugan mangaintulid king tribu ning Simeon.
25: Lele na ning angganan na ning tribu ning Simeon magumpisa king dane aslagan angga king albugan mangaintulid king tribu ning Isacar.
26: Lele na ning angganan na ning tribu ning Isacar magumpisa king dane aslagan angga king albugan mangaintulid king tribu ning Zebulun.
27: Lele na ning angganan na ning tribu ning Zebulun magumpisa king dane aslagan angga king albugan mangaintulid king tribu ning Gad.
28: King bandang mauli, ing angganan na nitang dake ning tribu ning Gad magumpisa ya king Tamar at angga ya king danuman ning Meribat Kades, angga king angganan ning Ehipto at angga king Dagat ning Mediteraneo.
29: Makanyan yeng pipartian ing gabun para karing tribu na ning Israel, nganang sinabi ning Ginung Dios .
30: Oreti naman ding kaayusan da ring pasbul dalan na ning siudad ning Jerusalem: king dane norti, aduang libu limang dalan at aduang pulung yarda ya king lualas
31: a ating atlung pasbul dalan para karing tribu nang Ruben, Juda, at Levi. Dinan lang lagyu deting pasbul dalan agpang karing lagyu da ring tribu ning Israel.
32: King dane aslagan, aduang libu limang dalan at aduang pulung yarda ya king lualas a atin munamang pasbul dalan para karing tribu nang Jose, Benjamin, at Dan.
33: King dane mauli, aduang libu limang dalan at aduang pulung yarda ya king lualas a atin munamang atlung pasbul dalan para karing tribu nang Simeon, Isacar, at Zebulun.
34: King dane albugan, aduang libu limang dalan at aduang pulung yarda ya king lualas a atin munamang pasbul dalan para karing tribu nang Gad, Aser, at Neftali.
35: Apulung libu at walung pulung yarda ing makapadurut nang sukad ning siudad. Manibat king aldong iti, ing lagyu na ning siudad ya iti: Atyu Keti ing Ginu .