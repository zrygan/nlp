1: Ngana kanaku ning Ginung Dios , Anak ning tau, magsalita kang laban kang Gog, ing matas a pekapun da ring bansang Mesek at Tubal. Sabian mu kang Gog king aku ing kalaban na.
2: Ibalik ke king lakad na at tairan keng lumual king marayung norti angga king miras ya karing bunduk ning Israel.
3: Kaybat na nita, siran ke ing pana a atyu king kayli nang gamat at ibalag ding paslu a atyu king gamat nang wanan.
4: I Gog at ding sundalus na ampon ding kakampi na mate la king kabundukan ning Israel, at paburen kung ding bangke ra maging pamangan da la ring sablang ayup at malyap a animal.
5: Miragsa lang mate king marangle. Aku, ing Ginung Dios ing migsalita.
6: Gawa kung maragul a silab king bansang Magog at karing sablang balen king lele ning dagat nung nu la manuknangan payapa ding tau, at kanita na akilala ning metung at metung king aku ing Ginu .
7: Pakasiguraduan ku king ing kanakung balen Israel akilala ne ing banal kung lagyu, at e ku na paintulut ing malapastangan ya ing lagyu ku. Kanita ra akilala ding bansa king aku, ing Ginu , ing banal nang Dios ning Israel.
8: Ngana pa ning Ginung Dios , Ing aldo a binggitan ku siguradu yang datang.
9: Mamaglual la ding taung manuknangan karing siudad na ning Israel at pulutan da la ring malakuan a sandata ban gawan da lang panangab. Gawan da lang panangab ding kalasag, ding pana, ding paslu, ding tandus ampon ding palupalu at e la kakulangan panangab kilub da ring pitung banua.
10: E na kailangan pa ing manintun lang dutung king marangle o mangutud king kagubatan, uling atyu la karela ding melakuan a sandata ban gawan panangab. Kuanan da la pibandian detang karela mengua, at samsamanan da la detang meniamsam karela. Ing Ginung Dios ya ing migsalita.
11: Ngana ning Ginu , Potang mapalyari na iting sabla, dinan keng pikutkutan i Gog karin king Israel, king Kapatagan da ring Maglakbe, dane nang aslagan ning Dagat a Mete. I Gog at ding sablang sundalus na karin la mikutkut at ing kapatagan mayaus yang Ing Kapatagan da ring Sundalus nang Gog.
12: Mangailangan lang pitung bulan ding memalen na ning Israel ban akutkut da la ring mete, at ban pasibayu yang luminis ing bansa.
13: Sumaup ya ing metung at metung king bansa ban mikutkut la at uli na niti miparangalan la deti king aldo ning pamagtagumpe ku. Aku, ing Ginung Dios , ing migsalita.
14: Kaybat dang milabas ding pitung bulan, mamili lang lalaking lumibut king mabilug a bansa ban manintun pang mitagan a mete, at ikutkut da la. Daptan da iti ban luminis ya ing bansa.
15: Kabang dudulung la at sasaka king bansa, dinan deng tanda lele na ing balang butul ning tau ban panakit da kaniti ding mangutkut ikutkut da la king Kapatagan da ring Sundalus nang Gog.
16: Mika balen a makasiping karin a mipamalagyuan king lagyu da ring sundalus nang Gog. Makanyan yang maging malinis pasibayu ing bansa.
17: Ngana kanaku ning Ginung Dios , Anak ning tau, ausan mu la ngan ding sablang miyayaliwang ayup at animal ban mitipun makapadurut king dakal a pamangan at inuman a sidia ku karing bunduk ning Israel. Sabian mu ing mangan la king laman at minum daya.
18: Kanan da ing laman da ring mayupayang lalaki at inuman ing daya ding pamuntuk da ring yatu a mangapulkerung anti ding lalaking tupa, ding biserung tupa, ding kambing, at ding matabang toro.
19: Magpakabsi la king taba at maglasing king daya kaniting dakal a pamangan at inuman a sidia ku para karela.
20: Magpakasawa la king kanakung lamesang ating kabayu at ding makasake karela at karing sablang miyayaliwang sundalus. Aku, ing Ginung Dios , ing migsalita.
21: Ngana ning Ginu , Ipakit ku karing sablang bansa ing kanakung ligaya at ipakit ku naman karela nung makananu kung gamitan ing kanakung upaya ban ipatupad ing inari ku king lub ku.
22: Kanita ra akilala ding tau Israel king aku ing Ginung karelang Dios.
23: Akilala da naman kanita ding bansa king mebihag la ding Israelita uli na ning depat dang e ustu; uli na ning sinalangsang la kanaku, pepaburen ku ing mesambut la at pete ding karelang kalaban king gera.
24: Pepaburen ku la uli na ning dapat dang e ustu at kasalanan.
25: Ngana pa ning Ginung Dios , Oneng ngeni, malunus ku karing lahi nang Jacob, ding memalen na ning Israel, at gawan ku lang pasibayung mabandi. E ku na paintulut ing malapastangan ya ing lagyu ku.
26: Kalinguan da na kanita ing meging kamarinayan da at kataksilan kanaku potang magbalik la at mibiebie alang ligalig king sarili dang bansa.
27: Potang atipun ku na lang ibat karing miyayaliwang bansa, akit da ring karelang kalaban king aku banal ku.
28: Akilala ra kanita ding Israelita king aku ing Ginung karelang Dios, ing pepasari king karelang pangabihag at pangayugse karing miyayaliwang bansa, oneng ngeni titipunan ku la ban ibalik king sarili dang bansa at alang malakuan metung man karela.
29: Ibie ke ing kanakung espiritu karing memalen na ning Israel at e ku na la gulutan pa. Aku, ing Ginung Dios , ing migsalita.