1: Ngana kanaku ning Ginu ,
2: Anak ning tau, ikanta me ing kantang mete para king Tiro,
3: ing siudad a makatalakad king lele ning dagat at makipagkalakalan karing balang taung manuknangan lele ning dagat at pulu. Sabian mu ing sasabian na ning Ginung Dios
: Tiro, pigmaragul mu ing sakdal mung lagu.
4: Ing dagat ya ing kekang tuknangan.
: Ding kekang talapagobra inubug da kang anti ing masanting a barku.
5: Ginamit lang tablang ibat karing tanaman a sipres ning Bunduk Hermon,
: at sedro a ibat king Lebanon para king pisabitan layag.
6: Kinangwa lang tanaman a ensina king Bashan ban gawan dang kekang bagse.
: Gewa re ing kekang suelu karing dutung a pinu ning Cyprus,
: at belutanan deng garing.
7: Megawa la ding kekang layag king imalan a linen,
: burdadung linen a menibat pa Ehipto;
: agad kang akilala agyang atyu ka king marayu.
: Megawa la ding kekang layag king pekamapinung imalan,
: king imalan a kule muradu ibat king pulu ning Cyprus.
8: Ding talapamagse mu ibat la karing siudad ning Sidon at Arvad.
: Ding sarili mung lalaking magaling king obra ila ding kekang marinu.
9: Ding kekang kalpinteru
: ila ding lalaking misane masalese king obra a ibat Biblo.
: Ding maglayag karing balang barku
: sinali la karing kekang tindahan.
10: Sinuyu la keka ding sundalus a tau Persia, Lydia, at Libya. Sinabit da la ring karelang kalasag at helmet karing kekang kampu. Ila ding lalaking migkamit tagumpe para keka.
11: Ding guguardia karing kekang pader ila ding sundalus a tau Arvad, at ding guguardia karing kekang tore ila ding lalaking tau Gamad. Sasabit da la ring karelang kalasag karing kekang pader. Ila ding lalaking minie lagu keka.
12: Mekipagkalakalan ka king Tarsis at tinanggap kang pilak, bakal, lata, at tinggaputi bilang kalibe ning dakal mung paninda.
13: Mekipagkalakalan ka munaman karin king Javan, Tubal, at Mesek at pekilibe mu ing kekang paninda karing ipus at karing kasangkapan a tangsu.
14: Pisali mu ing paninda mu ban makasali kang kabayung pagobra ampon pakigera at karing animal a asno a ibat king Bet Togarma.
15: Mekipagkalakalan la keka ding memalen na ning Dedan; ding taung manuknangan karing lele dagat minie lang garing at ebonia keka bilang kalibe ning paninda mu.
16: Seli da ring memalen ning Aram ing kekang tinda at ing dakal mung pruduktu. Pekilibe da la ring karelang esmeralda, imalan a purpura, imalan a binurdahan, mapinung linen, sampagang batu, at rubi bilang bayad king kekang tinda.
17: Beyaran na ning Juda at ning Israel ing kekang paninda king trigu, pulut-panilan, larung olibo, at balsamu.
1819: Seli da ring memalen ning Damasco ing kekang tinda at pruduktu; beyaran da king alak a ibat king Helbon at king lana a ibat king Sahar. Libayan da karing karelang kasangkapan a bakal at balsamu ing kekang paninda.
20: Mekilibayan la ding memalen ning Dedan lanang magaspang para sapin sia king kekang paninda.
21: Beyaran da ring tau Arabia at ding pamuntuk ning bansang Kedar ing tinda mung biserung tupa, karing lalaking tupa, at kambing.
22: Ding negosianti ning Seba at Raama binie da la, bilang kalibe ning kekang paninda, ding karelang alahas, gintu, at ing pekamayap dang pabanglu.
23: Mekisaliwanan la ngan keka ding siudad ning Haran, Canne, at Eden, ding negosianti ning Seba, ding siudad ning Assur at Kilmad.
24: Pisali da keka ing pekamal dang imalan, telang purpura, telang birdahan, at malagung alpombrang maslag a kule at mapinung sintas at lubid.
25: Seke mu ing kekang tinda karing maragul a barku a pisasakenan karga.
: Mengari ka king barku a maglayag king dagat,
: mitmu king kargang mabayat.
26: Inyang ding kekang talabagse liwal da ka king dagat,
: ing angin-aslagan lesak na ka king kalibudtan ning dagat.
27: Ing sablang kekang mal a paninda,
: ding sablang kekang marinu,
: kalpinteru ning barku at komersianti,
: sablang sundalus a makasake king barku
: limbug la ngan king dagat
: inyang mitiab ya ing kekang barku.
28: Kakabling king pampang
: ing kulisak ding marinung malulumud.
29: Ing balang barku ngeni ala yang katau-tau,
: at ing balang marinu sinaka ne king pampang.
30: Manangis la ngan e makanyan-kanyan para keka,
: bububuran da lang alikabuk ding karelang buntuk, at king abu la kasat-kasat.
31: Sitsatan da lang buntuk da para keka,
: at misulud lang imalan a magaspang.
: Masaspak la salu kabang manangis la.
32: Magkanta lang kantang mete para keka
: Ninu ing malyaring akalupa na ning Tiro
: a ngeni tahimik lalam ning dagat?
33: Inyang ing kekong kalakal biniahi ra lipat da ring dagat,
: kitmuan mu ing pamangailangan na ning balang bansa.
: Mibandi la ding ari uli na ning dakal mung paninda.
34: Ngeni king dagat 'ti ka mitiab,
: limbug king kalalalaman.
: Ing kekang kalakal
: at ding sablang keka mekipagobra
: king dagat kayabe mong limbug.
35: Mengapakirut la ding taung manuknangan king lele ning dagat king milyari keka. Mebigla la pati ari at mayayakit ing takut karing lupa ra.
36: Limbug na ka; mewala na ka kapilan man at mitakutan la ding negosianti king mabilug a yatu, at tatakut la pota ing milyari keka mapalyari munaman karela.