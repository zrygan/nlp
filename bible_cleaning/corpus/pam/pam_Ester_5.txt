1: Kalabas da ring atlung aldo, sinulud nang Ester ing imalan reyna at minta ya't tinalakad king korti na ning ari, tulid na ning palasyu ning ari. Makalukluk ya kanita ing ari king tronu na kilub ning palasyu at makayarap ya king pasbul palub king palasyu.
2: Ikit ne ning ari i Reyna Ester at ikua kapanamdaman kabang makatalakad ya karin. Tildu ne kang Ester ing tatalnan nang gintung setro, inya linapit ya king ari i Ester at tigkil ne ing punta ning setro.
3: Ngana ning ari, Nanu ing sadia mu keti, Reyna Ester? Sabian mu ing kailangan mu at ibie ku agyang pang ing kapitna na ning kanakung kayarian.
4: Nganang mekibat Ester, Nung malyari pu sana, Makamal a Ari, kukumbiran da kayu at i Haman ngening aldong iti ban mangan at minum king sidia ku para king ari.
5: Sinabi na ning ari, Ausan ye ngeni mu rin i Haman ban matupad ing kayaduanan na ning Reyna Ester. Inya meging bisita neng Ester ing ari at i Haman king tuknangan na.
6: Kabang miminum lang alak, nganang mengutang ning ari kang Ester, Atin kang buri kako? Sabian mu at ibie ku keka agyang pang ing kapitna na ning kayarian ku.
7: Nganang mekibat Ester, Ing aduan ku at pakisabing mayap kekayu ya iti
8: Nung tune ping apapaligaya da kayu at tula yu ing ibie ing nanumang aduan ku kekayu, nung burian yu, agkatan da kayung pasibayu bukas, ikayu at i Haman ban mangan. Kanita ku na sabian kekayu ing buri ku.
9: Masaya yang masayang minuli i Haman king aldong ita. Oneng mikapali ya buntuk inyang ikit ne i Mordecai king lele ning pasbul palub king palasyu, uling e ya dinuku o minie galang.
10: Makanyan man, ayaguanta na ing sarili na at tinaglus yang minuli. Karas na bale na, pepayaus na la ding kakaluguran na at i Zeres a asawa na.
11: Pigmayabang na karela ing dakal nang pibandian, ding dakal nang anak, ing pangatas na katungkulan, at nung nu ya anti kaulaga king ari maygit karing aliwang opisyal.
12: Ngana pang Haman, Aku mu ing kinumbira nang Reyna Ester a maging kayabe na ning ari king pamangan at inuman a sidia na. Kumbiradu ku munaman king reyna bukas a kayabe ning ari.
13: Oneng ala ngang kabaldugan kanaku iti kabang akakit ke ing Judiong i Mordecai a makalukluk king pasbul palub king palasyu.
14: Kanita nganang Zeres a asawa na at ding kakaluguran na, Obat e ka pagawang pibitayan a pitung pulu't limang talampakan king katas? At bukas abak, aduan mu king ari ing ibitin ya batal karin i Mordecai. Kaybat, masaya kang pakiabayan me ing ari king pamangan a sidia ning reyna.
: Metula ya i Haman kaniting minungkahi ra, inya pepagawa ne ing pibitayan.