1: Anak ko, nung bisa kang sumuyu king Ginu kailangan ing makasadia kang dumalan king kapagsubukan.
2: Maging tapat ka sa at e pabayubayu isip. Magtahimik ka neng daratang ing kasakitan.
3: Manatili ka king Ginu; e me sa kakalinguan at mibendisyunan ka king bie mu.
4: Tanggapan mu ing nanumang malilyari king bie mu. Maging mapibabata ka sa neng mayayalipusta ka.
5: King api ya masusubuk ing gintu, at masusubuk ne man ing pangatau king ornu ning pamanalipusta.
6: Manalig ka king Ginu at saupan na ka. Tuntunan me ing dalan a tiru na at e ka milalako kapanayan king Ginu.
7: Ikong sablang tatakut king Ginu, panayan yeng ipakit na kekayu ing lunus na. E kayu lalaut king Ginu ban e kayu madisgrasya.
8: Ikong sablang tatakut king Ginu, manalig kayu king Ginu, at siguradung tanggap kayung ablas.
9: Ikong sablang tatakut king Ginu, asahan yu la ding mayap a bage antimo ing lunus na at ing alang anggang tula.
10: Ganakan yu itang mepalyari karing makatua tamu. Atin kayung balu a mebigu karing migtiwala king Gino? Atin ne waring pepaburen ing Ginu karetang tatakut at gagalang king kadiosan na? Ninu na mo ing minaus king Ginu at kaybat e ne pekibatan?
11: Maganaka ya at malunusan ing Ginu; patawaran na la ding kasalanan tamu at liligtas na katamu king panganib.
12: Oneng makalunus la detang maina lub at mangalambut a gamat, detang makasalanan a adua pilubluban.
13: Kapahamakan ing makapanaya karetang maina lub; ala lang kasalpantayanan, inya ala lang talaingat.
14: Kapahamakan ing makapanaya karetang milako na kapanayan. Nanu ing daptan da potang datang ne ing Ginu ban ukuman na la?
15: E la lalabag karing kautusan detang tatakut king Ginu; detang malugud king Ginu tapat lang mamintu karing utus na.
16: Daraptan da retang tatakut king Ginu ing sablang agyu ra ban paligayan ya; detang malugud king Ginu matula lang mamintu karing kautusan na.
17: Parati lang makasadiang sumuyu king Ginu detang ating takut. Bababa ra ing sarili da arapan na ning Ginu at ngarang sasabi,
18: Ipanibala mi ing bie mi karing gamat ning Ginu at e king tau pablasang ing lunus ning Ginu kasing dagul ne ning kamalan na.