Bukud kang Sarah meging asawa ne pang Abraham i Ketura.
Ding meging anak na kang Ketura ila di Zimran, Joksan, Medan, Midian, Isbak, at i Suah.
I Joksan ya ing tata da ri Seba at Dedan. I Dedan ya ing tata da ring taung Asurim, Letusim, at Leumim.
Ding anak nang lalaking Midian ila ri Efa, Efer, Hanok, Abida, at Eldaa. Deti lahi na la ngan Ketura.
Pepamana nang Abraham ing pibandian na kang Isaac.
Inyang mabie ya pa, dininan na na lang mana ring anak nang lalaki karing babaing kasese na. Pepapuntalan na la king dane aslagan ban ilaut la kang Isaac.
Disnan nang Abraham ing idad dinalan pitung pulu at limang banua.
Kaybat mepatlud ya inawa; mete yang maligaya at sidsad king ketuan. At inabe re karing mete da ring kamaganak na.
Kitkut de ring anak nang i Isaac at i Ismael king dane aslagan na ning Mamre, king kueba karin Makpela, king marangle nang Efron a anak nang Zohar, ing Hiteo.
Ing gabun ya itang seli nang Abraham karing Hiteo. Karin ya mikutkut siping na ning asawa nang i Sarah.
Kamate nang Abraham, binendisyunan ne ning Dios ing anak nang i Isaac a menuknangan malapit Beer-lahai-roi.
Oreti ding anak nang Ismael a anak nang Abraham kang Agar a tubu Ehipto at ipus nang Sarah.
Ding makatuki ila ding lagyu da ring anak nang Ismael; makasulat la agpang king pamidalan-dalan na ning karelang pangabait: i Nebayot a pangane na, i Kedar, i Adbeel, i Mibsam,
i Misma, i Duma, i Massa,
i Hadad, i Tema, i Jetur, i Napis, at i Kedema.
Ila deti ring anak nang Ismael. Deting labing adua lagyu da la ring pamuntuk da ring lahi agpang king sarili dang baryu at lugal a pitutuknangan.
Mebie yang dinalan atlung pulu at pitung banua i Ismael. Kaybat mepatlud ya inawa. Mete ya at inabe re karing mete nang kamaganak.
Menuknangan la ding lahi nang Ismael pilatan na ning Havila at Shur, banda nang aslagan ning Ehipto papunta Asiria; manuknangan ya ing balang metung karela tulid dang tolda ding kamaganak na.
Oyni ing istoria na ning pamilya nang Isaac a anak nang Abraham.
Apat yang pulung banua i Isaac inyang ayasawa ne i Rebeca a anak nang Betuel ing Arameo ning Mesopotamia. I Rebeca kapatad neng Laban a Arameo munaman.
Menalangin ya i Isaac king Ginu para king asawa na uling e ya manganak. Pekiramdaman na ning Ginu ing panalangin na; kinagli ya at mebuktut i Rebeca.
Oneng mitutulakan la ding anak king atian na angga king asabi na, Nung makanyan ing malilyari mayap pang mate na ku! Minaus ya king Ginu ba nang abalu nung nanu mo ing sabian na.
Oyni ing pakibat ning Ginu ,
Adua lang bansa ding atyu king atian mu,
adua lang lahing milalaban ding ibait mu.
Mas masikan ya ing metung kesa king kadua,
at suyuan ne ning koya ing wali na.
Inyang dinatang na ing oras a manganak ya, beit na la ding kambal a lalaki.
Malare-lare ya at bulbulin a balat ing minunang mibait. Inya inaus deng Esau.
Tinuki yang mibait ing kapatad na; makatalan ya king sakung nang Esau; inya inaus deng Jacob. Anam yang pulung banua i Isaac inyang mibait la.
Meragul la ding anak. Mayap yang mangasu i Esau; magdatun ya king kaparangan. Samantalang i Jacob naman tau yang tahimik at maratun king toldang tuknangan da.
Paborito neng Isaac i Esau uling maburi ya karing ararakap na niti king pamangasu na. I Jacob naman ya ing paborito nang Rebeca.
Misan a aldo, kabang maglutu yang sabo butul gule a malare i Jacob, dinatang yang ibat king marangle i Esau, at maranup ya. Ngana kang Jacob, Dinan mu na ku mu keng lulutu mung sabo gule a malare uling tutu na kung maranup. Iti ing sangkan nung inya inaus deng Edom.
Nganang Jacob, Ibie me pa kanaku ing katuliran mu bilang pangane at kaybat dinan da ka kening lulutu ku.
Nganang Esau, Nanung ulaga na ning katuliran ku bilang pangane ngening mamamate na kung danup?
Nganang Jacob, Sumpa ka pa mu kanaku. Sinumpa ya i Esau at binie na kang Jacob ing katuliran na bilang pangane.
Kanita i Jacob dininan neng tinape at king sabo gule a malare. Mengan ya at minum; tinikdo ya at saka ne meko. E na pepakamalan Esau ing katuliran na bilang pangane.