1: Misan mekilaban ya ing Israel karing Filisteo; migkampu la malapit Ebenezer samantalang migkampu no man Afek ding Filisteo.
2: Kaybat selese da la ring Filisteo ding sundalus da para king labanan. Tutung mabagsik ing pamilaban da; mesambut ya ing Israel karing Filisteo at kematen lang apat a libu karing karelang sundalus.
3: Inyang mekayatras na la ding sundalus king karelang kampu, ngarang sinabi ding makatuang manimuna na ning Israel, Obat peintulutan na katamung mesambut ning Ginu karing Filisteo king aldong iti? Mayap pa kuanan ta ya ing Kaban ning Kasunduan ning Ginu king Silo ban akayabe ta ya king labanan, at iligtas na katamu king upaya ra ding kekatamung kalaban.
4: Makanyan lang mitubud tauan da king Silo, at kinua de reti ing Kaban ning Kasunduan ning Ginung Mayupaya a makatronu king babo da ring kerubin. Tinuki la king Kaban ning Dios ding adua nang anak Eli, i Ofni at i Fineas.
5: Inyang miras ne ing Kaban ning Ginu king kampu, kinulisak yang masikan king tula ing mabilug a Israel angga na king kinurug ya ing yatu.
6: Dimdam da ring Filisteo ing masikan dang kulisak at ngarang kinutang, Nanu kabaldugan ing dimdam tamung kulisak ibat king kampu ra ding Hebreo?
7: Mitakutan la ding Filisteo inyang abalu ra king miras ne king kampu ing Kaban ning Ginu . Ngara, Dinatang ya ing dios king kampu ra! Masambut ta na kanyan! Ala pang milyaring makanyan kekatamu.
8: Makalunus tamu! Ninung magligtas kekatamu king upaya na niting dios a mayupaya? Ya naman iti ing dios a pepagpang miyayaliwang salut karing tau Ehipto karin king disyerto!
9: E kayu masisira lub at magpakalalaki kayu, Filisteo! Nung ali maging ipus da kayu ding Hebreo nung makananu lang meging ipus yu. Magpakalalaki tamu at lumaban!
10: Mekilaban la ding Filisteo at mesambut la ding Israelita. Memanakas la king labanan at minuli ya bale na ing balang metung. Dakal lang tutu ding mete: atlu lang pulung libung sundalus na ning Israel.
11: Abihag de ring Filisteo ing Kaban ning Dios; kayabe la karing mete ding adua nang anak Eli, i Ofni at i Fineas.
12: Ketang aldong ita ating mekapulaying metung a taung tubu king lahi nang Benjamin a ibat king labanan at miras ya king Silo; gabak-gabak ya susulud at marinat ya.
13: Disnan neng makalukluk i Eli lele na ning dalan; manaya yang balita, uling pigaganakan ne ing Kaban ning Dios. At inyang mekalub ne ing tau king siudad at mekapamalita ne, kinulisak ya king takut ing mabilug a siudad.
14: Nganang mengutang Eli inyang dimdam na ing kulisak, Nanu ing kabaldugan na niting kulisak? Kanita agad neng belitanan niting tau.
15: Idad neng siam apulu't walung banua i Eli; halus e ne manakit.
16: Oyni ing belita na ning tau kang Eli, Aku pu itang karatang-datang pa mung ibat king labanan; ikua ku pung mekatakas.
: Nanung milyari, anak ku? nganang Eli.
17: Pekibat na ning memalita, Milayi ya pu ing Israel arapan da ring Filisteo at dakal lang mete karing tauan tamu; kabilang la kareti ding adua yung anak, i Ofni at i Fineas. At abihag de ring kalaban ing Kaban ning Dios.
18: Inyang dimdam nang Eli ing milyari king Kaban ning Dios, mituag ya king pangalukluk na lele na ning pasbul dalan ning siudad. Mepakli ya batal at mete ya uli na ning matua ne at mabayat ya. Meging ukum ne ning Israel i Samuel kilub ding apat apulung banua.
19: Miyaldo ne man kanita ing asawa nang Fineas. Mipanganak yang ala king oras inyang abalitan neng mebihag ing Kaban ning Dios at king mete ya naman ing katuangan nang i Eli at king mete ya king labanan ing asawa nang i Fineas.
20: Inyang mamamate ya ngara ding babaing mamantabe, E ka tatakut; lalaki ya ing beit mung anak. Oneng e na la pekibatan; e ya bitasang bubulad.
21: Inaus neng Ikabod ing anak, ngana wari, Likuan na ne ning ligaya ning Dios ing Israel! uling mebihag ya ing Kaban ning Dios at uling mete ya ing asawa na at ing katuangan nang i Eli.
22: Ngana, Meko ne ing ligaya na ning Dios king Israel king pangabihag na ning Kaban ning Dios.