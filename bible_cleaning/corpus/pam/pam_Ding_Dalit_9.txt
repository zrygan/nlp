1: Pasalamatan da ka, O Ginu ,
: king mabilug kung pusu;
: kakung pamalita sablang depat mung makapagmulala.
2: Keka tumula ku at magsaya ku;
: purian ke ing lagyu mu,
: O Kakataskatasan a Ginu .
3: Panakit da keka ding kakung kalaban,
: miragsa la ngan;
: layun mate la king kekang arapan.
4: Pekilaban mu ing katuliran
: ning kakung piamanuan;
: minatul kang mitmung katuliran.
5: Inatulan mo ding bansang
: e kikilala keka;
: ding e mayap pete mu la,
: lagyu ra kapilan man e na masambitla pa.
6: Gisan mu la't tinampus ding kekeng kalaban,
: pati siudad da keka lang lesakan;
: inya lubus na lang makalinguan.
7: Oneng ing Ginu ari ya kapilan man.
: Sidia ne ing tronu na anting piukuman.
8: Ukuman neng yatu king mitmung katuliran,
: atulan na la king katutuan na,
: ding sablang taung lelangan na.
9: Matibe yang kuta ing Ginu
: para karing malulupig a tau;
: metung yang matibe tuknangan
: king oras ning kaligaligan.
10: Detang mekasubuk king lagyu mu
: manalig la keka, O Ginu ;
: kapilan man e mu la lakuan ding lalapit king kekang arapan.
11: Magkanta kayung kapurian king Ginung manuknangan king Zion!
: Mayap a depat na
: ibalita karing sablang bansa.
12: E na malyaring kalinguan
: ing saingsing ding atyu king kasakitan,
: nune singilan na la
: ding tampalasan king dayang pepatulu ra.
13: Malunus ka sa kaku, O Ginu !
: Lawan mung kasakitan a depat da kaku detang masama kaku;
: king bingit ning kamatayan damputan mu ku,
14: ban kilub ning siudad ning Zion kakung ikanta ing kekang kapurian,
: at tumula king kaligtasan a kekang binie.
15: Ding taung alang Dios
: menakbag la king mismung kulkul a gewa ra;
: king bitag a inumang da kaku karin la merakap ding sariling bitis da.
16: King pamanatul na
: makikilala ya ing Ginu ;
: ding e mayap antimu rin makilala la karing dapat da.
17: King Sheol la miras ding taung e mayap,
: pati na ding bansang king Dios e bisang tanggap.
18: Uling ding atyu king pamangailangan kapilan man e la makalinguan,
: at itang kapanayan ding kalulu kapilan man e mawala.
19: Me keni, O Ginu ,
: e mu paintulut magtagumpe ya'ng tau,
: bustan mung mayatul la arapan mu
: ding bansang e kikilala keka.
20: Katmuan mu lang takut, O Ginu ,
: at ipabalu mu karela king tau la mu!