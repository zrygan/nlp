1: Magumpisa ya king Jordan malapit Jerico ing angganan king dane mauli ning gabun a miyabie karing lahi nang Jose ketang metung a lugal dane aslagan da ring sibul na ning Jerico at tataglus ya king disyerto. Manibat Jerico dumalan yang paukiat karing bulubundukan angga Betel.
2: Manibat Betel taglus ya Luz at munta ya Atarot Adar nung nu la manuknangan ding Arkiteo.
3: Kaybat dumalan ya king albugan king lugal da ring Jafletita angga na king lugal ning Makababa ning Bet Horon. Manibat karin taglus ya Gezer at miyangganan ya king Dagat ning Mediteraneo.
4: Iti ing gabun a miyabie karing lahi nang Jose: ding tribu nang Efraim at Manase ning dane Albugan bilang bandi ra.
5: Iti ya ing gabun da ring pamilya nang Efraim: ing angganan da manibat ya Atarot Adar king bandang aslagan angga na king Makamatas ning Bet Horon,
6: at manibat karin angga ya king Dagat ning Mediteraneo. Atyu banda nang norti ing Micmetat. King dane aslagan na niti salingku ya ing angganan na papunta Taanat Silo at lagpusan ne iti king dane aslagan angga Janoa.
7: Manibat Janoa kuldas yang papunta Atarot at Naara angga king miras ya Jerico at mapupupus ya king Jordan.
8: Manibat ya Tapua ing angganan na at taglus ya king albugan angga king sapa ning Kana, at mapupus ya king Dagat ning Mediteraneo. Ya iti ing gabun a miyabie karing pamilya da ring tribu nang Efraim bilang bandi ra
9: pati ding mapilan a balen at baryung atyu kilub na ning angganan nang Manase, oneng miyabie karing Efraimita.
10: Makanyan man, e da la tinabi ding Cananeo a manuknangan Gezer. Inya mibiebie lang makalibutad ding Cananeo karing Efraimita angga man king panaun ngeni, oneng mepilitan lang magobra bilang ipus.