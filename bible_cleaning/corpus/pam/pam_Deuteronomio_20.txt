1: Potang lumual kayu ban makigera karing kalaban yu, e kayu sukat mitatakutan agyang pang akit yu lang mas dakal la ding karelang kabayu, ding karung panggera, at ding sundalus da, uling kayabe ye ing Ginung kekayung Dios, ing Dios a milual kekayu karin king Ehipto.
2: Bayu datang ing pamakilaban, arapan na la ning pari ding sundalus a makilaban at sabian na karela,
3: Lalaki na ning Israel, makiramdam kayu kanaku! Makilaban kayu ngening aldong iti karing kalaban yu. Magpakatatag kayu; e kayu sukat mitatakutan o mangataranta,
4: uling kayabe ye ing Ginung kekayung Dios; ya ing makilaban para kekayu at munie tagumpe kekayu.
5: Kaybat, sabian da naman ding pamuntuk, Ating ninuman kekayu a pepatalakad bale at iti e ya pa mitalaga? Malyari yang muli bale na, uling pota mate ya king gera at aliwa ya ing taung mitalaga king bale na.
6: Ating ninuman kekayu a menanaman ubas at e na la pa tikman ding bunga na nite? Malyari yang muli, uling pota mate ya king gera at aliwa ya ing taung mangan karing ubas na.
7: Ating ninuman kekayu a makatakda nang ikasal king kakaburi na? Malyari yang muli, uling pota mate ya king gera at makapakiasawa yang aliwa ing kakaburi na.
8: Sabian da naman ding pamuntuk ing anti kaniti, Pota galang ating maina lub kekayo at tatakut? Nung atin, malyari yang muli, uling pota ayawa na la pa ring aliwa.
9: Potang ayari da na ring pamuntuk ing buri dang sabian, mamili lang manimuna karing balang grupu da ring tau.
10: Bayu ye lusuban ing isanu mang balen, iyampang yu pa mu karing memalen da ing kundisyun ning kapayapan.
11: Nung tanggapan da at ibuklat da la ring pasbul ning balen da, kanita maging ipus yu la at sumuyu la kekayu.
12: Nung e la mabisa ding memalen at buri da ing lumaban, kanita lusuban yu la;
13: at papagtagumpen na kayu ning Ginung kekayung Dios. Paten yu la ngan ding sablang lalaki;
14: oneng bihagan yu la ding babai at ding anak at kuanan la ding sese rang animal at aliwa pang pibandian da king balen. Kekayu na ita, uling babie na iti kekayu ning Ginung kekayung Dios.
15: Makanyan ing gawan yu karing balen a makalaut kekayu.
16: Oneng karing balen a babie na kekayu ning Ginung kekayung Dios, paten yu la ngan; ala kayung tatagan mabie.
17: Gisanan yu la ngang paten ding Hiteo, Amoreo, Cananeo, Perezeo, Heveo, at Jebuseo, antimo ing inutus na ning Ginung kekayung Dios,
18: ban alang makaturu kekayung makiapus king makasumaming pamanyamba ra karing kikilalanan dang dios. E kayu kanita mikasala king Ginung kekayung Dios.
19: Agyamang mekaba ing panaun na ning pamaglusub yu king isanu mang balen, e yu la papaten deng tanaman a mamunga uling babie lang pamangan kekayu. E yu la sukat papaten anting tau deng tanaman a mamunga, uling e yu no man kalaban.
20: Deta mung tanaman a e mamunga ila ding kuturan yu at gamitan king paglusub yu king balen da ring kalaban yu angga king masambut ya.