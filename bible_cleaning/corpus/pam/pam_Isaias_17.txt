1: Ngana ning Ginu , E ne maging siudad pa ing Damasco; maging katumpuk niang batu.
2: Lubus lang milako tau ding siudad na ning Siria. Maging pipagpastulan na la mu karing tupa at baka, at ala nang manabi karela.
3: Milako ya dipensa ing Israel, at mawala ing kalayaan na ning Damasco. Mibili la ding mekaligtas a tau Siria king kamarinayan anti ding memalen na ning Israel. Aku, ing Ginung Mayupaya, ing migsalita.
4: Ngana pang sinabi ning Ginu , Datang ing aldo a miwakasan ing ligaya na ning Israel at miyalilan kakaluluan ing pibandian na.
5: Mangari ya ing Israel king marangle kaybat nang mepalut ning trigu king ortelanu; mangari ya king marangle na ning Kapatagan ning Refaim a gilutan da ring tau kaybat nang mepalut.
6: Ditak la mung tau ding miligtas at mangari ya ing Israel king tanaman a olibong meyagtal a bunga subali mu karing adua o atlung bungang mitagan a atyu king matas o ding mapilan a bungang melakuan karing mababang sanga. Aku, ing Ginung Dios ning Israel, ing migsalita.
7: Potang datang ne ing aldong ita, lumapit la ding tau king karelang Miglalang, ing banal a Dios ning Israel, ban maniawad saup.
8: E na la manalig karing altar a gewa da naman karing karelang gamat o manalig karing larawan na ning diosang i Asera a gewa da ring gamat da o gumalang karing altar at duluk insenso.
9: Potang datang ne ing aldong ita, ala kang akit a tau at lakuan da la king kasiran ding siudad a pakadipensa anti ding siudad a likuan da ring Heveo at Amoreo kanitang tinakas la arapan da ring memalen na ning Israel.
10: Israel, kelinguan me ing Dios a magligtas at mimingat keka anting matibe kuta. Bagkus, mitatag kang dakal a sagradung hardin ban samba king dios a e mu balu.
11: Nung sakali mang tumubu la at maniampaga ita mu ring abak a ita, ala ka pa mu ring pupulan. Mistula mung kaguluan at sakit a e malyaring maulu ing kekang akua.
12: Magugulu la ding bansang mayupaya at mengari ing inge ra king biung ning dagat ampon ding maragul a alun a sasagasa.
13: Susugud la ding bansa anting lulusub a alun; oneng sabianan na la ning Dios at matras la; mipaid lang anti ing alikabuk a atyu lele ning bunduk, mipaid lang anti ing are king alisus.
14: Babie lang takut kilub ning kabengian; oneng mawala la pangayabak. Iti ya ing kararasan da ring manlub manako king bansa tamu!