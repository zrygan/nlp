1: Inyang mibalik ya i Saul ibat king pamanagal karing Filisteo, belita ra king atyu ya i David king ilang ning Engedi.
2: Mituki yang atlung libu kataung mayap dili king mabilug a Israel at penintun ne i David at ding taung kayabe na banda king lugal a mabatung tuknangan da ring kambing a malyap.
3: Mipatulid ya king kulungan tupa lele ning dalan; ating kueba karin. Linub ya i Saul ban magbawas karin. Atyu ne man kanita i David at ding tauan na kilub ning kueba; makalukluk la king kakilubkiluban na.
4: Ngara ding tauan nang David, David, miras na ing aldo tildu ning Ginu a sinabi, Ngeni, ibie ke ing kalaban mu king gamat mu at gawan mu ing nanumang buri mu king kekang kalaban. Kanita tinalakad ya i David at king e na kamalayan Saul pagulung neng pinutut ing laylayan na ning balabal na.
5: Oneng e ya mipaindatun uling pinutut ne laylayan ing balabal nang Saul.
6: Ngana karing tauan na, E na sa paintulut ning Ginu ing gawan ku iti king kanakung panginuan a linian na ning Ginu ing lapastanganan ke ing pinili na ning Ginu .
7: Makanyan na lang pengamanuan David ding tauan na at e na peintulut ing lusuban de.
: Tinalakad ya i Saul at linual ya king kueba at sindu na ing pamaglakbe na.
8: Tinalakad ya naman i David at linual king kueba at nganang kinulait kang Saul, Makamal a Ari! Inyang malikid ya i Saul, dinuku yang angga king gabun i David at pigayan ne.
9: Nganang David kang Saul, Obat pakiramdaman yu la ding taung sasabi king buri da kayung paten?
10: Ngening aldong iti masala yung ikit nung makananu na kayung bildug ning Ginu karing gamat ku kilub ning kueba; buri da ring kanakung tauan king paten da kayu, oneng e ku gewa iti. Sinabi kung e ke malyaring lapastanganan ing panginuan ku, uling ya ing pinili na ning Ginu .
11: Lawan ye, O Makamal a Ari, ing laylayan ning balabal yu. Pinutut ke ing laylayan ning balabal yu; e ra na ko man ninanan ban abalu yu at akit king ala kung depat a e ustu o kataksilan a isipan laban kekayu. E ku mikasala kekayu agyamang panintunan yu ku ba yu kung paten. E ra na ko man ninanan.24:11
12: Ing Ginu ya ing matul kekatang adua; ya na mung bala kekayu. Oneng e ra kayu malyaring lapastanganan.
13: Ngana ning matuang kasebian, E mayap ing dapat da ring taung e mayap! Oneng aku e ra kayu panasakitan.
14: Ninu ing panintunan na ning ari ning Israel ban paten na? Ninu ing tatagalan na? Mistula ku mung metung a asung mete o kaya metung a pulgas.
15: Ing Ginu ya nang matul kekatamung adua; balu na ing bage iti at iligtas na ku sana king gamat yu.
16: Nganang Saul inyang asabi na lang David deting amanu, Ika pin yan, O anak kung David? At menangis yang masikan.
17: Ngana kang David, Maygit ka pang makatuliran kesa kanaku; mayap ing inablas mu kanaku samantalang e mayap ing inablas ku keka.
18: Pepatunayan mu pa mu iti ngeni: e mu ku pete agyamang binie na na ku ning Ginu karing gamat mu.
19: Uling ninu mong tau ing paintulut king makatakas ya pa ing kalaban nung arakap na ne? Inya ya nang bala keka ing Ginu uli na ning gewa mung mayap kanaku king aldong iti.
20: Ngeni balu ku king maging ari ka pin at milipat ya keka ing panga-ari ku king mabilug a Israel.
21: Isumpa mu kanaku king arapan na ning Ginu king e mo sana papaten ding lahi ku at e me sana kakalisan ing lagyu ku king pamilya nang tata ku.
22: Mengaku ne man i David kang Saul. Kaybat na nita, minuli ne i Saul; oneng minta ya i David at ding tauan na king lugal a pisasalikutan da.