1: Oyni pa ing e mayap a ikit ku keti king yatu at mabayat karing taung
2: dininan nang pibandian, dangalan, at aliwa pang bage ning Dios. Nanupata e ya magkulangan king nanumang kailangan na, oneng e ne dininan oportunidad ning Dios ban saya ya ketang atyu king bie na, at aliwa ya pang tau ing makinabang. Iti alang kabaldugan at makasakit lub.
3: Mas mayap ya kabilian ing anak a mibait mete kesa king taung mika dinalan a anak at mebie makaba, oneng e naman metula king bie na at alang makipaglibing potang mate ya.
4: E munaman makakayap king mibait ya uling mate ya naman at makalinguan.
5: E ne ikit aslag ing aldo o abalu ing nanuman tungkul king bie, makanyan man mekatagpu yang kapaynawan.
6: Maygit ya kesa king taung mebie aduang libung banua, oneng e ne man mesaya, ita alang ulaga. King kamatutuanan, metung ya ing lugal a puntalan da.
7: Magobra yang alang patugut ing tau ban atin yang apangan, oneng e ya kakabsi.
8: Nanu ing igit ning taung ating kabiasnan king taung mangmang? Nanung pakinabang na ning taung pakakalulu a biasang mamarap king bie?
9: Mas mayap itang masaya ka ketang atyu keka kesa king paninapan mu itang ala. Iti munaman alang kabaldugan; mengari kang darakap king angin.
10: Mitakda na kanita pang minuna ing malilyari ngeni, at pikabaluan king e ne malyaring sambutan ning tau ing mas masikan a tau.
11: Ing dakal a sasabian muli mu king alang kabaldugan; ala ka mu ring nabangnan.
12: Ninu mo ing makibalu nung nanu ing mayap king taung mabibie makuyad a panaun at kaybat lumbug namung anting anino? Ninu ing makibalu nung nanu ing mapalyari king yatu potang mete ne ing tau?