1: Ngana ning Ginu kang Moises, Sabian mu karing pari a anak nang Aaron king e ra sa paburen ing midinatan la uli na ning pamaglapit da karing mete kamaganak da,
2: subali mu nung iti ima re, tata, anak, kapatad deng lalaki
3: o kaya kapatad deng dalaga a e mekiasawa.
4: E ra paintulutan ing midinatan la king oras na ning kamatayan ning metung karing selagpian da.
5: E ra sukat ururan ing buak da o pupututan ing balbas da ni paniugatan ing katawan da para ipakit ing kalungkutan da.
6: Sukat lang maging banal arapan ku, ing Dios, at e lalapastangan king lagyu ku. Ila ring miyayain ain-a-pamangan kanaku, inya sukat lang maging banal.
7: E ya sukat makiasawa ing metung a pari king babaing magtinda king katawan na o mesira panga-dalaga o kaya diborsiada, uling banal ya ing pari.
8: Italaga ya king kabanalan ing pari, uling ya ing miyayain king tinape para kanaku, ing Dios. Sukat yang maging banal, uling aku, ing Ginu , ing papagbanal kekayu at banal ku.
9: Nung mekiabe ya karing babaing magtindang katawan ing anak nang babai ning ninumang pari, lepastangan ne ing pari a tata na. Inya silaban yang mabie.
10: Ing pari a pamuntuk da ring kalupa nang pari mitugtugan yang larung paglania king buntuk na at mitalaga ya king Dios para misulud karing imalan pari. Inya e ya sukat sabung-sabung a buak ni pangabakan ing susulud nang imalan para ipakilala ing pamagpaldas na.
11: E na sukat dirinatan ing sarili na king pamamunta na king mete agyang pang ing mete ya i tata na o i ima na.
12: Sukat yang manatili king tuknangan na ning Dios. Kabud meko ya karin ban lawen ing mete, lepastangan na ne ing tuknangan na ning Dios, uling tagle na ing larung paglania.
13: Nung makiasawa ya, tune ya sanang birhen ing babai.
14: E ya makiasawa king babaing mebalu o king metung a diborsiada o kaya king babaing medisgrasya o migtinda king katawan na king milabas a panaun. Makiasawa ya king dalagang ibat king sarili nang lahi
15: ban e la mapintas ding anak na king arapan da ring kabalen na. Aku ing Ginu a mibukud keting tau bilang Pamuntuk da ring Pari.
16: Ngana pang sinabi ning Ginu kang Moises,
17: Sabian mu kang Aaron king ala metung man karing lahi na a maki pinsala king katawan na ing sukat paintulutan miyain ain-a-pamangan arapan ku. Iti metung yang tuntunan a sukat ipatupad king kapilan pa man.
18: E ya paintulutan lumapit king altar ing ninumang ating pinsala king katawan na antimo ing bulag, pile, kibit o dispormadu lupa,
19: komang, sakang,
20: kuba, unanu, ing ating kapansanan a mata o galisan a balat o bunian, at ing ninumang kapun.
21: E ya paintulutan sumuyu king altar ing ninuman karing lahi nang Aaron a maki pinsala king katawan na. E ya malyaring miyain ain uli na ning kapinsalan na.
22: Malyari yang mangan king kakanan a miyain kanaku, maging king sagradu o mas sagradung ain-a-pamangan.
23: Makanyan man, e ya sukat lalapit king sagradung tabing o lalapit king altar uli na ning atin yang pinsala king katawan na. Kabud linapit ya lepastangan na la ding banal a bage, uling aku ing Ginu a papagbanal kareti.
24: Makanyan yang migsalita i Moises kang Aaron, karing anak nang lalaki, at karing sablang memalen ning Israel.