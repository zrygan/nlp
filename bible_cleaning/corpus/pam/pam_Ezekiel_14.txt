1: Dinatang la ding mapilan karing manimuna na ning Israel ban mangutang kanaku tungkul king kaburian na ning Ginu .
2: Migsalita ya kanita kanaku ing Ginu .
3: Ngana, Anak ning tau, binie da la reting lalaki ding pusu ra karing idolo at paintulutan da la ring idolo ing tairan da la king pamikasala. Isipan da galang king dinan ku lang pakibat?
4: Ngeni magsalita ka karela at sabian mu king aku, ing Ginung Dios , sasabian ku karela: Ing ninumang Israelitang minie king pusu na karing idolo at peintulut na ing tairan ne king pamikasala at kaybat daratang ya ban mangutang king metung a propeta, pakibatan ke ing pakibat a mangaintulid karing dakal nang idolo!
5: Deting sablang idolo ilang sangkan king kataksilan da kanaku ding Israelita, oneng king pakibat ku panenayan ku ing pasibayu kung akua ing karelang katapatan.
6: Inya ngeni, sabian mu karing Israelita ing pasabi ku, aku ing Ginung Dios Magbalik kayu at lakuan yu na la ding makasumami yung idolo.
7: Ing ninumang gumulut kanaku, Israelita ya man o dayuan a manuknangan king balen ning Israel, at kaybat samba yang idolo at munta yang mangutang king metung a propeta, aku, ing Ginu , dinan keng pakibat.
8: Salangsangan ke! Gawan keng metung a pialimbawanan at kasebian. Itiwalag ke king komunidad da ring memalen ku ban akilala mu king aku ing Ginu .
9: Nung melinlang ya ing propeta a minie maling pakibat, aku, ing Ginu , ing makipasari kanita. Itiwalag ke king katipunan da ring memalen na ning Israel.
10: Ing propeta at itang linapit mengutang parehu lang miparusan.
11: Daptan ku iti ban e ra ku lakuan ding Israelita at ban e ra dirinatan ing sarili da karing karelang pamikasala. Ila ding maging kanakung memalen at aku ing maging karelang Dios. Ing Ginung Dios ya ing migsalita.
12: Migsalita ya kanaku ing Ginu .
13: Ngana, Anak ning tau, nung dinapat yang pamikasala ing metung a bansa at migtaksil ya kanaku, pakirasnan ke at siran ku ing panibatan ning kabiayan na. Mika danup at parehu na lang paten ding tau at ding animal,
14: agyang pang ding atlung lalaking i Noe, i Daniel, at i Job ilang manuknangan karin, ing aligtas da ya mu ing sarili dang bie uli na ning kayapan da. Ing Ginung Dios ya ing migsalita.
15: Mapalyaring padala kung mabagsik a animal ban paten da la ring tau, maging mapanganib yang bansa angga king ala nang malyaring makapaglakbe karin.
16: At agyang pang ding atlung lalaking deti manuknangan la karin, nung makananung aku, ing Ginung Dios , Dios kung mabie, makanyan da lang e malyaring aligtas pati na ding mismung anak da. Ing bukud mung malyari dang aligtas ya ing sarili dang bie at maging anti yang disyerto ing bansa.
17: Malyaring padala kung gera king bansang ita at parala kung mapanyirang espada ban gisanan la ding tau at ding animal.
18: At agyang pang ding atlung lalaking deti manuknangan la karin nung makananung aku ing Ginung Dios , Dios kung mabie, makanyan da lang e malyaring aligtas ding mismung anak da. Ing bukud mung malyari dang aligtas ya ing sarili dang bie.
19: Nung padala kung pesti ketang bansang ita at king mua ku gisanan ku ing dakal a bie, paten ku la ding tau at ding animal,
20: agyang pang di Noe, Daniel, at Job ilang manuknangan karin nung makananung aku, ing Ginung Dios , Dios kung mabiemakanyan da lang e malyaring aligtas ding anak da. Ing bukud mung makapagligtas king karelang bie ya ing karelang kayapan.
21: Iti ya ing sasabian na ning Ginung Dios Parala ku ing apat a lalung mabayat a parusa king Jerusalem: ing gera, ing danup, ding mabagsik a animal, at ing salut ban gisanan da lang paten ding tau at ding animal.
22: Nung ating mitagan at ikua na lang aligtas ding anak na, pagumasdan mu la potang lumapit la keka. Akit mu kanita ing e mayap karela, at maniwala kang lubus king makatuliran pin ing parusang ipagpa ku king Jerusalem.
23: Abalu mu kanita king ating sangkan ing metung at metung king depat ku. Ing Ginung Dios ya ing migsalita.