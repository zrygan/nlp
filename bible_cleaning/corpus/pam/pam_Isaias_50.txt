1: Ngana ning Ginu ,
: Bala yu galang king kaku yang pepalakuan ing kakung balayan
: anti ing lalaking midiborsyu king keyang asawa?
: Nu la karin ngeni ding papelis ning pamidiborsyu?
: Bala yu galang king pisali da kayu king pangabihag
: kalupa ning lalaking mamisali karing anak na ban maging ipus la?
: Ali! Mebihag kayu uli da ring kekong kasalanan;
: mitabi kayu uli ra ding krimen a kekong depatan.
2: Obat ing balen ku e ya kinimut
: inyang pintalan ke ban iligtas?
: Obat e ya mekibat inyang inaus ke?
: Milalu ku wari kaina ban e ra kayu aligtas?
: Apakati ke ing dagat king metung mung amanu,
: at agawa ku lang metung a disyerto ding ilug,
: ban king keyalan danum mate lang karelang asan.
3: Apadalumdum ke ing banua,
: angga king balamu magpaldas ya para karing mete.
4: Tiru na ku ning Ginung Dios nung nanu ing sukat kung sabian
: ban apasiknangan ku la ding mibabayatnan.
: Dirinan na kung sikanan balang abak
: ban itang ituru na kaku kakung pakiramdaman.
5: Dininan na kung pamanalastas ning Ginung Dios ,
: at e ku linaban o ginulut king Ginu .
6: Inarap ke ing gulut ku karetang mamatbat kaku.
: E ku la sebatan inyang ininsultu da ku,
: inyang sepuliut dang balbas ku
: at pigluran ing lupa ku.
7: Oneng ing insultu ra e na ku ananu balang,
: uling ing Ginung Dios yang kaku babie kasaupan.
: Siniknangan ku ing lub ku ban apibata ku la.
: Balu ku king milako ing kakung dangalan,
8: uling ing Dios malapit ya
: at patunayan na king ala kung pamikasala.
: Ating masikan a lub bisang mandalum kako?
: Paburen yung munta kami king husgadu!
: Paburen yang karin misampang demanda!
9: Ing Ginung Dios ya ing mismung magdipensa kaku,
: ninu ngeni ing makapatune king mikasala ku?
: Lumbug la ngan ding sablang mandalum kaku;
: mawala lang anti ing imalan a pengan ding ipas.
10: Ikong sablang ating takut king Ginu ,
: at mamintu karing amanu ning keyang talasuyu,
: mapalyaring ing dalan a kekong daralanan tune yang madalumdum,
: makanyan man king Ginu yu ibili ing kekong kapanaligan;
: magtiwala kayu king kekong Dios.
11: Ikong sablang mitatangkang kasiran karing aliwa,
: masira kayu king mismung sarili yung tangka!
: Ing Ginu mismu ya ing pasari kaniti;
: misakitan kayung alang kapara.