1: Ngana ning Ginu , Nung idiborsyu ne ning lalaki ing asawa na, at ing babai naman kawanian ne at maging asawa ne ning aliwang lalaki, e na ne akuang pasibayu ning minuna nang asawa. Lubus neng minie dinat king bansang ita. Oneng ika, Israel, karakal mu kelaguyo at ngeni bisa kang magbalik kanako!
2: Lumawe ka babo da ring bunduk-bundukan. Atin waring lugal a e ka menugaling anting babaing magtinda king katawan na? Penaya mu la king lele dalan ding lalaking kekang suki, nung makananu yang manaya ing metung a Arabo king disyerto karing maging biktima na. Dinatan me ing bansa king kapamilatan na ning pamagtinda mu king kekang katawan.
3: Iti ya ing sangkan nung inya e minuran at e bitasang minuran agyang king panaun ning kauran. Pati itsura mu lupang babaing magtinda king katawan na; tutu na kang alang marine!
4: At ngeni sasabian mu kanaku, Ika ing Tata ku at pepakamalan mu ku manibat na inyang malati ku.
5: E manatili ing mua mu; e ka malyaring manatiling mua kanaku. Israel, ita ing sinabi mu, oneng depat mu mu rin ing sablang e mayap a agyu mung daptan.
6: Ngana kanaku ning Ginu inyang i Josias ya ing ari, Ikit mu nung nanu ing depat na ning Israel, ing babaing taksil? Likuan na ku; at king balang bunduk-bundukan at lalam ding tanaman pekiapusan na ing dapat ning metung a babaing magtinda king katawan na.
7: Bala ku king magbalik ya kanaku kaybat nang depat iti. Oneng e ya migbalik kanaku at iti ikit na ngan Juda, ing taksil a kapatad nang babai.
8: Ikit na namang Juda king diborsyu ke ing Israel at tinabi ke uling pigtaksilan na ku. Makanyan man e ya mitakutan ing Juda at menugali ya namang anti ing babaing magtinda king katawan na.
9: E ne tiblan ning dine ditak mu man. Dinatan ne ing bansa; dinapat yang kataksilan king kapamilatan na ning pamanyamba na karing batu at karing dutung.
10: Kaybat na nita, i Juda, ing taksil a kapatad nang Israel, migkunwari yang magbalik kanaku; e laus king lub na. Aku, ing Ginu , ing migsalita.
11: Kaybat na nita, sinabi na ning Ginu kanaku king agyang ginulut ya ing Israel, mayap ne man kesa king taksil a Juda.
12: Inutus na kung munta kang Israel ban sabian ku, Taksil a Israel, magbalik na ka kanaku. Biasa kung lumunus at e na ku mua; e kabang kaba ing mua ku keka.
13: Tanggapan mu mu ing mikasala ka at king linaban ka king Ginung kekang Dios. Kilalanan mu at ibalita king tutu pin ing mekipangalugud ka karing aliwang dios king lalam ning balang tanaman a malabung at king e ka memintu karing kanakung kautusan. Aku, ing Ginu , ing migsalita.
14: Taksil a memalen, magbalik kayu; aku ing makibandi kekayu. Kuma kung metung kekayu king balang balen at kuma kung tidua katau king balang tribu, kaybat ibalik da kayu king Bunduk ning Zion.
15: Dinan da kayung pamuntuk a mamintu kanaku at ila panibalan da kayung ating kabiasnan at ating aintindian.
16: Potang merakal na kayu king lugal a ita, tuknang na lang babanggit ding tau tungkul king Kaban ning Kasunduan. E ra ne aisip o aganaka man; e ra ne kailangan man ni gawa pang aliwa.
17: Potang datang na ing oras a ita, mayaus yang Ing Tronu ning Ginu ing Jerusalem at mitipun la karin ding sablang bansa ban samban da ku. E ra na panusigan ing buri da ring masias at e mayap dang pusu.
18: Makiabe ya ing Israel king Juda at ilang adua miyabe lang lumual ibat king pangayugse ra king bansang atyu king dane norti, at magbalik la king bansang binie ku karing makatua da. Maging pibandian da iti kabang panaun.
19: Ngana ning Ginu ,
: Israel, pignasan kung tanggapan da ka bilang anak ku,
: at dinan malagung bansa;
: bansang malagung dili king mabilug a yatu.
: Buri ku ing ausan mu kung tatang,
: at e na ka gumulut kaku kapilan man.
20: Oneng kalupa na ning metung a taksil a asawa,
: e ka meging tapat kaku.
: Aku, ing Ginu , ing migsalita.
21: Meramdam ing inge babo ding bunduk-bundukan
: Iti ya ing memalen ning Israel a kikiak at magamuamu,
: uling mibiebie lang memalen na king pamikasala
: at kelinguan de ing Ginung Dios da.
22: Magbalik na kayu, ikong sablang ginulut king Ginu ;
: pakayapan na kayu at gawan na kayung tune tapat.
: Sasabian yu, Wa, lumapit na kami king Ginu uling ya ing kekaming Dios.
23: E na ke bitasang asaupan ning paganu ming pamanyamba babo da ring bunduk-bundukan. Bukud mung manibatan king Ginung kekaming Dios ing kasaupan para king Israel.
24: Oneng ing pamanyamba kang Baal, ing dios ning sablang sukat pikarine, ya ing pepasari king pangawala ra kekami ding sabla ming sese animal, ding anak ming lalaki at babai, ing sablang pipawasan da ring makatua mi manibat na kanitang minunang panaun.
25: Kailangan ing magkasat kami king dine at paburen ing takpan na kami ning kekaming kamarinayan. Ikami at ding makatua mi e ke pepatugut mikakasala laban king Ginung kekaming Dios. E ke bitasang memintu karing kautusan na.