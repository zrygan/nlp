1: Neng miyayain yang ain-a-binutil ing ninuman para kanaku, ing Ginu , sukat na pa mung gilingan iti ban magawang arina. Tugtugan nang larung olibo at dinan nang insenso,
2: at kaybat idala na karing pari a anak nang Aaron. Ing paring mangasiwa ya ing kumang kasakmal king arina at ing laru ampon ing sablang insenso a atyu babo na ning arina ban dulukan na king altar bilang tanda ning e na pamangalinguan at bilang mabanglung ain kanaku, ing Ginu .
3: Mangaintulid karing pari ing mitagan king ain-a-binutil. Iti sagradu uling dake na ning ain a miyain kanaku, ing Ginu .
4: Nung ing yayain tinape yang melutu king ornu, sukat ing ala yang sangkap a lebadura. Malyaring tinape lang makapal a megawa king arinang semutanan larung olibo o kaya tinape lang maimpis a kiskasanan larung olibo.
5: Nung ing yayain tinape yang melutu king sala-salang bakal, sukat ing megawa ya king mapinung arinang semutanan larung olibo, oneng ala yang lebadura.
6: Piraswan lang mangalati deti at tugtugan lang laru potang iyain la bilang ain kanaku, ing Ginu .
7: Nung ing yayain tinape yang melutu king kawali, sukat ing megawa ya king mapinung arina at larung olibo.
8: Idala iti king pari at ya ing miyain king altar bilang ain kanaku, ing Ginu .
9: Kuma yang kapirasu ing pari at dulukan ne iti king altar bilang tanda ning e pamangalinguan. Babie tula kanaku, ing Ginu , ing bau na niting ain-a-pamangan.
10: Mangaintulid king paring i Aaron at karing anak na ing mitagan king ain. Iti sagradu uling dake na ning ain a miyain kanaku, ing Ginu .
11: E sukat misamutanan lebadura ing isanu pa man karing ain-a-binutil a yayain yu; e kayu misasamut lebadura ni pulut-panilan king yayain yu.
12: Ing pamag-ain yu karing mumunang bunga na ning kekayung pupul balang banua sukat yang idala kanaku, ing Ginu ; oneng e sukat dulukan iti king altar.
13: Dinan yung asin ing balang ain-a-binutil a yayain yu, uling pawaga na ning asin ing kasunduan a tenguanan yu king Dios. Inya sukat yung sangkapan asin ing sablang ain.
14: Neng ing yayain yu ibat king mumunang bunga na ning pupul yung binutil, sukat ing misingle na iti o kaya giniling na.
15: Tugtugan yung larung olibo at dinan insenso.
16: Kuanan na ning pari itang dake dulukan ampon ing laru at insenso bilang tanda ning e pamangalinguan. Iti ya ing ain-a-pamangan para kanaku, ing Ginu .