1: Makalunus na kayo, uling gagawa kayung kautusan ban gipitan ye ing kanakung balen.
2: Makanyan yu lang sasabatan ding pakakalulu king katuliran da at king pamanintun dang hustisia. Makanyan yu lang panakawanan ding mebalung babai at ulila.
3: Nanu ing daptan yu potang datang ne ing aldo a parusan na kayu ning Dios? Nanu ing daptan yu potang ing Dios parala yang kasakitan a manibat king marayung bansa? Kaninu kayu lumapit ban maniawad saup? Nukarin yu isalikut ing pibandian yu?
4: Mate kayu king labanan o kaya maging bihag kayung iguyud da. Makanyan man, e mu rin tuknang ing mua na ning Ginu ; manatili yang makatas a gamat ban mamarusa.
5: Ngana ning Ginu , Gamitan ke ing Asiria anting palupalu ban parusan ke itang kamuan ku.
6: Tuburan ke ing Asiria ban lusuban ne ing bansang alang takut kanaku; ding taung pepasari king mua ku. Tiburan ke ban maniamsam, manako at ban dakurakan na la ding tau anting dinat king dalan.
7: E makanyan ing isipan na at e makanyan ing kapagnasan na. Atin yang sariling babalakan a mabagsik ing ari na ning Asiria. Makasadia yang manyirang dakal a bansa.
8: Nganang magmayabang, Ari ya ing balang metung at metung karing kumander ku!
9: Simbut ku la ding siudad na ning Calno, Carkemis, Hamat, at Arpad. Simbut kia naman ing Samaria at Damasco.
10: Pekirasnan ku la ban parusan ding kayarian a sasambang idolo, idolo a dakal kesa karing atyu king Jerusalem at Samaria.
11: Lesak ke ing Samaria at ding sablang idolo na, at daptan ku naman iti king Jerusalem at karing larawan a sasamban da karin.
12: Oneng ngana ning Ginu , Kabud ayari ku ing daraptan ku king Bunduk ning Zion at king Jerusalem, kanita ku ne parusan ing ari na ning Asiria king sablang pamagmayabang na at kapalaluan.
13: Mapagmaragul ya ing ari na ning Asiria. Ngana, Aku mu ing maki dapat kanyan. Masikan ku, biasa, at mautak! Leko ku la ding angganan a mamilatan karing bansa at simsam ku ing sablang pibandian a tinipun da. Mengari kung toro a mendamusak karing taung manuknangan karin.
14: Mengari lang pugad manuk ding bansa na ning yatu at kinua ku ing pibandian a tinipun da kalupa na ning pamangua karing ebun a makatipun. Ala mang pakpak a sinulapo ba na kung pamatakutan; alang asbuk a ginaga ban mitakutan ku mo sa.
15: Oneng nganang magsalita ning Ginu , Maygit ya pa wari ing palakul kesa king taung gagamit? Maygit ya pa wari ing lagari kesa king gagamit? Aliwa ing palupalu ing mitatas king tau; ing tau ya ing mitatas king palupalu.
16: Padala yang sakit ing Ginung Mayupaya ban parusan na la ding tauan nang ating masanting a pamikakatawan. Sakit lang alang patugut milalablab king katawan da.
17: Ing Dios, ing sulu ning Israel, maging api ya at dulukan na kilub ning metung mung aldo ing sablang bage pati na ing dikut at tanaman a masuksuk.
18: Lubus lang magisan ding malabung a gubat at marangle antimo nung makananung papaten ne ning mabagsik a sakit ing tau.
19: Tutu na la mung ditak ding tanaman a mitagan, agyu na lang bilangan agyang ing anak a malati.
20: Datang ing panaun nung kapilan ding memalen na ning Israel a miligtas king mua na ning Dios e na la kapilan man manalig king bansa a digsu na mekamate karela. Tune rang ibili ing kapanaligan da king Ginu , ing Dios a banal ning Israel.
21: Mapilan la mu ding memalen na ning Israel ding magbalik king karelang mayupayang Dios.
22: Ngening kasing dakal na la ning balas king pampang ning dagat ding memalen na ning Israel, makanyan man ditak la mu ding magbalik. Mitakda ing kasiran karing tau at iti talagang karapatdapat karela.
23: Wa, antimo ing sinabi nang daptan na ning Ginung Dios a Mayupaya, parala yang kasiran king mabilug a bansa.
24: Ngana ning Ginung Dios a Mayupaya karing memalen nang manuknangan king Zion, E kayu tatakut karing tau ning Asiria agyang pasakitan da kayung antimo ing depatan da kanita kekayu ding tau Ehipto.
25: Ditak nang panaun ing pamamarusa ku kekayu at kaybat ila naman ding gisanan ku.
26: Aku, ing Ginung Mayupaya, barugan ku la king kanakung pamarug antimo nung makananu ku lang berugan ding memalen na ning Midian king Batu ning Oreb. Parusan ke ing Asiria antimo inyang pepasakitan ke ing Ehipto.
27: Potang ing panaun a ita datang na, ilako da kayu king upaya na ning Asiria at e na la maging pabayat pa ding paud da karing pago yu.
28: Ibat king Rimmon linusub la ding kalaban. Atyu na la king siudad ning Ayat ding kalaban! Linabas na la king Migron! Likuan da king Mikmas ing kagamitan da!
29: Miras na la king dalakitan at magpaynawa la king Geba! Mitakutan la ding memalen na ning Rama at at tinakas la ding memalen na ning Gibea, ing balen nang Saul.
30: Kulisak kayung masikan, memalen ning Galim! Makiramdam kayu, memalen ning Laisa! Makibat kayu, memalen ning Anatot!
31: Mamulayi la ding memalen ning Madmena at Gebim ban iligtas da ing sarili ra.
32: Atyu na la ngening kasalukuyan ding kalaban king balen ning Nob at tatantu da la karin ding gamat da king Bunduk ning Zion, king siudad ning Jerusalem.
33: Ibagsak na la ning Ginung Mayupaya antimo nung makananu lang mibabagsak ding sangang metabas king tanaman. Makutud la ding palalung dili at matas dili karela at mangapakarine la.
34: Kuturan na la ning Ginu anting tanaman king libutad ning gubat king kapamilatan na ning palakul; miragsa lang anti ding matibe diling tanaman na ning Lebanon.