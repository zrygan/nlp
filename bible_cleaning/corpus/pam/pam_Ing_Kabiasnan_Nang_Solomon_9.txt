1: O Dios da ring kakung makatua at malunusan a Ginu, king kapamilatan na ning amanu mu lelangan mu ing sabla-sabla.
2: King kapamilatan na ning kekang Kabiasnan lelangan me ing tau ban mamahala king sablang kekang lelangan.
3: Lelang me ban pamahalan ne king kabanalan at king katuliran ing mabilug a yatu, at ban ipatupad ing hustisia king mitmung katapatan.
4: Dinan mu ku sa king Kabiasnan a makalukluk king lele mung tronu at iyabe mu ku karing kekang anak.
5: Ipus mu ku, anak na ku ning ipus mung babaing i ima ku; metung ku mung taung maina at makuyad mu ing bie ku. Ditak mu ing aintindian ku king Kautusan at king hustisia.
6: At agyang pang maging sakdal ya ing tau ala ya ring ulaga, nung ala yang Kabiasnan a manibat keka.
7: Pinili mu ku kesa karing aliwa ban maging ari na ning kekang balen at ukum da ring kekang anak.
8: Inutus mu kanaku ing gawang metung a Templo king banal mung bunduk, at metung a altar king Jerusalem, ing siudad a pinili mung kekang tuknangan. Iting Templo larawan ne nitang Templong atyu banua a sidia mu manibat na kanitang minunang panaun.
9: Atyu kayabe mu ing Kabiasnan at balu na ing kekang daraptan. Atyu ya inyang lelangan me ing yatu. Balu na nung nanu itang katanggap-tanggap keka, itang mayap at makayagpang karing utus mu.
10: Ibat king kekang banua, manibat king kekang maligayang tronu, itubud me ing Kabiasnan ban pakiabayan na ku king kanakung daraptan, at ban ituru na kanaku itang babie tula keka.
11: Balu na at aintindian ing sablang bage. Patnubayan na ing sablang dapat ku, at ingatan na ku king kapamilatan na ning upaya na.
12: Kanita ayatulan ku lang alang pamangabiran ding kekang memalen at maging karapatdapat ku king tronu nang tata ku. At maging katanggap-tanggap keka ing sablang dapat ku.
13: Ninung tau ing makabalu king kapagnasan ning Dios? Ninu mo ing makibalu king kaburian na?
14: E makagyu ing kaisipan ning tau at mapanganib la ding kekeng pamalak,
15: uling ding malalaso ming katawan abitan na keng pababa at iting katawan ming gabun pabayat ya king kaisipan ming mitmung pamalak.
16: Ala kaming aliwang arapat nune mu ing mamatulus karing bage keti king yatu; magkasakit kaming abalu mi la ding bage a makapaligid kekami. Ninu ngeni ing makaintindi karing bage atyu banua?
17: Ala metung mang mekabalu king kaburian mu subali mu nung dininan meng Kabiasnan at tinubud kapamilatan na ing banal mung espiritu.
18: King anti kaniting paralan la mu mituntun ding tau king dalan a matulid, at mebiasa ketang katanggap-tanggap keka, at miligtas king kapamilatan na ning kekang Kabiasnan.