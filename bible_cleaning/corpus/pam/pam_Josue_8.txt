1: Ngana ning Ginu kang Josue, Ituki mu la ding sablang sundalus mu at munta kayu king Ai. E ka tatakut o paisira lub. Ibie ku keka ing tagumpe at ibie ke king gamat mu ing ari na ning Ai, ding memalen na, ing siudad, at maging bandi mu ing gabun na.
2: Daptan mu king Ai at king ari na itang depat mu king Jerico at king ari na niti, oneng ngeni maging kekayu ing bandi ra pati na ding sese rang animal. Magsadia ka at bigla meng lusuban ing siudad king kagulutan na.
3: Inya migsadia ya i Josue at ding sablang sundalus na ban munta Ai. Memili yang atlung pulung libu karing matapang nang sundalus at tinubud na la busal ning kabengian.
4: At nganang minutus karela, Magkubli kayung e binang marayu king kagulutan na ning siudad, oneng makasadia kayung lumusub.
5: Aku at ding taung kayabe ku lapitan mi ya ing siudad. Potang ding lalaki na ning Ai lual lang lumaban kekami, gulutan mi la at mamulayi kami antimo ing king minuna.
6: Panagalan da kami kanita angga king akua mi lang alaut king siudad. Isipan da kanita ing pupulayi na ke na namang paurung kalupa na ning minuna.
7: Kanita na kayu man lual king pangakubli yu at lusuban ye ing siudad. Ibie ne kekayu ning Ginung kekayung Dios.
8: Kabud abihag ye ing siudad, silaban ye, antimo ing inutus na ning Ginu . Ila deti ring utus kekayu.
9: Inya pepalakuan na na lang Josue at minta lang migkubli at karin la menaya king dane albugan na ning Ai, pilatan na ning Ai at Betel. Linabas nang Josue ing kabukas king kampu.
10: Abak pang maranun mibangun ne i Josue at inaus na la ding sundalus na. Ya at ding manimuna na ning Israel ila ding menimuna king pamunta ra Ai.
11: Kayabe na lang minta ding sundalus na king pasbul dalan ning siudad at karin la migkampu king dane norti. Metung yang libis ing mamilatan karela at ing siudad ning Ai.
12: Memili yang limang libu katau at pepagkublian na la deti pilatan na ning Ai at Betel.
13: Makasadia na la ding sundalus para king labanan at ing mas maragul a kampu atyu dane norti na ning siudad at ding aliwa naman king dane albugan. Menatili ya i Josue king kapatagan itang kabukas a ita.
14: Inyang ikit na la ning ari ning Ai ding sundalus nang Josue, agad-agad yang kinimut. Inya ing ari at ding sablang sundalus na linual lang papunta king Kapatagan ning Jordan ban makilaban karing Israelita antimo king minuna; e na man aisip king lusuban de king kagulutan.
15: I Josue at ding sundalus na sangkan la mong minurung at memulayi lang papunta king ilang.
16: Meyaus la ding sablang lalaki na ning siudad ban tagalan da la, at kabang tatagalan de i Josue lalu na la namang milalaut king siudad.
17: Linual la ngang tatagal ding sablang lalaki na ning Ai karing Israelita; melakuan yang makabuklat ing siudad at alang mag-dipensa kaniti.
18: Ngana kanita ning Ginu kang Josue, Ituldu me ing tandus mu king Ai; uling ibie ke keka. Memintu ya i Josue.
19: Inyang tinas ne ing gamat na, mabilis lang tinalakad ding lalaking pakakubli, memulayi lang palub king siudad; abihag de at agad-agad deng silaban.
20: Inyang melikid la ring tau ning Ai king kagulutan da, ikit da ing asuk a mumukiat banua. Ala na lang dalanan pa ban tumakas uling ding Israelita a memulayi papunta king ilang migbalik la ban ila naman ding tagal karing tatagal karela.
21: Inyang ikit nang Josue at ding tauan na king ding kayabe ra ikua ra ne ing siudad at masisilab ne belikan da la at pegumpisan da lang pete ding lalaki na ning Ai.
22: Linual la kanita ding Israelitang atyu na king siudad at mekiabe la king labanan. Ikit da na mu ding tau Ai ing makakubkub la karing Israelita. At ding Israelita pete da la ngan; ala metung mang mitakas at alang mitagan mabie karing memalen ning Ai
23: subali mu king ari na ning Ai. Binihag de at dela kang Josue.
24: Inyang apate da na la ring kalaban dang tinagal karela king ilang, mibalik la Ai at pete da la ngan ding atyu karin.
2526: Pepanatilian neng makatuldung Josue king Ai ing tandus na at e ne beba anggang e la mete ding sablang taung atyu karin. Ing kabilugan a bilang ding memalen ning Ai a pete da kanitang aldong ita labi lang aduang libung lalaki at babai.
27: Antimo ing sinabi na ning Ginu kang Josue, kinua da ring Israelita para karela ding sese rang animal at pibandian.
28: Silaban neng Josue ing Ai at likuan neng lubus mesalanta. Makanyan ya kabilian angga ngeni.
29: Binitin ne king tanaman ing ari at karin de likuan ing katawan na angga na inyang dalumdum. Inyang limbug ne ing aldo inutus nang Josue ing ikuldas da ne ing bangke na, at binili de king dalan a palub king pasbul dalan ning siudad. Timbunan deng batu at angga man ngeni atyu la karin ding kabuntun a batu.
30: Kaybat na nita, mitalakad yang altar i Josue king Bunduk ning Ebal para king Ginu , ing Dios ning Israel.
31: Pepatalakad ne iti karing Israelita agpang king panabilin nang Moises, ing talasuyu ning Ginu . Antimo ing sasabian na ning Batas nang Moises: Metung a altar a e metabas karing kasangkapan a bakal. Babo na niti miyain lang ain-a-durulukan king Ginu , at miyain la naman ain-ning-kapayapan.
32: At karin, king arapan da ring Israelita, sinulat neng Josue karing batu ing kopia na ning Batas a sinulat nang Moises.
33: Ding sablang Israelita, ding karelang makatua, ding pamuntuk, at ukum, antimu rin ding dayuan a kayabe ra, tinalakad la mingatba na ning Kaban ning Kasunduan ning Ginu , arapan da la ring paring Levita a magdala king Kaban. Makatalakad la ding kapitna karing tau; gugulutan de ing Bunduk ning Gerizim. Makatalakad la ding kapitna at gugulutan da ne man ing Bunduk ning Ebal. Makanyan ing inutus na karelang Moises, ing talasuyu ning Ginu , potang datang na ing oras ning pamananggap da king bendisyun.
34: Binasa neng masikan kanitang Josue ing kabilugan na ning Batas, ding bendisyun at ding sumpa, antimo nung makananu lang misulat king libru na ning Batas.
35: Binasa neng Josue ing balang metung karing kautusan nang Moises karing sablang makatipun; kabilang la kareti ding babai, ding anak, at ding dayuan a manuknangan kayabe ra.