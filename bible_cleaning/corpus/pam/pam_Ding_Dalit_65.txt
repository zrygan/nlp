1: O Dios, matulid ing munie keng kapasalamatan keka king Zion,
: at ding penata mi keka kekami lang tuparan,
2: uling kekeng dalangin kekang pakibatan,
: inya ding sablang makasalanan ika ing karelang lapitan.
3: Mangasambut kami uli ra ding kekeng kapanialangsangan,
: makanyan man kekami ibie mu ing kapatawaran.
4: Kaligaya na ning taung kekang pipilinan,
: at king kekang santuaryu karin me patuknangan.
: Lubus keng ligaya kilub ning kekang tuknangan;
: karing bendisyun ning Templo mung banal.
5: O Dios a kekeng talapagligtas, kekaming kayaduanan kekang pakibatan
: kapamilatan ding makapag- mulalang kekang depatan.
: Ika ing kapanayan ding sablang tau
: pati ding atyu king lipat ning dagat.
6: King kekang sikanan keka lang telakad ding kabundukan;
: makanyan mung papakit ing maragul mung kayupayan.
7: Kekang patahimikan dabungbung ning dagat,
: ding mainge alun at ding taung magugulu.
8: Ing mabilug a yatu pagmulalan na lang
: kekang makapagmulalang depat.
: Misusumangid nang wakas ning yatu
: kukulisak dang tula ra uli ding dapat mu.
9: Ing yatu keka yang daralawan at pauranan;
: layun pataban ban mamunga yang dakal.
: Ibat banua tutugtug na ban ing gabun
: palto yang miyayaliwang tanaman.
: Makanyan mu ngang sidia
10: paranuman mu ing gabun a mesarul
: layun palambutan at ayusan;
: ban tumubung tanam.
11: Marakal ing pupul a babie mu,
: at nukarin ka man munta ding tau king kabiayan maglabis-labis la.
12: Ding pipagpastulan mitmu la karing kawan,
: mitmu lang tula ding bunduk-bundukan.
13: Wa, ding mataba at dakal a tupa gagala la,
: at ing marangle dakal a trigu papalto na.
: Papalakpak ing sabla at magkanta la pang matula.