1: Misan a aldo, migsalita ya ing Ginu kang Jonas a anak nang Amitai.
2: Ngana, Munta ka Nineve at magsalita kang laban keting mayupayang siudad uling e makalihim kanaku ing e mayap dang daraptan ding memalen na.
3: Oneng minta ya i Jonas king aliwang lugal ban atakasan ne ing Ginu . Minta ya king Jopa nung nukarin ne disan ing metung a barkung malapit nang mako para munta Tarsis. Binayad na ing pasahi na, at sinake yang kayabe ra ding mamahala king barku ban maglayag munta Tarsis. Isipan nang Jonas king e na ne akit ning Ginu .
4: Oneng peparala yang masikan a angin ing Ginu king dagat at mika bagyu. Milalu ya kasikan ing bagyu at halus malasak ya ing barku.
5: Mitakutan la ding marino at kinulisak lang maniawad saklolu karing sarasarili dang dios. Ban mabawas ing panganib, inugse ra king dagat ing kargang makasake king barku. Samantalang malilyari iti, minta ya i Jonas king kakilubkiluban na ning barku at karin ya metudtud maniaman.
6: Ikit ne ning kapitan ning barku at ngana kang Jonas, Obat atyu ka ken at matudtud? Talakad ka at maniawad kang saup king kekang dios; magkang malunus ya kekatamu at iligtas na katamu.
7: Ngara ding marino king metung at metung, Mibagutan tamu ban akit tamu nung ninu ing maki kasalanan king pangabili tamu kaniting panganib. Mibagutan la at ing lagyu nang Jonas ya ing mebagut.
8: Kanita ngara kang Jonas, Nanu ing asabi mu kanyan? Ika ing sukat ming parsalanan kaniting panganib. Nanu ing sangkan obat atyu ka keti? Isanu ing bansang ibatan mu? Nu ka makabalen?
9: Nganang mekibat Jonas, Metung kung Hebreo. Sasamban ke ing Ginu , ing Dios ning banua at linalang king yatu at king dagat.
10: At sinabi na pang Jonas karela king tatakasan ne ing Ginu .
: Mitakutan la ding marino at ngara kang Jonas, Makapangilabut ing depat mu!
11: Sisikan nang sisikan ing bagyu, inya ngara, Nanu ing sukat ming daptan keka ban tuknang ing bagyu?
12: Mekibat ya i Jonas, Iyugse yu ku king dagat at tuknang ing bagyu. Balu ku king aku ing maki kasalanan, inya mirasnan kayu kaniting masikan a bagyu.
13: Makanyan man, migkapilit la ding marino ban asadsad de ing barku king pampang; memagse la anggang binit da. Oneng lalung mesikan ing bagyu at ala lang akarapat.
14: Inya kinulisak la king Ginu . Ngara, O Ginu , ipakisabi ming mayap king e mu ke sa paburen mate king uli na ning bie ning lalaking iti; ala kaming kasalanan. Ika, O Ginu , ing maki pasari kaniting malilyari. Dapat mu iti!
15: At kaybat, biwat de i Jonas at inatsa re king dagat, at kanita mu rin tinuknang ing bagyu.
16: Uli na niting milyari, mitakutan la ding marino king Ginu . King takut da, minie lang ain-sakripisyu at mengaku lang sumuyu king Ginu .
17: King utus ning Ginu inakmul ne ning metung a maragul a asan i Jonas, at menatili ya king atian na ning asan kilub ding atlung aldo at atlung bengi.