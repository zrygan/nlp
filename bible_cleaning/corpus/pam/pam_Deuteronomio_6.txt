1: Ila deti ring sablang kautusan at tuntunan a binie na kanaku ning Ginung kekayung Dios ban ituru kekayu at tuparan king gabun a sakupan yu.
2: Binie na la ning Ginung Dios kekayu at karing anak yu ampon karing maging anak da ban mika takut kayu at kagalangan. Kumaba kayu bie, nung pamintuan yu la reti.
3: Inya makiramdam kayu, O memalen ning Israel, at mamintu. Kanita mipakayap kayu at dakal kayu at maging mayupayang bansa antimo ing pengaku na ning Ginung Dios karing makatua yu king gabun a mataba at labis-labis king kabiayan.
4: Makiramdam kayu, O memalen ning Israel. Ing Ginung kekatamung Dios ya ing bukud Ginu .
5: Luguran ye ing Ginung kekayung Dios king mabilug yung pusu, king mabilug yung kaladua, at king mabilug yung sikanan.
6: E yu la kakalinguan deting kautusan na a sasabian ku ngeni kekayu.
7: Ituru yu la karing anak yu neng atyu kayu kilub o lual ning bale, neng magpaynawa kayu o neng magobra kayu.
8: Itali yu la karing takde yu at karing kanuan yu ban e yu la kalinguan.
9: Isulat yu la karing amba da ring pasbul yu at karing pasbul yung dalan.
10: Malapit na na kayung idala ning Ginung Dios king gabun a pengaku nang ibie karing makatua yung i Abraham, Isaac, at Jacob. Abandi yu la ding mangaragul at mangasanting a siudad a e yu telakad.
11: Manuknangan kayu karing bale mitmung mangayap a bage a e yu pipagalan. Minum kayu king danum da ring talaga a e yu kilkul. Mamupul kayung ubas at olibo a e yu tenam. Potang mengan na kayu at mabsi,
12: mingat kayu pota akalinguan ye ing Ginung migligtas at milual kekayu king pangayalipan karin king Ehipto.
13: Sukat kayung tumakut at gumalang king Ginung kekayung Dios at suyuan ye. Bukud mung king lagyu na karin kayu mangaku.
14: E kayu sasamba karing kikilalanan dang dios ding taung makapaligid kekayu,
15: uling ing Ginung kekayung Dios a atyu libutad yu Dios yang mapangalalu; pota mimua ya at gisanan na kayung pamaten.
16: E ye sukat paniubukan ing Ginung kekayung Dios antimo ing depat yu karin king Massa.
17: Pagsikapan yu lang pamintuan ding kautusan na at tuntunan a binie na kekayu.
18: Daptan yu itang matulid at mayap king arapan na ban mipakayap kayu at sakupan ampon bandian ing matabang gabun a pengaku nang ibie ning Ginu karing makatua yu,
19: at itabi yu la ding sabla yung kalaban antimo ing pengaku na kekayu.
20: At potang datang na ing aldo a ikutang da ring anak yu nung nanu ing sangkan obat ing Ginung kekatamung Dios inutus nang pamintuan la ding kautusan at tuntunan a binie na,
21: ipakibat yu karela, Meging ipus na kami ning ari ning Ehipto at linigtas na kami ning Ginu king kapamilatan na ning upaya na.
22: Ikit da ring mata mi ing depat nang bage makapagmulala at itang makapangilabut a depat na karing tau Ehipto, king ari at karing sablang ating pangataid king ari.
23: Liwal na kami Ehipto ban idala king gabun a pengaku nang ibie karing kekatamung makatua.
24: Inya binie na la deting kautusan at tuntunan ban galangan ya't pitakutan at ban ingatan ne ing bansa tamu at bendisyunan.
25: Nung tapat ta lang pamintuan deting kautusan a yuyutus na kekatamung tuparan, tumula ya kekatamu ing Ginung kekatamung Dios.