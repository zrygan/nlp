1: Kalabas da ring mapilan a panaun, minta ya king Sikem i Abimelek a anak nang Gideon. Karin la manuknangan ding kamaganak nang ima na. At ngana karela,
2: Ikutang yu karing tau Sikem nung nanu ing buri da: ing mamuntukan la karela ding pitung pulung anak nang Gideon o sakupan na la mu ning katau? Ganakan yu king aku, i Abimelek, sarili yu kung laman at daya.
3: Inya ding kamaganak nang ima nang Abimelek pekisabian da la ding tau Sikem, at meyapan da ring tau Sikem ing tukian de i Abimelek uling kamaganak de.
4: Dininan deng pitung pulung pirasung pilak a ibat king templo nang Baal-berit at ginamit na la reti king pamanupa karing alang kabaldugan at barumbadung tau ban tuki la.
5: Minta ya king Ofra, ing balen nang tata na, at karin babo na ning metung a batu pete na la ding pitung pulung kasing-ibpa na kang Gideon. Oneng i Jotam, ing bungsung anak nang Gideon, e ne apate uling mekasalikut ya.
6: Kaybat na nita, ding sablang memalen na ning Sikem at Betmilo mitipun la king siping ning sagradung tanaman a ensina, at karin de gewang ari i Abimelek.
7: Inyang abalitan nang Jotam ing milyari, minukiat ya king Bunduk ning Gerizim at karin king taluktuk na niti nganang kinulisak karela, Makiramdam kayu kanaku ikayung memalen na ning Sikem, marahil makiramdam ya kekayu ing Dios.
8: Kanitang misan a panaun mitipun la ding tanaman ban pilinan de ing maging ari da. Ngara king tanaman a olibo, Ika ing mag-ari kekami.
9: Nganang mekibat ning olibo, Lakuan ku wari ing laru a paglania ra karing dios at karing tau ban manimuna ku kekayo?
10: At ngara ding tanaman king higera, Munta ka keni at ika na ing mag-ari kekami.
11: Ngana ning tanaman a higera, Lakuan ku wari ing yumu ku at ding mayap kung bunga ban manimuna ku kekayo?
12: Ngara ding tanaman king ubas, Munta ka keni at ika ing mag-ari kekami.
13: Ngana ning ubas karela, Lakuan ku wari ing kakung pamangawang alak a babie tula karing dios at karing tau ban manimuna ku kekayo?
14: Kanita ngara ding sablang tanaman king tanaman a masuksuk, Munta ka keni at ika na ing mag-ari kekami.
15: Nganang mekibat ning tanaman a masuksuk, Nung talagang buri yu kung maging ari yu, munta kayu keni at salilung king lalam ning anino ku; nung ali kayu, mikaluku la ring sanga ku at silaban na la ding tanaman nang sedro ning Lebanon.
16: Nganang tinuglung Jotam, Inya matulid wari at karapatdapat ing pamitalaga yu kang Abimelek bilang ari? Karapatdapat wari yan kang Gideon at king pamilya na? Depatan yu kaya kanyan itang bage katumbas ning depat na?
17: Ganakan yu king mekilaban ya i tata ku para kekayu. Teya na ing bie na ban iligtas na kayu king gamat da ring Midianita.
18: Ngening aldong iti likuan yu la ding pamilya nang tata ku at pete babo ning metung mung batu ding pitung pulu nang anak, at gewa yeng ari da ring memalen na ning Sikem i Abimelek, ing anak nang tata ku king ipus na, uli na mu ning kamaganak ye.
19: Nung tune tapat at marangal ing depat yu para kang Gideon at king pamilya na, kanita maging masaya kayung kayabe nang Abimelek, at maging masaya ya naman kayabe yu.
20: Nung ali, mikaluku sana kang Abimelek ing api at gisanan na la ding lalaki ning Sikem at Betmilo. At manibat naman karing memalen na ning Sikem at Betmilo mikaluku sana ing api ban gisanan ne i Abimelek.
21: At uli na ning takut nang Jotam kang Abimelek a kapatad na, memulayi ya at tinakas papunta Beer. At karin ya menuknangan.
22: Atlu yang banuang menimuna king Israel i Abimelek.
23: Kaybat na nita, ginawa yang paralan ing Dios ban e la mikakasundu ri Abimelek at ding lalaki na ning Sikem. Inya mig-rebeldi la laban kang Abimelek.
24: Iti mepalyari ban kanita mamayaran la king pamikasala nang Abimelek at ding lalaki na ning Sikem a mitulak kang Abimelek ban paten na la ding pitung pulung anak nang Gideon.
25: Mibili lang tauan da ring lalaki na ning Sikem ban tambangan de i Abimelek karing kabundukan at penakawanan da la ring sablang daralan karin. Peparas da iting bage kang Abimelek.
26: Dinatang ya kanita king Sikem i Gaal, ing anak nang Ebed, ampon ding kapatad nang lalaki at mika tiwala la kang Gaal ding lalaki na ning Sikem.
27: Minta la ngan king karelang ubasan at menagtal lang ubas; ginawa lang alak at migsaya la. Linub la king templo da ring karelang dios, at karin la mengan at minum ampon pituya-tuya i Abimelek.
28: At nganang Gaal, Ninu wari i Abimelek? Ba't itamung tau Sikem kailangan ta yang suyuan? E ya wari sinuyu kang Hamor ing anak nang Gideon at ing talasuyu nang i Zebul? Obat mo suyuan ta ya i Abimelek? Maging tapat kayu king makatua yung i Hamor.
29: Sana aku na ing manimuna kareting taung deti! Itabi ke i Abimelek. Sabian ku, Abimelek, dagdagan mu na la ring sundalus mu at lumaban ka!
30: Mimua ya i Zebul, ing mamuntukan king siudad, inyang dimdam na ing sinabi nang Gaal a anak nang Ebed.
31: Mitubud yang tau kang Abimelek karin Aruma ban sabian, Dinatang ya Sikem i Gaal a anak nang Ebed at ding kapatad na, at papag-rebeldi da la ring tau laban keka.
32: Inya ika at ding tauan mu kimut kayu ngening bengi; salikut kayu at manaya king marangle.
33: Karas ning abak, kaslag ning aldo, maranun kayung mibangun at bigla yeng lusuban ing siudad. At potang lumaban ya kekayu i Gaal at ding tauan na gawan yu ing heganaganang kagiwan yu laban karela.
34: Inya itang benging ita i Abimelek at ding sablang kayabe na linakad la. Apat lang grupu ding menayang makasalikut lual ning siudad.
35: Inyang ikit de ri Abimelek at ding kayabe na ing linual ya i Gaal at makatalakad king pasbul dalan ning siudad, linage la ketang pangasalikut da.
36: Ikit na lang Gaal at ngana kang Zebul, Lawan mu! Kukuldas la ring tau king bunduk!
: E na la man tau ren, nganang mekibat Zebul. Anino da la mu ren ding bunduk.
37: Pasibayu nganang Gaal, Lawan mu! Atin munamang taung manibatan king kalibudtan na ning bansa, at ing metung pang grupu manibat ya king dane na ning tanaman a ensina da ring mamamanula.
38: Kanita nganang Zebul, Gaal, antayu ngeni ing kekang pamagmaragul? Ngamu, Ninu mo wari i Abimelek? Ba't mo suyuan ta ya? Ila den ding taung pikayli-kayli mu. Sulung, lage na ka ngeni at lumaban ka karela.
39: Inya linual ya i Gaal at penimunan na la ding lalaki na ning Sikem, at linaban la kang Abimelek.
40: Penagal neng Abimelek i Gaal, oneng mekatakas ya. Dakal la ring mesugat angga na king pasbul dalan ning siudad.
41: Menuknangan ya Aruma i Abimelek, at tinabi na ne mang Zebul i Gaal at ding kapatad na lual ning Sikem, inya e na la malyaring manuknangan pa karin.
42: Kabukasan, abalitan nang Abimelek king minta la king marangle ding lalaki na ning Sikem,
43: inya tiki na la ding tauan na; gewa na lang atlung grupu, at menaya la king marangle. Inyang linawe ya, ikit na lang lulual king siudad ding lalaki na ning Sikem; lisuban na la at pete.
44: Memalagua yang minta i Abimelek at ing grupu a kayabe na at sebatan de ing pasbul dalan ning siudad, kabang ding aduang grupu naman selakayan da la ring sablang atyu king marangle at pete da la.
45: Pepatingapun yang mekilaban king siudad i Abimelek; binihag ne ing siudad at pete na la ding sablang taung atyu karin; digsa ne ing siudad at timbunan neng asin ing gabun.
46: Inyang abalitan da iti meko la ring talapanimunang atyu king kuta ning Sikem at sinalikut la king matibe nang dake ning templo nang Baal-berit.
47: Abalitan nang Abimelek king ding sablang tau na ning kuta ning Sikem abeabe lang makatipun karin.
48: Inya i Abimelek at ding sablang kayabe na minukiat la king Bunduk ning Zalmon. Kinangwa yang palatso i Abimelek; memutut yang kaptas a sanga at pisanan ne. Ngana karing lalaking kayabe na, Magmalagua kayu! Nung nanu ing ikit yung gewa ku, ya naman ing gawan yu.
49: Inya memutut yang sanga ing balang metung karela at tikian de i Abimelek. Binili da la ring sanga siping ning matibe nang dake ning templo at silaban da. Mete la ding sablang taung atyu kilub; ating libung lalaki at babai.
50: Kaybat na nita, minta ya Tebez i Abimelek, kibkuban ne ing siudad at abihag ne.
51: Ating metung a matibe tore king kilub ning siudad, at pupulayi lang minta karin at migkulung ding sablang tau; minukiat la king bubung na niti.
52: Inyang datang ne i Abimelek ban lusuban ne ing tore, minta ya king pasbul na niti ban silaban ne ing tore.
53: Oneng bildug ne ning metung a babai ing gilingan a batu king buntuk nang Abimelek at mebalbal ya buntuk.
54: Agad-agad neng inaus ing kayanakan a lalaking talapagdala karing armas na. Ngana, Bagutan me ing espada mu at isaksak me kanaku, marahil sabian da pa reng tau kanaku king apate na ku ning metung a babai. Inya siksak ne king espada, at mete ya.
55: Inyang ikit da ring Israelita ing mete ne i Abimelek, memanuli la karing karelang pibalebale.
56: Makanyan neng pepamayaran ning Dios i Abimelek king e mayap a depat na laban kang tata na inyang pete na la ding pitung pulung kapatad na.
57: Pepagpa na naman ning Dios karing lalaki na ning Sikem ing parusa a makayagpang ketang sinabi nang Jotam, ing anak nang Gideon, inyang simpa na la.