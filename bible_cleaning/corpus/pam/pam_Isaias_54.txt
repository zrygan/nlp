1: Jerusalem, mengari kang metung a babaing e mikayanak,
: oneng ngeni king tula makapagkanta ka't makakulisak.
: Ngeni mikayanak kang mas dakal
: kesa king babaing e na bitasang likuan ning asawa na!
2: Idagul me ing toldang kekang tuknangan;
: ikaba mu la ding lubid na, at pakatibe ding tulus na!
3: Isulung mu la ding kekang angganan king mingatba-ngatbang lugal;
: akua rang pasibayu ding kekang memalen
: ing gabun a ngeni sasakupan da ring aliwang bansa;
: ding siudad a alang manuknangan karing tau pasibayu lang mikatmuan.
4: E ka tatakut; e na ka pasibayung milako dangalan;
: e na ka mibili pa king kamarinayan.
: Akua mu nang kalinguan ing kekang kataksilan kanitang kayanakan kang talasawa,
: at ing lubus mung pamangulila antimong metung a biuda.
5: Ing keka Miglalang mangari yang asawa keka,
: Ginung Mayupaya ing lagyu na!
: Ing banal nang Dios ning Israel ya ing magligtas keka;
: ya ing sasakup king mabilug a yatu!
6: Israel, mengari ka king kayanakan a babaing talasawa
: a kewanian ning asawa na, at lubus meligalig.
: Oneng ing Ginu ausan na kang magbalik na. Ngana,
7: King ditak a penandit likuan da ka;
: pasibayu kuanan da ka uli ning maragul kung lugud.
8: King ditak a penandit gilutan da ka, uling mimua ku keka,
: oneng ipakit ku keka ing lugud kung alang angga.
: Makanyan ing sasabian na ning Ginung magligtas keka.
9: Pengaku ku kanitang kapanaunan nang Noe
: king e na ku paralang albug king yatu.
: Ngeni ipangaku ku keka king e na ku pasibayung mimua;
: e ra na ka paniabianan o parusan.
10: Malyari lang mawala ding bunduk,
: at miyalis ding bunduk-bundukan,
: oneng ing tapat kung lugud keka kapilan man e miwakasan;
: tuparan ku king kapilan man ing pengaku kung kapayapan.
: Makanyan ing sasabian na ning Ginung malugud keka.
11: Ngana ning Ginu ,
: O Jerusalem, siudad a magkakasakit at ala nang akarapat,
: mamatula keka ala metung man.
: Italakad ku lang pasibayu ding kekang pundasyun king kapamilatan ding batung mangamal.
12: Gawan ku la ding kekang tore karing batung rubi,
: ding kekang pasbul dalan gawan ku la karing batung maslag,
: ding makapadurut mung pader batung mangamal ing kakung ikabit.
13: Aku mismu ing turu karing kekang memalen,
: at dinan labis-labis a kabiayan ampon kapayapan.
14: Ing hustisia at ing katuliran gawan da kang masikan.
: Miligtas ka karing manggipit at king takut.
15: Nung lumusub ya keka ing ninuman,
: iti daptan na king e ku kaburian.
: Masambut ya ing ninumang keka lumaban!
16: Aku ing linalang king pande
: a pataung api at miyuyubug sandata.
: Aku munaman ing linalang king sundalus
: a gagamit karing sandata ban makamate.
17: Oneng alang sandatang malyaring makapanasakit keka;
: atin kang ipakibat karing sablang maki bintang keka.
: Idipensa ku la ding kakung talasuyu
: at dinan tagumpe.
: Ing Ginu ya ing migsalita.