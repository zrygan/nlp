1: O Ginu , pepakit kang maganaka king kekang bansa;
: binalik mu king Israel
: ing sablang kasaplalan;
2: ing kasalanan ding memalen kekang pepatawaran;
: kekang kelinguan sabla rang kasalanan.
3: Leko mu ing sabla mung mua;
: peparimla mu ing kasbu mung mikakapali.
4: O Dios a Talapagligtas mi, kekang lingap ibalik mu kekami;
: kalinguan mu nang paginakit mu kekami.
5: Manatili ka waring mua kekami kabang-kaba?
: Ala na waring kapupusan ing kekang mua?
6: Ibalik mu na ing kekeng sikanan
: ban ikami ngan masaya ra kang purian.
7: Ipakit mu kekami, O Ginu , ing lugud mung e kukupas;
: saupan mu ke sana at iligtas.
8: Ing sasabian ning Ginung Dios kakung pakiramdaman,
: uling ipangaku na ing kapayapan kekatamung memalen na,
: karetang tapat at karetang e na magbalik king karelang kamulangan.
9: Tutu yang makasadiang magligtas ing Dios karetang ating takut,
: at kanita king kekatamung bansa manatili ing lingap na.
10: Misagana ing alang kupas a lugud at katapatan;
: mikaul naman ing katuliran at kapayapan.
11: Ing katapatan sumibul manibat king bansa,
: at ing katuliran matyo ibat banuang matas.
12: Wa, ibie ning Ginu ing sablang kasaplalan,
: at king asikan tamu dakal ing kekatamung pupul.
13: Manimuna ya at tuki ing katuliran,
: at isadia neng dalanan na.