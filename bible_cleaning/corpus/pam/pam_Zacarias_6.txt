1: Miglalawe kung pasibayu at ikit ku la ding apat a karung panggera a lulual ibat king pilatan da ring aduang bunduk a tangsu.
2: Kukuliutan de ring malutung kabayu ing mumunang karu; ing kadua, ding matuling a kabayu;
3: ing katlu, ding maputing kabayu; at ing kapat, ding pultik-pultikan a kabayu.
4: Kanita kitang ku king anghel, Nanu ing buri dang sabian deting karu?
5: Pekibat na, Ila deti ring apat a direksyun na ning angin; kalualalual da pang ibat king arapan na ning Ginu ning mabilug a yatu.
6: Papunta ya ing karu a kukuliutan da ring matuling a kabayu king norti, king Babilonia; papunta la ding maputing kabayu king albugan, at papunta la ding kabayung pultik-pultikan king bansang atyu king mauli.
7: Mamalagua lang mako at maniasat king yatu ding kabayung pultik-pultikan. Ngana ning anghel, Sulung, siasatan ye ing yatu! at ita ing depat da.
8: Kanita kilait na ning anghel kanaku, Ikua rang alako ding kabayung minta king dane norti ing mua ning Ginu .
9: Binie ne kanaku ning Ginu iting mensahi.
10: Ngana, Kuanan mu la ding regalu a binie da ri Heldai, Tobias, at Jedaia a dinatang ibat king pangayugse ra Babilonia, at munta kang agad king pibalebale nang Josias a anak nang Zepania.
11: Gawa kang korona king pilak at gintu a binie da at ibili me king buntuk ning Pekapun da ring Pari, i Josue a anak nang Jeozadak.
12: Sabian mu kang Josue king ing Ginung Mayupaya sasabian na, Ya iti ing lalaking mayayaus Ing Sanga; manianga ya nu ya man karin at italakad neng pasibayu ing Templo ning Ginu .
13: Ya ing mitalakad kaniti at tanggapan na ing dangalan a mangaintulid king metung a ari, at panibalan na la ding memalen na. Talakad ya ing metung a pari lele ning tronu at misaupan la king obra.
14: Maging metung yang kapigaganakan ing korona bilang parangal kang Heldai, Tobias, Jedaia, at kang Josue kilub ning Templo ning Ginu .
15: Datang la ding taung manibatan karing marayung lugal at sumaup la kekayu king pangatalakad nang pasibayu ning Templo ning Ginu . At potang mitalakad ne, abalu yu king ing mitubud kanaku kekayu ya ing Ginung Mayupaya. Mapalyari ngan iti nung ganap yu lang pamintuan ding utus na ning Ginung kekayung Dios.