1: Ding pekamasanting kantang sinulat nang Aring Solomon.
2: Sana uman mu ku karing labi mu;
: ing kekang lugud maygit ya king alak a maniaman.
3: Ing kekang banglu sasalingalngal;
: ing lagyu mu tutugtug na ngan.
: Inya ding babai malsinta la keka.
4: Kuanan mu ku at ituki; magmalagua kata,
: ika ing ari ku at king kuartu mu karin mu ku idala.
: Tamasan ta ikatang adua ing ligaya.
: Paintulut mung kakung takman ing lugud mung maniaman
: a maygit king alak a inuman.
: Matulid ing malsinta la keka ding sablang dalaga.
5: Ikong kebabainan ning Jerusalem, matuling ku, oneng malagu na ku man,
: matuling kung anti ding tolda ning Kedar,
: oneng malagu naman anti ring kurtina nang Aring Solomon.
6: E yu ku sana lalawan mababa uri
: agyang ing kule ku komanggi;
: ing aslag ning aldo ya ing mekapasari kaniti.
: Ding kapatad kung lalaki kaku mua la ngan,
: at pepagobran da ku king ubasan.
: Ala kung panaun ban kakung katawan kaku yang lingapan.
7: Sabian me kaku, O kakung pakamalan,
: ing lugal nung nu me papastulan ing kekang kawan.
: Nukarin ya ing karelang pipagpaynawan neng aldo kaugtuan?
: Keka yang tulduan ban e ra na ka panintunan
: karing aliwang pipagpastulan.
8: E me wari balu ing lugal,
: O babaing alang kalupa king lagu?
: Keka yang tukian ing kawan a mandikut;
: kekang kambing karin mo pastulan
: lele ding tolda ding aliwang pastul kawan.
9: O sinta ku, kaninu da ka ipakilupa?
: Kalupa mu la detang kabayung malagu ning ari ning Ehipto
: a gagamitan na king karwahe na.
10: Masanting lang lalawan ding pisngi mu pilatan ning buak mung makaikat,
: at ning batal mung ating kwintas.
11: Igawa ra kang gintung kwintas,
: at palamutian ya king pilak.
12: Kabang makasandal ya ing ari king luklukan na
: ing kakung pabanglu sinalingalngal.
13: Mabanglu yang anting mira ing kakung pakamalan,
: inyang king kakung salu karin ya migkera.
14: Anti ya king kapunggul a bulaklak ing kakung pakamalan,
: karing mulahan ubas ning Engedi migbukadkad.
15: Kalagu mo, O sinta ko; tune kang malagu!
: Mapundat lang mata mu.
16: Masanting ka, O kakung pakamalan;
: makawili kang lalawan!
: Berding dikut ya ing kekatang pagkeran;
17: dutung lang sedro ding barakilan ning bale ta,
: at ing kisami na sipres la.