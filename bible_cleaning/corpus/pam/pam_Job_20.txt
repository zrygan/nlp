1: Nganang mekibat Zofar a tau Naama
2: Giluan mu ku Job. Ngeni e ku abatang e ra ka pakibatan.
3: Ing sinabi mu makapanamdaman,
: oneng balu ku nung makananu da kang pakibatan.
4: E mu wari balu manibat na king minunang panaun,
: manibat na inyang mibili ya ing tau king yatu,
5: king ing tula ding e mayap makuyad,
: at ding alang Dios e la maglambat?
6: Agyamang ing degulan na mamabut king banua
: at uli ning katas na miraras ya ing buntuk na karing biga,
7: anting alikabuk isulapo neng marayu ning angin.
: Detang sadiang makakilala pagmulalan da nung nu ya minta.
8: Anting paninap matda ya, anting vision ning kabengian
: e ne mayakit kapilan man.
9: E na ne akit pa ning matang sadiang manakit;
: e na ne tangalan pa ning karinan a tuknangan na.
10: Pakikuanan ding anak na ing maglarin la,
: ban ding taung inargabiaduan na karela ibalik da ing pibandian a kimkam na.
11: Itang sadia nang kayanakan at sikanan
: kayabe nang muli king alikabuk.
12: Uling ing kasalanan mayumu ya king panlasa na,
: sasalikut na lalam ning dila na,
13: at pipigilan na iti ban king asbuk na apipilasa na.
14: Oneng king dungus na ita sumlam ya,
: anting lasun galogon ne ing atian na.
15: Ing penako nang pibandian ita isuka na ngan;
: king atian na ipalual na ning Dios.
16: Anting lasun ing akmulan ning taung e mayap;
: paten ne anting tiktuk ning kamandagan a ubingan.
17: E na no akit pa ding ilug a agusan ning larung olibo
: ni ding sapang agusan ning gatas at pulut-panilan.
18: Mapilit yang ibili na ing heganaganang pipagalan na;
: e ya mika panaun magtamasa king pibandian na.
19: Uli ning inalipit na la at kelinguan ding kalulu;
: at simsam ding pibalebale a telakad ding aliwa.
20: Ala yang pikabsian ing kasakiman na.
21: Kaybat nang mengan ala nang mitatagan,
: oneng miyayangganan na ngeni ing heganaganang keyang pibandian.
22: Libutad ning kayatinan na panamdaman na ing kakulangan;
: datang ing kabiguan na king mitmung bigsikan.
23: Paburen mung magpakabsi ya king kapad na!
: Parusan ne ning Dios king bigsikan ning mua na.
24: Potang tatakasan ne ing bakal a pataram;
: ing tangsung paslu tumarak ne man king keyang katawan.
25: Potang bagutan de king katawan na,
: tutulu ya king daya ing kikinang nang punta,
: mikatmuan ya king takut mabilug nang pangatau.
26: Mawala ngan ing heganaganang tinipun nang pibandian;
: ing aping e na pepatawan ning ninuman
: tampusan neng abe ding atyu king keyang tuknangan.
27: Ibulalag ning banua ing kasalanan na,
: at ing yatu talakad yang laban king pangatau na.
28: Ing bandi na mawala arap ning mua ning Dios.
29: Ita ya ing kararasan na ning taung e mayap,
: ing paintungulan na a tikda ning Dios.