1: O Dios ko, malunus ka kaku,
: uli ning alang kupas a lugud mu.
: Uli ning maragul a lunus mu
: wasan mu lang kakung kasalanan!
2: Linisan mu ing sablang kakung karinatan, at patawaran mung kakung kasalanan.
3: Balu ku lang kakung kakulangan at ding kakung kasalanan;
: parati lang atyu king kakung kaisipan.
4: Mikasala ku laban keka; bukud mung keka ku mikasala.
: Depat ku itang e mayap king arapan mu,
: inya matulid ing atulan mu ku.
: Makatuliran ing parusan mu ku.
5: Marawak na ku manibat na inyang mibait ku;
: kanita pang pengagli da ku makasalanan na ku.
6: Katapatan at katutuan ing kekang panenayan;
: katmuan me sa king kekang kabiasnan ining kakung kaisipan.
7: Wasan mu ing kasalanan ku, at luminis ku.
: Wasan mu ku, at maging maputi ku;
: maputi pa kesa king yelu.
8: Katmuan mu ku king tula at saya;
: agyamang pepasakitan mu ku't pepalasan,
: makanyan man tumula kung pasibayu.
9: Kalinguan mu na lang kakung kasalanan, at buran sabla kung kasalanan.
10: Gawan meng malinis ing pusu ku, O Dios ko,
: ibayu me ing pilubluban ku, at katapatan ibie mu kaku.
11: E mu ku tatabi king kekang arapan;
: e me lalako kaku ing espiritu mung banal.
12: Ibalik me kaku itang tulang bunga ning pamagligtas mu,
: at gawan mu kung mapamintu king sablang kaburian mu.
13: Kanita, karing makasalanan matula keng ituru ing kekang kautusan,
: at keka magbalik la ngan.
14: Sagipan me ing bie ku, O Dios ko,
: at iligtas mu ku,
: ban matula kung isalita
: ing kekang pamagligtas.
15: O Ginu , saupan mu kung magsalita
: at ikanta ku ing kapurian keka.
16: E mu la buri ding ain-sakripisyu,
: nung ali, keka kaku lang ibie
: ni e mo katulan ain-a-durulukan.
17: Ing ain ku, O Dios ko,
: mapagpakumbaba yang espiritu.
: Ing pusung sisisi at magpakumbaba
: kapilan man e me tanggian.
18: O Dios, maging maganaka ka sa king Zion,
: keka yang saupan;
: pader ning Jerusalem keka lang italakad.
19: Kanita, matula mu lang tanggapan
: ding ain a karampatan, at ain ming durulukan;
: main keng baka king kekang altar.