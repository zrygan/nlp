1: Kalagu mo, O sinta ko; tune kang malagu!
: Mapundat lang mata mu lalam ning kekang belu.
: Anti ya king metung a kawan-kambing ing kekang buak
: a lundag-lundag kukuldas king bunduk ning Gilead.
2: Ding kekang ipan maputi lang anti ding tupang meurud at melinis;
: paris-paris la at e ka bungal.
3: Ding kekang labi anti la karing lasung malutu;
: lalu kang lalagu neng magsalita ka.
: Ding pisngi mung malare-lare makawili lang lalawan
: lipat ning ing belu papampanan na la.
4: Kalupa ne ning tore nang David ing kekang batal,
: mabilug ya at malinatnat; neng atin yang kwintas
: anti yang sabitan kalasag ding lalaking matapang.
5: Ding susu mu anti lang aduang usa king salu mu
: a mamangan karing liryu.
6: King salu mung mabanglu karin ku magkanlung
: angga king tumiup ing marimlang angin ning kayabakan,
: at mawala nang lubusan ing sablang karalumduman.
7: Kalagu mo, O sinta ko!
: Ala kung apintas keka.
8: O ketanguanan ko, tara lakuan ta ne ing Lebanon,
: at ing taluktuk ning Amana.
: Lakuan mu ne ing bunduk ning Senir at ing Hermon,
: ding lugal a salikutan da ring leopardo at leon.
9: O sinta ko at ketanguanan ko,
: uli ning suliap ding mata mu
: at ning kwintas king batal mu binihag me ining pusu ku.
10: Kaniaman na ning lugud mo,
: O sinta ko at kakaburi ko!
: Mas maniaman ing lugud mu kesa king alak,
: at ala yang kalupa ing banglu mu
: karing sablang pabanglung balu ku!
11: Ding labi mu lalasa lang pulut-panilan;
: ing dila mu 'tin yang pulut at gatas;
: ing bau ning kekang imalan mabanglung anti ing Bunduk ning Lebanon.
12: O sinta ko at kakaburi ko,
: mengari kang makasalikut at makabakud a hardin;
: mengari ka naman king makasalikut a sibul.
13: Ding kekang suli lalsut la
: antimo ding king mulahan a granada,
: at ala lang kalupa ding bunga ra.
: 'Tyu la karin ding tanaman a henna at nardo a piakuanan pabanglu,
14: at antimu rin ding saffron, kalamo, kanela,
: at ding tanaman a piakuanan insenso,
: mira, aloe a maulagang pabanglu.
15: Miparanuman ya ing hardin king sibul,
: king danum a mamagus ibat karing Bunduk ning Lebanon.
16: Tumiup ka, O angin ning norti!
: Datang na ka, O angin ning mauli!
: Tiupan yang kakung hardin
: ban banglu mikalat.
: Paburen yang datang king hardin na ing kakung pakamalan
: at mangan karing prutas a pekamaniaman.