1: Iti ya ing mensahi tungkul king Israel. Ibat ya iti king Ginu , ing Ginu a miladlad king banua at linalang king yatu at minie bie king tau. Sasabian na,
2: Gawan keng anting metung a kopang alak ing Jerusalem; minum la king kopa ding bansang makapadurut keting siudad at magsuresure lang anti ding malasing. At potang kubkuban da ne ing Jerusalem, makubkub la naman ding siudad ning Juda.
3: Oneng potang datang ne ing aldong ita, iyapus ke ing Jerusalem king metung a mabayat a batu; manasakit ya ing bansa a sumubuk mibuat kaniti. Mikampi-kampi la ding sablang bansa ban lusuban de.
4: Potang datang ne ing aldong ita pamasdanan ku la ngan ding sablang kabayu at guluan ku la pamisip ding sablang pakasake kareti. Banten ku la ding memalen na ning Juda, at bulagan ku la mata ding kabayu da ring kalaban.
5: Kanita sabian da ring pamilya nang Juda king sarili ra, Babie yang sikanan ing Ginung Dios a Mayupaya karing memalen na a manuknangan Jerusalem.
6: Potang datang ne ing aldong ita, gawan ku la ding pamilya nang Juda anting metung a silab king kagubatan o kaya king metung a marangle binutil a malapit nang pupulan; lasakan da la ngan ding bansang makapadurut. E la numanu balang ding memalen na ning Jerusalem kilub ning siudad.
7: Aku, ing Ginu , ing munie mumunang pamagtagumpe karing sundalus ning Juda ban kanita ing dangalan a tanggapan da ring lahi nang David at memalen na ning Jerusalem e maygit kesa ketang karing aliwang dake na ning Juda.
8: King aldong ita ingatan na la ning Ginu detang manuknangan king Jerusalem; pati ing mainang dili karela maging masikan yang anti i David kanitang milabas a panaun. Ding manimuna karela ila ring lahi nang David, anti la ing anghel ning Ginu , anti ing Dios mismu.
9: Potang datang ne ing aldong ita lasakan ke ing balang bansa a magkapilit lumusub king Jerusalem.
10: Katmuan ku la ding lahi nang David at ding aliwang memalen na ning Jerusalem king espiritu ning lunus at panalangin. Lumawe la ketang pete ra king tandus, at panangisan de antimo detang manangis king karelang kabubugtungan a anak. Manangis lang kapait-paitan anti detang kematen king anak dang pangane lalaki.
11: Potang datang ne ing aldong ita mika masikan a pamanangis karin Jerusalem antimo ing pamanangis kang Hadad-rimmon karin king Kapatagan ning Megido.
1214: Manangis ya ing balang pamilya king bansa king sarili na: ing pamilyang ibat kang David, ing pamilyang ibat kang Natan, ing pamilyang ibat kang Levi, ing pamilyang ibat kang Simei, at ding aliwa pang pamilya. Manangis ya ing balang pamilya king sarili na, at manangis lang makayaliwa ding lalaki karing babai king balang pamilya.