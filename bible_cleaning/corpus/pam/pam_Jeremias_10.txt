1: Memalen ning Israel, pakiramdaman yu ing mensahi na ning Ginu para kekayu.
2: Ngana,
: E yu pakiapusan ing ugali da ring aliwang bansa;
: e kayu sukat magugulu isip karing tanda king banua,
: agyamang ding aliwang bansa magugulu la.
3: Ala yang ulaga ing relihiun da reting tau.
: Kinutud de ing metung a tanaman king gubat;
: dinukit ne ning magaling a pangamat,
4: at pelamutian deng gintu at pilak.
: Pinaku de ban e ya miragsa.
5: Anti la waring tau-tauan libutad da ring tamnanan a pipinu;
: e la makapagsalita;
: kailangan lang pusanan
: uling e la makalakad.
: E kayu tatakut kareting idolo;
: e ra kayu ananu balang
: ni alayu karela ing gawang kayapan.
6: Ginu , ala kang kalupa
: mayupaya ka,
: marangal ya at mayupaya ing kekang lagyu.
7: Ninu ing e mitakutan keka, ika a ari da ring bansa?
: Sukat lang tumakut keka.
: Ala kang kalupa
: karing sablang lalaki rang biasa ding bansa
: o kenu man karing karelang ari.
8: Bolang la ngan at mangmang.
: Nanung abalu ra karing idolong dutung?
9: Ding idolo da belutanan lang pilak a ibat Tarsis
: at king gintung ibat king Ufas;
: pawa la ngang dapat da ring magaling a pangamat.
: Asul at muradu ing imalan a pasulud da
: a gewa ding magaling a gagawang imalan.
10: Oneng ika, Ginu , ing tune Dios,
: ika ing mabie Dios
: at alang anggang ari.
: Gagalgal ya ing yatu potang mimua ka;
: e ra apibata ding bansa ing kekang mua.
11: Ikayung taung pinili ku sukat yung sabian karela king magisan la ding kikilalanan dang dios uling aliwa naman ila ding ginawa king yatu at king banua. Mawala la keti king yatu.
12: King uli ning upaya ning Ginu , gewa ne ing yatu;
: king kabiasnan na lelangan ne ing yatu
: at lidlad ding banua.
13: King amanu na bibiung ing dakal a danum karing banua;
: peparala na lang biga ibat karing wakas ning yatu.
: Gagawa yang kildap ban kislap libutad ning uran,
: at tutubud na ing angin ibat king silid nang pisisinupan.
14: Kabud akit ding lalaki iti,
: akilala ra ing karelang kamangmangan, at ing ala dang kabaldugan;
: balang pande a gagawa karing idolo masira ya lub,
: uling ding idolong gagawan na e la tutu at e la mabie.
15: Ala lang kabaldugan at maglinlang la;
: malasak la potang datang ya ing Ginu .
16: E re kalupa ing Dios nang Jacob;
: ya ing linalang king sabla-sabla
: at pinili ne ing Israel ban maging sarili nang bansa.
: Ginung Mayupaya ing lagyu na.
17: Memalen ning Jerusalem, makubkub kayu karing kalaban yu! Magbalutan na kayu.
18: Ngeni iyugse na kayu ning Ginu lual na niting bansa; ibasibas na na kayu angga king ala nang mitagan metung man kekayu. Ing Ginu ya ing migsalita.
19: Ngarang menangis ding memalen na ning Jerusalem,
: Grabi ing kekeng pangapanasakit!
: E la bisang kumayap ding kekeng sugat,
: at bala mi apibata mi.
20: Mesira la ding kekeng tolda,
: ding lubid da mepatlud la.
: Ding kekeng anak meko la ngan;
: alang sumaup ban ding tolda mitalakad lang pasibayu;
: ala metung mang misabit karing panabing.
21: Mekibat ku, Mangmang la ding manimuna tamu;
: e la maniawad payu king Ginu .
: Iti ya ing sangkan nung inya e la migtagumpe,
: at ikua rang mikalat-kalat ding sasakupan dang tau.
22: Makiramdam kayu! Ating balitang dinatang!
: Ating maragul a alingongo king bansang atyu king norti;
: ding sundalus na gawan da lang disyerto ding siudad ning Juda,
: maging lugal da la ring animal a jackal.
23: Ginu , balu ku king ala metung mang makibalu king sarili nang pupuntalan;
: ala metung mang makiupaya king sariling bie na.
24: Ginu , disiplinahan mo ding taung pinili mu;
: oneng e mu ke sa igpitan
: ni paparusan neng mua ka;
: uling ita na ing maging kawakasan mi.
25: Ibaling mu ing mua mu karing bansang keka e sasamba,
: at karing taung e tatanggap keka.
: Pete da lang taung pinili mu,
: lesak da kaming e mu nanu
: at ing bansa mi liklak de at gisan.