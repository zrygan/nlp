1: Bansang alang marine, magbayu na kang bie
2: bayu mu akuang malanat at mate anti ing metung a sampaga, bayu datang ing mikakalabkab nang mua keka ning Ginu , bayu datang ing aldo nung kapilan na ipakit ing maragul nang mua.
3: Magbalik kayu king Ginu , ikayung sablang mapagpakumbaba keti king bansa a mamintu karing utus na. Daptan yu ing matulid at magpakumbaba kayu arapan ning Ginu . Mapalyaring aligtasan yu ing parusa king aldo nung kapilan na ipakit ning Ginu ing maragul nang mua.
4: Ala metung mang mitagan king siudad ning Gaza. Lakuan de ring sablang tau ing Askelon. Mitabi la ding memalen na ning Asdod kilub na mu ning kapitnang aldo, at mitabi la naman ding memalen na ning Ekron king karelang siudad.
5: Makataning na ing bie yu, ikayung Filisteo, ikayung manuknangan king lele ning dagat. Sildak na na ning Ginu ing atul na kekayu. Paten na kayu at metung man alang mitagan kekayu.
6: Maging marangle yang pipagkubuan da ring pastul ing gabun yu king lele ning dagat at pipagkuralan da karing tupa da.
7: Ding sumakup king kekayung gabun ila ding memalen na ning Juda a miligtas. Pastulan da la karin ding karelang kawan at matudtud la karing bale na ning Askelon. Mantabe ya karela ing Ginung karelang Dios at minawa lang pasibayu.
8: Nganang sasabi ning Ginung Mayupaya, Dimdam ku ing pamaninsultu at pamanyunu da ring memalen na ning Moab at Ammon karing taung kanakung pinili, at ing pamagmayabang dang kuanan de ing karelang bansa.
9: Bilang mabie Ginu , ing Dios ning Israel, matni kung sasabian king ing Moab at ing Ammon malasak lang anti ing Sodoma at Gomorra. Maging lugal lang pikukulkulan asin at ning alang anggang kasiran a tubuanan na ning makapal a dikut. Ding maniamsam king pibandian da at kuma king bansa ra ila ding miligtas karing kanakung pinili.
10: Makanyan lang miparusan ding memalen na ning Moab at Ammon uli na ning karelang ketasan lub at kapalaluan, at uli na ning pamaninsultu da karing taung pinili na ning Ginung Mayupaya.
11: Papangilabutan na la ning Ginu . Gawan na lang alang kabaldugan ding kikilalanan dang dios na ning yatu, at samba ya ing balang bansa king Ginu king mismung sasakupan nang lugal ning balang metung karela.
12: Paten na la naman ning Ginu ding tau Etiopia.
13: Gamitan na ning Ginu ing upaya na ban lasakan ne ing Asiria. Gawan neng disyerto ing siudad ning Nineve, disyertong alang bitasang danum.
14: Maging lugal yang pipagpaynawan da ring baka, tupa, at miyayaliwa pang animal. Ding manuknangan karing mesirang bale ila ding ayup a kulayu at karing awang da karin la gumaga. Karing karelang pasbul karin la gumaga ding awak. Mabaklas la ding dutung a sedro karing gusali na.
15: Makanyan ing mapalyari king siudad a tutung mapagmaragul king sarili nang upaya at mimisip king e ya numanu balang. Bala da ring memalen na king ing karelang siudad ya na ing mayupayang dili keti king yatu. Oneng alang kalupa ing kasiran a kaulian na; maging lugal yang panuknanganan da ring mabagsik a animal! Mangapaurung ya king takut ing balang taung lalabas karin.