1: Purian ya ing Ginu !
: Mayap ing magkantang kapurian king kekatamung Dios;
: masanting at masampat ing purian ya.
2: Tatalakad neng pasibayu ning Ginu ing Jerusalem;
: titipunan na lang memalen nang miyugse karing aliwang bansa.
3: Ding mebigu pakayapan na la,
: at lalanggasan na lang sugat da.
4: Balu na nung pilan la ding batuin,
: at ausan ne ing balang metung king lagyu na.
5: Masikan ya at mayupaya ing kekatamung Ginu ;
: ing kabiasnan na e mu asukdan.
6: Tatalakad na la ning Ginu ding mangadakurak,
: at babagsak na la king gabun ding taung e mayap.
7: Pagkanta yeng kapurian ing Ginu ;
: panigtigan ye king alpa ing kekatamung Dios.
8: Ing banua tatakpan neng biga;
: ya ing babie uran king yatu;
: king dikut karing bunduk ya ing patubu.
9: Ya ing babie pamangan karing animal,
: at karing malutub a awak a sisiak.
10: E na la katulan ding masikan a kabayu;
: e na la naman katulan ding sundalung matapang;
11: oneng manakit yang tula karetang babie kagalangan,
: karetang magtiwala king tapat nang lugud.
12: Purian me ing Ginu , O Jerusalem!
: Purian me ing kekang Dios, O Zion!
13: Ya ing patibe karing kekang pasbul,
: at bendisyunan na lang kekang anak.
14: Ya ing babie kapayapan karing kekang angganan,
: at king mayap diling trigu karin na ka pakabsian.
15: Potang mutus ya,
: agad iting matutupad keti king yatu.
16: Antimong bulbul tupa ing yelung parala na;
: antimong alikabuk neng sasambulat na.
17: Bual-bual nang babagsak ing yelu, anti waring graba;
: ninu mo ing makapibata king dimlang pasari na?
18: Potang mutus ya, malalaso ing yelu;
: payanginan na at magus ya ing danum.
19: Parala na ing amanu na kang Jacob,
: ding tuntunan at kautusan na kang Israel.
20: Karing aliwang bansa iti e na gewa,
: e ro akikilala ding utus na.
: Purian ya ing Ginu !