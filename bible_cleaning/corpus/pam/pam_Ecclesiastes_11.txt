1: Ipisali mu ing kekang trigu karing aliwang bansa, at e lumuat tanggap kang pakinabang.
2: Gawan mung pitu o walu ing kekang negosyu, uling ing kadamalasan e mu apangilagan keti king yatu.
3: Manabu ing uran neng makapal ing lulam. Nung nukarin ya makayungyung ing tanaman karin ya mibulang.
4: E ya salbag bini itang panenayan nang tuknang ing angin; at ala yang tanaman a pupulan itang manaya king uran.
5: Nung makananung e mu aintindian ing pamagumpisa na ning bie ning pungul king atian nang ima na, makanyan mu munamang e mu aintindian ing sablang daraptan na ning Dios.
6: Mananaman ka neng abak at anti mu rin neng gatpanapun, uling e mu balu nung isanu ing tumubu karing kekang tenam o nung tumubu la ngan.
7: Masanting ya ing aslag ning aldo at makayama yang lalawan.
8: Sukat yang tumula ing ninuman, nung makaba ing bie na. Oneng e na sukat kakalinguan king makaba la ding panaun potang ala ne. Ala na ngang kabaldugan keka ing sablang datang.
9: Kayanakan, tumula ka sana king kekang pangakayanakan. Magsaya ka kabang kayanakan ka. Daptan mu itang buri mung daptan at tukian ing buri ning kekang pusu. Oneng kapilan man e mu kakalinguan king ukuman na ning Dios ing sablang kekang daptan.
10: E ka paigulu isip at ingatan mu ing kekang sarili, uling lumipas ing pangakayanakan mu at ing sibul ning bie.