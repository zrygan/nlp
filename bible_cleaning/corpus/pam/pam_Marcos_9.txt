1: At sinabi na pa karela, Tandanan yu ini: karing mapilan a atyu keti ating e takman king kamatayan anggang e re akit datang king mitmung kayupayan ing Kayarian ning Dios.
2: Kalabas da ring anam a aldo minukiat ya i Jesus king matas a bunduk. Ding bukud mung tiki na ila di Pedro, Santiago, at i Juan. Samantalang makalawe la ikit deng minaliwa itsura.
3: Meging maslag king puti ing imalan na; alang makapalto king makanyan a puti keti king yatu.
4: Kanita mu rin ding atlung alagad ikit da la ri Elias at i Moises; makipagsalita la kang Jesus.
5: Nganang Pedro kang Jesus, Maestro, masanting ing keti ta na. Gawa keng atlung kubu, metung para keka, metung para kang Moises, at metung para kang Elias.
6: Mitakutan yang e mu nanu i Pedro at ding abe nang alagad, inya e na balu ing sukat nang sabian.
7: Linto ya ing metung a biga at tikpan na la at meramdam ya ing siwalang ibat king biga. Ngana, Iti ya ing Anak kung kaluguran; makiramdam kayu keya!
8: Kanita mu rin miglalawe la king makapadurut, oneng ala lang ikit a aliwa; i Jesus ya na mung kayabe ra.
9: Samantalang kukuldas la king bunduk, nganang maigpit menabilin Jesus karela, E yu paniabian kaninu man iting ikit yu anggang e ya subling mie ing Anak ning Tau.
10: Pemintuan da ing penabilin na, oneng ila-ila pisasabian da ing bage mepalyari. Ngara, Nanu ing buri nang sabian king pamaniubling mie?
11: At kitang da kang Jesus, Baket sasabian da ring talaturu ning Kautusan king muna ya pa mung datang i Elias?
12: Nganang mekibat Jesus, Datang yang mumuna i Elias ban isadia na ing sablang bage. Makanyan man obat sasabian da ring Kasulatan king tanggian de ing Anak ning Tau at dumalan yang dakal a kasakitan?
13: Makanyan man sasabian ku kekayu king dinatang ne i Elias, at depatan da na ding tau ing sablang buri dang daptan kang Elias, antimo ing sasabian da tungkul keya ding Kasulatan.
14: Kabalik da karing aliwang alagad, disnan da lang kayabe da ring dakal a tau. Makiargu la ding mapilan a talaturu ning Kautusan karing alagad.
15: Misdan lang menakit ding tau kang Jesus. Pupulayi lang sinalubung kang Jesus.
16: Kitnan na lang Jesus ding alagad na, Nanu ing pakiargu yu karela?
17: Nganang mekibat ning metung karing atyu karin, Maestro, dela ke keka ing anak kung lalaki uling atin yang espiritung marawak at e ya makapagsalita.
18: Balang datangan ne niting espiritu, daragsa ne king gabun; bubula ya asbuk, pititigisan na la ding ipan na, at mangasias ya mabilug a katawan. Inawad ku karing alagad mu ing palualan de iting espiritung marawak, oneng e ra arapat.
19: Nganang Jesus karela, Taung alang kasalpantayanan! Angga kapilan da kayu pakiabayan? Angga kapilan da kayu pibatan? Dala ye keni ing anak!
20: At dela re kang Jesus.
: Panakit na kang Jesus ning espiritung marawak, agad-agad neng pepagalgalan ing anak. Miragsa ya ing anak; migbiling-biling ya, at bubula ya asbuk.
21: Kapilan ya pa makanyan? nganang kinutang Jesus king tata.
: Manibat na kanitang malati ya, ngana ning tata.
22: Maralas neng yugse king api o kaya king danum ba neng apate. Malunus ka kekami, saupan mu kami nung atin kang akarapat!
23: Wa, nganang Jesus, nung atin kang akarapat! Ing sabla mapalyari king taung ating kasalpantayanan.
24: Kanita mu rin kinulisak ya ing tata at ngana, Atin kung kasalpantayanan! Nung e pa sapat, saupan mu ku!
25: Apansinan nang Jesus king lalapit la keya ding dakal a tau, inya inutus na king espiritung marawak, Espiritung maklak at pipi, yutus ku keka king lumual ka at e na ka mibabalik keting anak kapilan man!
26: Kayagnan na ning masikan a kulisak, pepagalgalan neng e mu nanu ning espiritung marawak ing anak; kaybat linual ne king anak. Mistula yang mete ing anak; inya sasabian na ning balang menakit, Mete ya!
27: Oneng telanan ne gamat Jesus ing anak; seupan neng mibangun at tinalakad ya.
28: Inyang linub ya i Jesus king bale, lihim deng kitnan ding alagad na. Ngara, Baket e mi ya apalual ing espiritung marawak?
29: Nganang mekibat Jesus, Apalual la mu ding anti kareting espiritung marawak king kapamilatan na ning panalangin at pamag-ayunu.
30: Meko la king lugal a ita at linabas la Galilea. E na buring ipabalung Jesus nung nu ya karin
31: uling kasalukuyan na lang tuturu ding alagad na. Ngana karela, Manabu ya ing Anak ning Tau karing gamat da ring makamate keya; makanyan man kaybat da ring atlung aldo subli yang mie.
32: E ra aintindian ing kabaldugan na ning sinabi nang Jesus, oneng tatakut lang mangutang kang Jesus.
33: Dinatang la Capernaum at inyang atyu ne bale, kitang nang Jesus karela, Nanung piarguan yu kabang dalan?
34: Oneng e la bubulad uling kabang dalan piarguan da nung ninu ing marangal dili.
35: Linukluk ya kanita i Jesus, inaus na la ding labing adua at ngana karela, Nung buri na ning ninuman ing mumuna yang dili, paitauli ya at maging talasuyu de ring sabla.
36: Tinaid ne ing metung a malating anak at dela ne king arap da. Kaybat kinaul ne at sinabi na karela,
37: Ing ninumang tanggap king metung karing malating anak a deti king lagyu ku, aku ing tatanggapan na; at ing ninumang tatanggap kanaku, aliwa mu aku ing tatanggapan na nune pati na itang mitubud kanaku.
38: Nganang Juan, Maestro, menakit keng taung papalual demonyu king lagyu mu. Binawal mi ya uling e ta ya kayabe.
39: Nganang Jesus, E ye babawalan uling e ya makapagsalitang laban kanaku ninumang darapat milagru king lagyu ku.
40: Uling ing ninumang e laban kekatamu para kekatamu ya.
41: Tandanan yu ini: ing ninumang munie kekayung metung a basung danum uling alagad na kayung Cristo, siguradu yang tanggap ablas.
42: Nung ing ninuman panibatan ne ning pamikasala na ning metung karing malating deni a maniwala kanaku, mayap pa ing itali ya ing maragul a gilingan a batu king batal na at iyugse ya king dagat.
43: Nung ing gamat mu ya ing panibatan na ning pamikasala mu, pututan me! Mayap pa ing metung ka gamat lungub banua kesa king adua ka gamat a miyugse king impierno, king api a e matatda.
44: Karin e la mamamate ding karelang ulad, at e matatda ing api.
45: At nung ing bitis mu ya ing panibatan na ning pamikasala mu, pututan me! Mayap pa ing metung ka bitis lungub banua kesa king adua ka bitis miyugse king impierno.
46: Karin e la mamamate ding karelang ulad, at e matatda ing api.
47: At nung ing mata mu ya ing panibatan na ning pamikasala mu, dukitan me! Mayap pa ing metung ka matang lungub king Kayarian ning Dios, kesa king adua ka matang miyugse king impierno.
48: Karin e la mamamate ding karelang ulad, at e matatda ing api.
49: Uling maging puru ya ing balang metung king kapamilatan na ning api.
50: Ing asin mayap, nung milako lasa ing asin, makananu pang abalik ing kalat na?
: Manatili kayung ating asin at mikakasundu kayu king metung at metung.