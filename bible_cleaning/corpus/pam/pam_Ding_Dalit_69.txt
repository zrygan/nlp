1: O Dios ko, iligtas mu ku!
: Angga na king batal ku ing danum.
2: Lalbug na ku kening malalam a burak;
: ala na kung apitukluan mang masias;
: atyu na ku king dake a malalam,
: at halus ilumud da na ku ding alun a maragul.
3: Mepayo na kung papiglo;
: melangi na ku akmulan.
: Mepula na lang kakung mata
: king pamanayang kasaupan keka.
4: Ding mua kaku agyang ala lang asangkan
: mas marakal la kesa king kakung buak.
: Ding kalaban kung malaram
: buri da kung paten, at tutu la ngan masikan.
: Pilit dang pasubli kaku
: ing pibandian a e ku naman penako.
5: O Dios, keka e la makalingad ding kakung kasalanan;
: ing meging kamulangan ku balu mu!
6: E mu la sa pakarinayan, agyang atin kung kakulangan,
: detang ika ing karelang panaligan.
: O Ginung Dios a tutung Mayupaya!
: O Dios ning Israel, e mu sa paintulut,
: king uli ku, mipakarine la ding lalapit keka.
7: King uli mu insultuan da ku,
: at tutu kung mengapakarine.
8: Mengari kung aliwang tau karing kapatad ku,
: anti kung dayuan karing kayabe ku king bale.
9: Tiktak karagul ing pamagmalasakit ku king bale mu,
: balamu api a mikakaluku king pusu ku;
: ing pamag-insultu da keka kaku digpa.
10: King mitmung kapakumbaban mig-ayunu ku,
: makanyan man pagsisti da ku ding tau.
11: Inyang king magaspang a imalan mibablas ku
: pikayli-kayli da ku.
12: Pisasabian da ku ding tau karing dalan,
: at pikanta-kanta ra ku ding malasing.
13: Oneng para kaku, keka ku manalangin, O Ginu ,
: O Dios, king panaun a tula mu pakibatan mu ku,
: uli ning maragul a lugud mu ika pakibatan mu ku,
: uling tutuparan mu ing pangaku mung iligtas mu ku!
14: Iligtas mu ku at sagipan king burak,
: at king danum a malalam;
: karing kakung kalaban sagipan mu ku naman.
15: E mu paintulut ing itange na ku ning albug o malumud king malalam;
: e mu paintulut ing kuanan na ku ning kamatayan.
16: King uli ning mayap mung pilubluban at katapatan, O Ginu ,
: uli ning maragul mung lunus kaku, saupan mu ku.
17: E me sana gugulutan ining kekang talasuyu;
: king maragul a kaguluan makapadurut ku;
: sana ibie mung agad ing kekang pakibat.
18: Lapitan mu ku; iligtas mu ku
: karing kakung kalaban!
19: Balu mu nung makananu da kung ininsultu,
: nung makananu da kung pilmuran, at leko dangalan;
: kakung kalaban balu mu la ngan.
20: King pamaninsultu ra kaku mispak yang kakung salu;
: tutu kung ala nang akarapat, kalungkutan ing atyu kaku;
: manintun kung dumame kaku, oneng ala metung man;
: mamatula kaku ala kung atagpuan.
21: Inyang danupan ku lasun ing karelang dinuang;
: inyang mau ku, ing binie ra inuman a maslam.
22: Paintulut mung ing pamangan king lamesa ra maging dalan ne ning kasiran da,
: at sagradung pamisulusulu ra maging dalan ne ning pangabagsak da.
23: Paintulut mung labug la at mabulag a mata ban e na la manakit pa;
: paburen mung mina la ding katawan da.
24: Ibugnus mu karela ing mua mu,
: at iparamdam ing mua mung mikakaluku.
25: Ala na sanang manuknangan karing lugal a pitutuknangan da,
: karing pibalebale ra ala na sanang taung mitagan.
26: Uling liligaligan da la ring kekang perusan,
: at daragdagan da la pa ding kasakitan a binie mu karela.
27: Tandanan mu ing sabla rang kasalanan;
: e mo dirinan kaligtasan.
28: Kalisan mu la ding lagyu ra king libru ding mabie;
: king listahan ding taung makatuliran e mu la yayabe.
29: Oneng tutu lang maplas ding sugat ku at misasakitan ku;
: O Dios ko, saupan mu ku at pakayapan.
30: Ing lagyu ning Dios king kanta kaku yang purian;
: parangalan ke at pasalamatan.
31: Iti makaligaya king Dios maygit karing baka
: at toro a yayain da king Dios.
32: Panakit ding megipit kaniti tumula la,
: at ding king Dios sasamba mipasiknangan la.
33: Uling ing Ginu pakiramdaman na ing saingsing ding atyu king pamangailangan,
: at e na la lakuan detang kaluguran na a atyu king sukulan.
34: Banua at yatu, ing Dios kekayu yang purian;
: dagat at sablang atyu lelangan na, purian ye munaman.
35: Iligtas ne ning Dios ing siudad ning Zion,
: at ding siudad ning Juda italakad na lang pasibayu;
: ding tau karela yang bandian at karin na manuknangan;
36: ding anak da ring talasuyu na ilang magmana,
: at karin la manuknangan ding sablang malugud king Dios.