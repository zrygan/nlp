1: Tune lang mangmang ding e makibalu king Dios. Akakit da ing mayap a bage king yatu, oneng e de akakit ing mabie Dios. Pegaralan da la ring bage gewa na, oneng e re balu itang kareti linalang.
2: Ding kikilalanan dang dios a mamahala king yatu ya ing api o ing angin o ing bagyu o ding batuin o ing mamagus a danum o ding saslag king banua.
3: Nung magagayuma la king leguan da reting kikilalanan dang dios sukat dang abalu ing maygit ya ing linalang king sabla, ing Ginung Kakataskatasan. Ya ing penibatan da reting sablang malagu.
4: At nung mangasdan na la king upaya ra at sikanan da reting bage, dapat sanang akilala da king lalu yang mayupaya ing linalang kareti.
5: Akikilala ta ya ing Miglalang king kapamilatan na ning pamagumasid king mabilug a yatu at king malagung melalang.
6: Mapalyaring e la lubus parsalanan; marahil migkapilit lang akilala de ing Dios. Mu pin melili la king karelang pamanintun.
7: King pamagaral da karing bage makapaligid karela, tune lang megayuma king leguan ning ikit da angga king meniwala la king deti dios la.
8: Oneng ala lang asangkan ba't melili la.
9: Nung agyu dang pagaralan ing atyu king yatu, obat e re abalu ing Ginung linalang king sabla?
10: Ding pekamangmang karing mangmang ila ding mamasa karing bage a alang bie, ing samba karing bage gewa ning tau antimo ding larawan da ring animal a megawa king gintu, pilak o karing alang silbing batung dinukit da kanitang minunang panaun.
11: Ating metung a taung biasang mandukit. Kinutud yang metung a tanaman; leko ne balat at ginawa yang kagamitan a pakinabangnan na ning tau.
12: Ginamit nang panangab king pamaglutung pamangan ing tatal-tatal at kinabsi ya.
13: King metung a kapirasung ala nang kasilbian, uling baluktut ya at dakal a buku, king penandit a ala yang gagawan maingat neng inubug at dinukit king larawan ning tau
14: o king larawan ning animal a alang silbi. Kaybat, pininturan neng malutu at tikpan na kaniting pintura itang dake a e pulidu panga-obra.
15: Ginawa yang masanting a pibibilianan king pader ning bale at karin ne binili, at pekatatag ne kabilian king kapamilatan da ring paku.
16: Pekasamasnan ne kabilian ban e ya manabu uling balu na king larawan ya mu at mangailangan yang saup uling e na asaupan ing sarili na.
17: Oneng manalangin ya king larawan a alang pangisnawa tungkul king pamakiasawa na, tungkul karing anak na at king pibandian na. At e ya marine.
18: Maina ya iting larawan, oneng manalangin ya king larawan ban mika masanting ya pamikakatawan. Mete ya iting larawan, oneng manalangin ya king larawan ban e ya mate. Ala yang akarapat, oneng manalangin ya king larawan ban magtagumpe ya king lakad na.
19: E la man makakimut ding gamat na, oneng manalangin ya king larawan ban saupan ne king negosyu na, king kapanintunan na, at king obra na.