1: Ngana ning Ginu kang Moises,
2: Sabian mu karing memalen na ning Israel: Magpakabanal kayu, uling aku, ing Ginung kekayung Dios, banal ku.
3: Igalang la ding pengari yu at ipangiling ya ing Aldo ning Sabbath. Aku ing Ginung kekayung Dios.
4: E kayu susuyu karing kikilalanan dang dios ni gagawang idolo ban samban. Aku ing Ginung kekayung Dios.
5: Nung miyayain kayung ain-ning-pamisulusulu kanaku, ing Ginu , tukian yu la ding tuntunan a binie ku kekayu ban tanggapan ku ing ain yu.
6: Kanan yu ing karni na ning animal a yayain yu king aldo mu rin a inain ye o itang kabukasan. Silaban yu itang mitagan.
7: E na karapatdapat kanan ita king katlung aldo, uling e ku ne tanggapan ing ain yu.
8: Mikasala ya ing ninumang mangan kaniti, uling kalapastanganan ita king metung a sagradung bage. Itiwalag ke king balen ku ing ninumang labag kaniti.
9: Neng papalut na kayu king kekayung marangle, e yu pakipalut itang atyu king lele nang angganan ning gabun yu, at e yu na babalikan pa itang melakuan.
10: E yu la ngan agtalan ding bunga da ring ubas yu o pupulutan ding menabu king gabun; lakuan yu na la para karing pakakalulu at dayuan. Aku ing Ginung kekayung Dios.
11: E kayu manako o mamirait o maglaram.
12: E kayu mangaku king kapamilatan na ning pamangamit king lagyu ku, nung e yu mu rin tuparan ing pangaku yu; kalapastanganan iti king lagyu ku. Aku ing Ginu .
13: E ye sasamantalanan o panakawanan ing ninuman ni ipagkait ding bayad ning taung kinua yung magobra; e yu ipagpaliban ing upa na kilub ning kabukas.
14: E ye panagkasanan ing taung maklak ni mibibiling sabagal king daralanan na ning bulag. Tumakut kayu king Dios. Aku ing Ginu .
15: Maging tapat kayu at makatuliran neng babie kayung kayatulan karing piamanuan arapan na ning piukuman; e kayu mangabiran karing pakakalulu ni tatakut karing mabandi.
16: E yu kakalat ing nanu pa mang e tutu tungkul king ninu pa man o magtestigu king e katutuan ban mipahamak ya. Aku ing Ginu .
17: E kayu tatanam mua laban kenu man nune makipagsalita kayung tapatan ban e kayu mikasala king uli na.
18: E kayu mamablas kaninu man ni tatanam samang lub. Luguran ye ing kalupa yung tau antimo ing pamaglugud yu king sarili yu. Aku ing Ginu .
19: Tuparan yu la ding kanakung utus. E yu la papaglahian ding sese yung animal karing e ra kauri. E kayu sasalbag aduang klasing bini king metung mung kapirasung gabun. E kayu misusulud imalan a megawa king aduang uring material.
20: Nung makipangatawan ya ing metung a lalaki king babaing ipus a makatakdang pakasal king aliwa, at e ya pa meyatbus o malaya, siasatan ing bage mepalyari; e la kailangan paten.
21: Makanyan man, sukat yang magdalang metung a lalaking tupa ing lalaki king tulid na ning pasbul ning Tolda, at iyampang ne bilang ain-a-kapaglarinan-king-kasalanan.
22: Gampanan na ning pari ing seremonia na ning pangapatawaran ban mipatawaran ya kasalanan ing lalaking mikasala. At aku, ing Ginu , patawaran ke.
23: Potang ikua yu nang miras king lugal a babie ku kekayu at mananaman nang miyayaliwang tanaman a mamunga, ituring yu lang e karapatdapat kanan ding bunga ra kilub ding atlung banua.
24: Karas na ning kapat a banua iyain yu la ring sablang bunga ra bilang ain a pakilala king kapasalamatan yu kanaku, ing Ginu .
25: Pero king kalimang banua malyari na kayung mangan karing bunga ra. Nung tuparan yu iti, lalu lang mamungang dakal ding tanaman a tenam yu. Aku ing Ginung kekayung Dios.
26: E kayu mamangan king isanu mang karning atin pang daya. E kayu gagawang nanumang pamagsalamangka o pamangkukulam.
27: E yu ururan ing buak yu king malingmingan ni pupututan ding balbas yu.
28: E kayu pabiling tatu karing katawan yu o paniugatan ing katawan yu para ipasiag yu ing kalungkutan yu karing mete. Aku ing Ginu .
29: E yu la lalako dangalan ding anak yung babai king pamipaintulut yung magamit la bilang magtinda king karelang katawan kilub da ring templo. Ing dapat a anti kaniti metung yang pamaniuyu karing dios a e tutu, at maging dalan ne ning dakal a imoralidad king bansa.
30: Pangilinan ye ing Aldo ning Sabbath at igalang ye ing lugal nung nu ra ku sasamban ding tau. Aku ing Ginu .
31: E kayu maniawad kausukan karing mamamanula o karing espiritista a makipagsalita karing mete. Midinatan kayu kabud sinangguni kayu karela. Aku ing Ginung kekayung Dios.
32: Galangan yu la ding makatua at mika takut kayu at kagalangan kanaku, ing Ginu . Galangan yu la ding makatua...19:32
33: E yu la daraptanan e ustu ding dayuan a makipanuknangan king bansa yu.
34: Pakiutusan yu lang antimo nung makananu yeng pakiutusan ing kalupa yung Israelita, at luguran yu la antimo ing pamaglugud yu king sarili yu. E yu sa kakalinguan king kanitang misan dayuan kayu naman karin king Ehipto. Aku ing Ginung kekayung Dios.
35: E ye pamiraitnan ing ninuman king kapamilatan na ning pamangamit yung e ustung paniukad o timbangan o kaya takal.
36: Gumamit kayu karing ustung paniukad, timbangan, at panakal. Aku ing Ginung kekayung Dios a milual kekayu king Ehipto.
37: Pamintuan yu la sa ding sabla kung kautusan at panabilin. Aku ing Ginu .