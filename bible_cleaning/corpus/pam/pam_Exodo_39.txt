1: Gewa ra king lanang asul, muradu, at malutu ing mangasanting a imalan a isulud da ring pari king pamaniuyu ra kilub ning Banal a Lugal. Gewa ra ing imalan pari para kang Aaron, agpang king inutus na ning Ginu kang Moises.
2: Gewa re ing efod king linen a mapinu, king lanang asul, muradu ampon malutu, at king sinulad a gintu.
3: Pikpuk dang maimpis a maimpis ing dase-dase a gintu, at tinabas dang mangakitid, at iti ing linala da karing telang linen a mapinu at king lanang asul, muradu, at malutu.
4: Ginawa la namang aduang tiranti karing pago para king efod, at tiglung da la reti karing adua nang danggut ban mitali ya.
5: Tiglung de ing birdahan a paha king efod. At kalupa ne pangagawa niti: gewa ya naman king sinulad a gintu, king linen a mapinu at king lanang asul, muradu, at malutu, agpang king inutus na ning Ginu kang Moises.
6: Tinabas lang batung onyx at timpuk da la king engasteng gintu; dinukit da lang mapinu pangadukit ding lagyu da ring labing aduang anak nang lalaking Jacob.
7: Kebit da la reting batu karing tiranti nang pamago ning efod bilang metung a kapigaganakan karing labing aduang tribu ning Israel, agpang king inutus na ning Ginu kang Moises.
8: Birdahan yang mapinu ing takap-salu; kalupa ne panga-obra at materialis ning efod.
9: Kuadradu ya tabas at atin yang aporo; siam yang pulgada king lapad at siam yang pulgada king kaba.
10: Inengastian deng apat a kahilerang mangamal a batu. King mumunang hilera, inengastian deng metung a rubi, metung a topasyo, at metung a garnet;
11: king kaduang hilera, inengastian deng metung a esmeralda, metung a safiro, at metung a diamante;
12: king katlung hilera, inengastian deng metung a turquoise, metung a agata, at metung a ametista.
13: King kapat a hilera, inengastian deng metung a berilo, metung a onyx, at metung a haspe. Mitampuk la ngan deti king engasteng gintu.
14: Makadukit ya king balang metung kareting batu ing lagyu na ning metung karing labing aduang anak nang lalaking Jacob.
15: Ginawa lang aduang kwintas king gintung puru, inikat lang anting lubid para king takap-salu.
16: Ginawa la namang aduang kalupkup a balamu sampagang rosas, at kebit da la ring aduang telasingsing a gintu karing adua nang suluk babo ning takap-salu
17: at tinali da la ring aduang linubid a kwintas a gintu karing aduang telasingsing.
18: Tinaid da la ring adua rang aliwang danggut ding linubid a kwintas karing aduang kalupkup a balamu sampagang rosas, at makanyan da lang tinaid king arap da ring aduang tiranting pamago na ning efod.
19: Ginawa lang adua pang telasingsing a gintu, at tinaid da la karing adua nang suluk lalam ning takap-salu, king gilid a makalub malapit king efod.
20: Ginawa la pang aduang telasingsing a gintu at kebit da la reti king banda nang lalam ning arap da ring adua nang tiranti ning efod, malapit king pisaniban at makatas bagya king birdahan a pahang makatuglung king efod.
21: Agpang king inutus na ning Ginu kang Moises, tinali da la ring telasingsing ning takap-salu karing telasingsing ning efod king metung a lasung kule asul ban magbili ya ing takap-salu king gilid na babo ning paha at ban e ya lugaluganggang king efod.
22: Gewa reng kabilugan ing balabal ning efod king lanang asul.
23: Atin yang bitas king talab ban midalan ya ing buntuk at atin yang tutup ban e ya mabitas.
2426: Makapadurut king laylayan na lalam mibili lang balamu bungang tanaman ning granada; gewa king linen a mapinu at king lanang asul, muradu, at malutu; kabangkilas da la ring kampaniliang mangalati a megawa king gintung puru, agpang king inutus na ning Ginu kang Moises.
27: Gewa da la reti para kang Aaron at karing anak nang lalaki.
28: Ginawa la namang turban, kupia, salol a linen,
29: at paha king linen a mapinu, at king lanang asul, muradu, at malutu. Pelamutian da la king mangasanting a burda, agpang king inutus na ning Ginu kang Moises.
30: Gewa dia naman ing palamuti na ning banal a korona king gintung puru, ing sagradung palatandanan na ning pangatalaga, at dinukit da ing anti kaniti: Makatalaga king Ginu .
31: Tinali re iti king arap ning turban king kapamilatan ning metung a lasung kule asul, agpang king inutus na ning Ginu kang Moises.
32: Makanyan meyari ing sablang obra king Toldang tuknangan ning Ginu . Gewa ra ngan ding Israelita ing sablang sukat magawa, agpang king inutus na ning Ginu kang Moises.
33: Pepakit da ngan kang Moises ing sablang meyari: ing Tolda at ding sabla nang kasangkapan, ding sabitan na, ding tablang peka dingding, ding barakilan, ding asias, at ding sulpakan,
34: ding takap a peka bubungan a gewa king balat lalaking tupa at kiltian malutu; ing takap a gewa king balat a mapinu; ing tabing a pamampan;
35: ing Kaban ning Kasunduan nung nu la makadatuk ding tinabas a batu, ding tambayuk na at ing takap na;
36: ing lamesa at ding sablang kasangkapan na, at ing tinape a miyain king Dios;
37: ing pitumpakan-sulu a gewa king gintung puru, ding sulu na, ing sabla nang kasangkapan, at ing laru para karing sulu;
38: ing altar a gintu; ing larung paglania; ing mabanglung insenso; ing tabing king pasbul a palub king Tolda;
39: ing altar a tangsu, at ing tangsu nang sala-salang bakal, ding tambayuk na, at sabla nang kasangkapan; ing palangganang pipanuasan at ing talpakan na;
40: ding tabing para king peka bakud na ning patyu, at ding asias na at sulpakan; ing tabing king arap ning patyu, at ding lubid na; ding tulus ning Tolda; ing sablang gagamitan kilub ning Tolda;
41: ing mangasanting a imalan a isulud da ring pari king pamaniuyu da kilub ning Banal a Lugal, ding sagradung imalan para kang Aaron a pari at para karing anak nang lalaki.
42: Depatan da ngan ding Israelita ing sablang obra, agpang king inutus na ning Ginu kang Moises.
43: Siniasat na ngan Moises at ikit na king gewa ra ngan, agpang king inutus na ning Ginu . At binendisyunan na lang Moises.