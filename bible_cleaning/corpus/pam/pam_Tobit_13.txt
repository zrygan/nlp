1: Nganang Tobit
: Purian ya ing Dios a mabie at mag-ari kapilan man.
2: Mamarusa ya at papakit lunus;
: darala na lang tau king malalam a kutkutan,
: at lalako king maragul a kasiran.
: Ala metung mang makatakas king kayupayan na.
3: Ikong memalen a Israelita
: libutad da ring bansa nung nu na kayu inugse,
: pasalamatan ye king daramdaman da.
4: Karin ing kayupayan na kekayu pepakit na.
: Purian ye king akakit ding sabla,
: uling ya ing Ginu at Dios;
: ya ing Ibpa at ing Dios tamu king alang angga.
5: Perusan na kayu uli ning kekong dapat a e ustu,
: oneng keko ngan ipakit na ing lunus na.
: Ibat karing bansa, nung nu na ko kinalat
: tipunan na kayu.
6: Nung mibalik kayu king mabilug yung pusu't kaladua,
: at manatiling tapat, kanita kekayu mibalik ya,
: at e na ne isalikut pa kekayu ing lupa na.
: Ganakan yu la ngeni ding depat na kekayu,
: at king masikan a siwala munie kayung kapasalamatan king Ginu.
: Purian ye ing Ginung e mangabiran,
: at purian ing Aring alang kayangganan.
: Munie kung kapasalamatan king Ginu
: king bansa nung nu ku miyugse,
: at kakung sabian ing sikanan na at kayupayan king bansang makasalanan.
: Ikong darapat kasalanan, magbalik na ko ngan king Ginu,
: daptan yu itang matulid king akakit na.
: Marahil malunus ya
: at tanggapan na kayu.
7: Kaku yang purian ing Dios,
: at tumula king Ari ning banua.
8: Paburen lang tau ban isalita ing kamalan na,
: at pasalamat king Ginu karin king Jerusalem.
9: O Jerusalem, Banal a Siudad,
: parusan na ka uli ding depat da ring kekang anak,
: oneng pasibayu yang maging malunusan karing makatuliran.
10: Pasalamatan ye ing mayap a Ginu,
: at purian ing Aring alang kayangganan.
: Pasibayu yang mitalakad ing kekong Templo
: ban tumula kayu.
: Sana dinan na lang kaligayan
: ding taung miyugse karing aliwang lugal,
: at lingapan na la sana ding sablang atyu king kalungkutan,
: at ding kekong maging anak karing panaun a daratang.
11: Sunlag yang masala ing kekang sulu karing sablang bansa na ning yatu;
: ding dakal a marayung bansa datang la keka;
: ibat karing sablang suluk ning yatu
: datang la king banal mung lagyu;
: karing karelang gamat atin lang daralan a regalu
: ban ibie king Ari ning Banua.
: Karing kekang dalan dakal lang salising lahi ding magkanta kekang kapurian;
: manatili ya kapilan man ing kekang lagyu bilang siudad a pinili ning Dios.
12: Detang magsalitang e karampatan keka misumpa la,
: pati na detang manlasak keka,
: at karing pader mu't tore mandagsa,
: at manyilab karing kekang tuknangan.
: Oneng detang keka parangal mibendisyunan la king kapilan man.
13: Sukat kang tumula, Jerusalem, uli ding kekang taung makatuliran
: ibat king bansa nung nu la miyugse kaku lang tipunan
: ban ing Ginu karela yang purian, ing Dios a alang kayangganan.
14: Masaya la ngan detang keka malugud,
: at matula king kekang kanawan;
: detang tatangis ngeni uli ning kasakitan a digpa keka;
: tumula la keka
: at king kapilan pa man akit da ing kekang tula.
15: Kaku yang purian, ing Aring mitmung kayupayan
16: uling mitalakad neng pasibayu ing Jerusalem
: ban yang maging tuknangan na king kapilan pa man.
: Jerusalem, tune maging maligaya ku
: potang ding kakung maging lahi akit dang kekang kamalan,
: at king Ari ning Banua munie lang kapasalamatan.
: Ding kekang pasbul dalan magawa la karing iyas a safiro at esmeralda,
: at ding kekang pader karing batung mangamal.
: Magawa lang kekang tore king gintu,
: at ding kekang kuta king purung gintu.
17: Ding kekang dalan karing rubi at iyas a mangamal karin la mipalamutian.
18: Karing pasbul mung dalan maramdam ing masayang kantahan,
: at karing sablang kekang bale mikulisak
: Purian ya ing Ginu! Purian ya ing Dios ning Israel!
: Jerusalem, bendisyunan no ning Dios ding kekang memalen,
: at ila naman karela yang purian ing lagyu nang banal king kapilan pa man.
: Kareting amanung deti ne pinupus Tobit ing kanta nang kapasalamatan.