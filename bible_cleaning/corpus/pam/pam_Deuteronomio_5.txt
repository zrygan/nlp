1: Inaus na la ngan at tinipun Moises ding sablang memalen ning Israel at ngana karela, Memalen ning Israel, pakiramdaman yu la ding kautusan at tuntunan a sabian ku ngeni kekayu. Paki-intindian yu la at tuparan.
2: Karin king Bunduk ning Horeb ginawa yang kasunduan kekatamu ing Ginung kekatamung Dios; ... ginawa yang kasunduan kekatamu ing Ginung kekatamung Dios.5:2
3: e mu karing makatua tamu nune kekatamu munaman a ngeni mabie pa.
4: Karin king bunduk libutad ning api, migsalita ya ing Ginu kekayu lupa't lupa
5: kabang makatalakad ku kanita king pilatan yu at ning Ginu ban sabian kekayu itang sinabi na uli na ning tatakut kayu king api at e kayu malyaring mukiat king bunduk.
: Nganang sinabi ning Ginu ,
6: Aku ing Ginung kekayung Dios, ing migligtas kekayu king pangayalipan karin king Ehipto.
7: E kayu mikaka aliwang dios subali kanaku.
8: E kayu gagawa para kekayu larawan a dinukit a kawangis ning nanumang atyu banua o ning keti king yatu o king danuman lalam na ning yatu.
9: E yu la durukuan ni susuyuan man, uling aku, ing Ginung kekong Dios, Dios kung mapangalalu at paparusan ku la ding anak da ring e tatanggap kanaku at pati na ding anak da angga na king katlu at kapat a lahi.
10: Oneng papakit kung lugud a e kukupas karing libu-libung tau a malugud kanaku at mamintu karing utus ku.
11: E ye gagamitan ing lagyu ku, ing Ginung kekong Dios, king alang kabaldugan. E ke ipanupaya ing ninumang lapastangan king lagyu ku.
12: Ipangiling ye ing Aldo ning Sabbath, antimo ing inutus ku na kekayu.
13: Atin kayung anam a aldo ban daptan yu itang obrang buri yung daptan,
14: oneng ing kapitung aldo metung yang aldo paynawa para kanaku, ing Ginung kekong Dios. Inya e kayu magobra, ikayu, ding anak yu, ding ipus yu, ding sese yung animal, at pati na ding dayuan a makipanuknangan king bansa yu. Sukat lang magpaynawang kalupa yu ding ipus yu.
15: E yu sa kakalinguan king meging ipus kayu naman king Ehipto at aku, ing Ginung kekong Dios, linigtas da kayu karin king kapamilatan na ning kanakung upaya at sikanan. Inya inutus ku king ipangiling ye ing Aldo ning Sabbath.
16: Igalang yu la ding pengari yu antimo ing inutus ku, ing Ginung kekong Dios, ban mipakayap kayu at manatiling manuknangan king gabun a babie ku kekayu.
17: E kayu makamate kalupa yung tau.
18: E kayu makipangatawan king e yu asawa.
19: E kayu manako.
20: E kayu magtestigu king e katutuan laban king kalupa yung tau.
21: E ye pagnasan ing asawa na ning kalupa yung tau o ing bale na o marangle o ipus o baka o asno o nanuman king pibandian na.
22: Ila deti ring kautusan a sinabi na kekayu ning Ginu inyang mitipun kayu karin king bunduk kabang migsalita ya king masikan a siwala libutad na ning api, ning lulam at makapal a dalumdum. Ala neng digdag at sinulat na la karing aduang tinabas a batu at kaybat binie na la kanaku.
23: Inyang dimdam yu ing siwala nang manibat king libutad ning dalumdum, kabang milalablab ya king api ing bunduk, linapit la kanaku ding makatua yu at ding manimuna da ring kekong tribu.
24: Ngara kanaku, Pepakit na kekatamu ning Ginung kekatamung Dios ing kayupayan na at ligaya inyang dimdam ta yang migsalita libutad ning api. Ikit tamu ngening aldong iti ing pamakipagsalita na ning Dios kekatamu, oneng e tamu mete.
25: Obat panayan tamu pa mung mangamate tamu? Pamaten na katamu niting maragul a api kabud migsalita yang pasibayu kekatamu ing Ginung kekatamung Dios.
26: Atin waring taung e mete kaybat neng dimdam migsalita ing mabie Dios libutad na ning api?
27: Ika na mu ing magbalik at makiramdam king sabian na ning Ginung Dios. Kaybat, sabian mu kekami itang sinabi na. Makiramdam kami keka at mamintu.
28: Dimdam ning Ginu ing sinabi yu at iti naman ing sinabi na kanaku, Dimdam ku ing sinabi ra keka at ustu ing sinabi ra.
29: Sana manatili ing takut da't kagalangan kanaku at parati da lang pamintuan ding sablang utus ku ban mipakayap la at ding anak da king kapilan pa man.
30: Mibalik na ka at sabian mu karela king muli na la karing tolda ra.
31: Oneng ika malakuan ka keti at sabian ku la ngan keka ding kautusan ku at ding tuntunan. Ituru mu la deti karela ban maging tuntunan da la king gabun a ibie ku karela a maging bandi ra.
32: Pagsikapan yu lang tuparan ding sablang utus a binie na ning Ginung kekatamung Dios. Ala kayung lalabagan metung man.
33: Mibiebie kayu agpang king sablang inutus na ning Ginung kekatamung Dios ban mipakayap kayu at ban kumaba ing bie yu king gabun a kekayung bandian.