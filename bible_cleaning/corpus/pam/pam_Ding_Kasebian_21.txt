1: Tatairan ne ning Ginu ing pamisip na ning ari. Anti ing mamagus a danum payagusan ne ketang lugal a buri na.
2: Bala na ning tau king ustu ing sablang daraptan na, oneng ing Ginu ya ing sisiasat king pusu na ning tau.
3: Ing dapat king matulid at alang pamangabiran babie tula king Ginu kesa king pamiyain mung dakal a ain-sakripisyu.
4: Alipan na la ning kaimutan at kapalaluan ding taung tune e mayap, at iti kasalanan.
5: Ing planu na ning maingat a tau mamungang dakal, oneng ing magmalagua muli mu king ala.
6: Ing pibandian a meyakua king e ustung paralan e maglambat mawala ngan, at iyatad na ka king kutkutan.
7: Ing manyira karing taung tune e mayap ya ing sarili dang pamanampalasan, uling e ra buring daptan itang katuliran.
8: Paliku-liku ya ing dalan da ring ating sisipitan a kasalanan, oneng detang alang bakas ning kasalanan daraptan da ing katuliran.
9: Mas masanting ing manuknangan babo bubungan kesa king kilub ning bale a kayabe ning babaing madaldal.
10: Ing kapagnasan da ring taung e mayap ya ing dapat e mayap; ala lang lunus kaninu man.
11: Potang ing taung mapaninsultu miparusan ya, ing mangmang makapagaral ya. Lalu yang mabibiasa ing taung ating kabiasnan neng keka yang sabianan.
12: Balu na la ning Dios a banal ding pibalebale da ring taung e mayap at lasakan na la.
13: Nung magmaklak-maklakan ka king saingsing ding kalulu, potang ika ing saingsing e ka maramdam.
14: Nung ating mua keka, regaluan meng lihim at milako ing mua na.
15: Neng ing hustisia ya ing patupad, matula lang taung makatuliran, oneng ding taung e mayap mitmu lang kalungkutan.
16: Ing taung lilisia king dalan ning kabiasnan kamatayan ing keyang dasan.
17: Ing mahilig king alak at aliwa pang bisyu, e ya mibandi nune maging pakakalulu yang tau.
18: Dugpa karing taung e mayap ing mismung e mayap a buri dang daptan karing taung mayap.
19: Mas mayap ing manuknangan ka king libutad ning disyerto kesa king makiabe ka king asawang e patugut sasabi at magreklamu.
20: Dakal ing pibandian a atitipun da ring taung ating kabiasnan, oneng ding alang beluan agad da lang sisiran ding salaping karelang panakitan.
21: Ing taung magkapilit mibiebie matulid at darapat ganaka, miparangalan ya at maging makaba ing bie na.
22: Malyari neng aluban ning pamuntuk a maisip ing siudad a guguardian da ring matapang a sundalus, at idagsa ing pagmaragul dang kuta.
23: Itang biasang mingat king asbuk na at king sasabian na milisia ya king nanumang kaguluan.
24: Ing taung ing sarili na mu yang balu na, mapagmatas ya, at palalu ampon alang panatindi karing kalupa nang tau.
25: Ing taung matamad a e bisang magobra ing papaten na ya ing mismung sarili na.
26: Ala yang aliwang daraptan patitingapun ing sakim nung e mu ing manangkamin, oneng ing taung mayap mapaniaup ya at makabuklat ya gamat.
27: Kasusumamian na ning Ginu ing babie da ring taung e mayap lalung-lalu na nung ing karelang kapagnasan ating kaimutan.
28: Ing sasabian na ning malaram e ra paniwalan, oneng ing sasabian na ning magsalitang katutuan mayan dang tatanggapan.
29: Atin lang kompiansa ding matulid king karelang sarili, oneng ding taung e mayap dapat da pawang pamagkunwari.
30: Alang kabaldugan ing kabiasnan o beluan at ing ating aintindian, nung ing Ginu ya ing kekang pakilabanan.
31: Malyari kang makapagsadiang dakal a kabayu para king pamakilaban, oneng king tagumpe ing Ginu ya ing munie.