1: Manangis ya i Ezra at mangumpisal kabang makaruku yang manalangin king arap ning Templo ning Dios, uli na ning pamikasalang merapat. Lepitan de ring dakal a lalaki, babai, at anak; manangis la namang kapait-paitan.
2: Nganang Secania, ing anak nang Jehiel ning pamilya nang Elam, kang Ezra, Sinira mi ing tiwala na ning kekatamung Dios at mekiasawa kami karing babaing e mi kalahi keting lugal a iti. Makanyan man, atin ya pa mu ring kapanayan ing Israel.
3: Gawan mi ngeni ing taimtim a pangaku king kekatamung Dios king kawanian la deting ayasawa ming babaing e tamu kalahi at ding ayanak mi karela. Daptan mi iti, nung iti ing mamayapan mu at ding aliwa pang makitakut king utus ning kekatamung Dios.
4: Talakad na ka; katungkulan mu ing gawa kang lakbang at atyu kami kagulutan mu. E mu painan ing lub mi; kimut na ka!
5: Tinalakad ya i Ezra at pepapangakuanan na lang taimtim ding manimuna da ring pari, ding Levita, at ding memalen king daptan da itang binie nang munikalang Secania.
6: Kaybat meko ya king arap ning Templo, at minta ya king kuartu nang Johanan a anak nang Eliasib, at karin na pepalabasan ing bengi. E ya bitasang mengan at minum uling tutu yang malungkut uli na ning kataksilan a depat da ring taung miyugse a mibalik.
7: Miparala ya ing metung a kapabaluan king mabilug a Jerusalem at Juda king mitipun-tipun la king Jerusalem ding sablang taung miyugse a mibalik.
8: Iti utus da ring pamuntuk at makatua da ring Israelita. Ing e datang kilub ding atlung aldo, mayakua ing pibandian na at mitiwalag ya king katipunan da ring taung mibalik a miyugse.
9: Inyang miras na ing katlung aldo, mitipun la Jerusalem ding sablang lalaki na ning Juda at Benjamin. Kaduang pulung aldo na kanita ning kasiam a bulan. Mitipun la ngan at linukluk arap ning patyu ning Templo ning Dios. Mumuran masikan kanita at gagalgal la uli na ning panaun at ning ulaga ning pisasabian.
10: Tinalakad ya i Ezra, ing pari, at nganang sinabi karela, Mikasala kayu at mekiasawa karing babaing e tamu kalahi. Inya meragul ing kasalanan na ning Israel.
11: Ngeni ipagtapat yu king Ginu , ing Dios da ring kekayung makatua, ing depat yung pamikasala at daptan ing kaburian na. Kawani kayu karing tau na niting bansa at kawanian yu la munaman ding asawa yung e yu kalahi.
12: King masikan a siwala nganang mekibat ning mabilug a katipunan, Daptan mi ing nanumang kekang sabian.
13: Oneng tutu keng dakal at mumuran pang masikan. E ke makapaglambat keti king lual. Mabayat iting pisasabian at e malyaring malutas iti kilub ning metung o aduang aldo, uling dakal la kekami ding mikasala keting bage.
14: Ding pamuntuk mi ila na ding malakuan at ipanibala mi na karela iting pisasabian. Kaybat detang ating asawang e ra kalahi ila nang datang keting siudad king mituldung aldo a kayabe da ring pamuntuk at ukum. Iti ing daptan tamu ban e mibagsak kekatamu ing mabagsik nang mua ning Dios.
15: Mebisa la ngan, oneng tinutul ya i Jonatan, ing anak nang Asahel at apu nang Tikva. Migpanig ya kang Jonatan i Mesullam at i Sabetai a Levita.
16: Tinggap de ring taung miyugse a migbalik ing pikayari; inya i Ezra, ing pari, pinili na la ding pamuntuk da ring pamilya at linista da la lagyu. King mumunang aldo na ning kapulung bulan kanita ra pegumpisan siniasat ing pisasabian,
17: at king mumunang aldo na ning mumunang bulan ayari da lang siniasat ding sablang lalaking mekiasawang e ra kalahi.
18: Iti ya ing listahan da ring lalaking mekiasawa karing e ra kalahi
: King grupu da ring pari: i Maaseia, Eliezer, Jarib, at i Gedalias. Pamilya na lang Jesua at ding kapatad na, at i tata ra ya i Jeozadak.
19: Pengaku ra king kawanian da la ring karelang asawa at miyain lang metung a lalaking tupa bilang ain-a-kapamayaran-king-kasalanan da.
20: King pamilya nang Immer: i Hanani at i Zebadia;
21: king pamilya nang Harim: i Maaseia, Elias, Semaia, Jehiel, at i Uzzia;
22: king pamilya nang Pasur: i Elioenai, Maaseia, Ismael, Netanel, Jozabad, at i Elasa;
23: karing Levita: i Jozabad, Simei, Kelaia o Kelita, Petahia, Juda, at i Eliezer;
24: karing talapagkanta ning Templo: i Eliasib.
: Karing guardia karing pasbul dalan ning Templo: i Sallum, Telem, at i Uri;
25: karing memalen na ning Israel
: king pamilya nang Paros: i Ramia, Izzia, Malkija, Mijamin, Eleazar, Malkija, at i Benaia;
26: king pamilya nang Elam: i Matania, Zacarias, Jehiel, Abdi, Jeremot, at i Elias;
27: king pamilya nang Zatu: Elioenai, Eliasib, Matania, Jeremot, Zabad, at i Aziza;
28: king pamilya nang Bebai: i Jeohanan, Hanania, Zabbai, at i Atlai;
29: king pamilya nang Bani: i Mesullam, Malluk, Adaia, Jasub, Seal, at i Jeremot;
30: king pamilya nang Pahat Moab: i Adna, Kelal, Benaia, Maaseia, Matania, Bezalel, Binui, at i Manase;
31: king pamilya nang Harim: i Eliezer, Issija, Malkija, Semaia, Simeon,
32: Benjamin, Malluk, at i Semaria;
33: king pamilya nang Hasum: i Matenai, Matata, Elifelet, Jeremai, Manase, at i Simei;
34: king pamilya nang Bani: i Maadai, Amram, Uel,
35: Benaia, Bedeia, Keluhi,
36: Vania, Meremot, Eliasib,
37: Matania, Matenai, at i Jaasu;
38: king pamilya nang Binui: i Simei,
39: Selemia, Natan, Adaia,
40: Maknadebai, Sasai, Sarai,
41: Azarel, Selemia, Semaria,
42: Sallum, Amaria, at i Jose;
43: king pamilya nang Nebo: i Jeiel, Matitia, Zabad, Zebina, Jadai, Joel, at i Benaia.
44: Ila ngan deti ring lalaking ating asawang e ra kalahi. Kewanian da la at pepalakuan da la pati na ding ayanak da karela.