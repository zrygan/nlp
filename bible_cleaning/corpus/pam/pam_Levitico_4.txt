1: Ngana ning Ginu kang Moises,
2: Sabian mu karing memalen na ning Israel king ing ninumang mikasala king isanu pa man karing kautusan ku, ing Ginu , king e na sasarian, sukat yang pailalam karing makatuking tuntunan.
3: Nung ing mikasala ya ing Pamuntuk da ring Pari at uli na niti midame la ding tau king pamikasala na, sukat yang miyain biserung toro a alang dipektu, at iyain ne iti kanaku, ing Ginu , para king kasalanan na.
4: Idala ne ing toro king tulid nang pasbul ning Tolda; itumpak ne ing gamat na king buntuk na ning toro at paten ne karin king arapan ku, ing Ginu .
5: Kaybat na nita, ing Pamuntuk da ring Pari a mikasala kuma yang ditak king daya na ning toro at idala na kilub ning Tolda.
6: Itiltil ne ing taliri na king daya at ipisik na iting makatapitung besis king arap ning tabing.
7: Kaybat, ibili na ing ditak a daya karing sagung atyu karing suluk ning altar a pidurulukan king mabanglung insenso kilub ning Tolda. Itugtug na kanita ing dayang mitagan king talpakan na ning altar a pidurulukan karing ain a atyu king tulid nang pasbul ning Tolda.
8: Kuanan na ing sablang taba ning toro, ing taba ning laman lub,
9: ding adua nang batu ampon ing taba ra, ing taba ning balakang, at ing masanting nang diling dake ning ate.
10: Kuanan na ning pari iting taba at dulukan na king altar a magamit para king pamanduluk karing ain, antimo ing daraptan na king taba na ning animal a mepate para king ain-ning-pamisulusulu.
11: Pero kuanan na ing balat, ing sabla nang laman, buntuk, bitis, laman lub, at pati na ing bituka.
12: Idala na ngan iti king lual na ning kampu ketang lugal a malinis para piyugsianan king abu, at karin na ngan silaban.
13: Nung ing kabilugan a balen ning Israel ya ing mikasala at mekalabag ya king kautusan ku, ing Ginu , king e na sasarian,
14: kabud mebalu ing pamikasala, magdala yang biserung toro ing kapulungan bilang ain para king pangapatawaran ning kasalanan. Idala de iti arap na ning Toldang tuknangan ku, ing Ginu .
15: Itumpak da la ring gamat da ring manimuna na ning balen king buntuk ning toro, at kaybat paten de karin mu rin.
16: Kuma yang ditak king daya ing Pamuntuk da ring Pari at ilub na iti king Tolda.
17: Itiltil ne kanita ing taliri na king daya at ipisik nang makatapitung besis arap ning tabing.
18: Dinan na la namang daya ding sagung atyu makapaligid king altar ning pidurulukan insenso. Itugtug na ing dayang mitagan king talpakan na ning altar a pidurulukan ain a atyu king tulid nang pasbul ning Tolda.
19: Kaybat na nita, kuanan na ing taba at dulukan na iti king altar,
20: antimo ing depatan na king taba ning torong miyain para king pangapatawaran ning kasalanan. Daptan na ning pari iti ban mipatawaran la kasalanan ding tau, at mipatawaran no man.
21: Kaybat na nita, ilual ne king kampu ing toro, at karin ne dulukan antimo nung makananu neng dilukan ing torong miyain para king sarili nang kasalanan. Iti ya ing ain para king pangapatawaran na kasalanan ning kapulungan.
22: Nung ing pamuntuk na ning kapulungan ya ing mikasala at mekalabag metung karing kautusan ku, ing Ginu , king e na sasarian,
23: kabud meyaus ya pansin tungkul king pamikasala na, sukat yang magdalang metung a kambing a lalaki a alang dipektu bilang ain na.
24: Itumpak ne ing gamat na king buntuk ning kambing, at saka ne paten karin king dane nang norti ning altar nung nu ra la papaten ding animal a miyayain bilang ain-a-durulukan. Iti ya ing ain a makalako king kasalanan na.
25: Kuma yang ditak ing pari king daya na ning kambing at ibili na iti karing sagu na ning altar ning pidurulukan ain. Itugtug na ing dayang mitagan king talpakan na ning altar.
26: Kaybat na nita, kuanan na ing sablang taba at idala na king altar ban dulukan bilang ain-ning-pamisulusulu. Iti ing daptan na ning pari king kasalanan na ning pamuntuk ning kapulungan, at mipatawaran ya.
27: Nung karaniwan yang memalen ing mikasala at mekalabag yang metung karing kautusan ku, ing Ginu , king e na sasarian,
28: kabud meyaus ya pansin king pamikasala na, sukat yang magdalang metung a babaing kambing a alang dipektu bilang ain na.
29: Itumpak ne ing gamat na king buntuk ning kambing, at saka ne paten karin king dane nang norti ning altar nung nu ra la papaten ding animal a miyayain bilang ain-a-durulukan.
30: Kuma yang ditak ing pari king daya na ning kambing at ibili na iti karing sagung atyu king altar. Itugtug na ing dayang mitagan king talpakan na ning altar.
31: Kaybat na nita, kuanan na ing sablang taba, antimo nung makananung lalako ing taba ning animal a pete para king ain-ning-pamisulusulu. Idala na iti king altar at karin na dulukan. Babie tula kanaku, ing Ginu , ing bau na niti. Iti ya ing daptan na ning pari ban mipatawaran ya kasalanan ing taung karaniwan, at mipatawaran ya.
32: Nung ing iyain na ning ninuman para king kasalanan na metung yang tupa, sukat ing babai ya ing tupa at ala yang dipektu.
33: Itumpak ne ing gamat na king buntuk ning tupa, at saka ne paten karin king dane nang norti ning altar nung nu ra la papaten ding animal para karing ain-a-durulukan.
34: Kuma yang ditak a daya ing pari at ibili na iti karing sagung atyu king paligid na ning altar. Kaybat na nita, itugtug na ing dayang mitagan king talpakan na ning altar.
35: Kuanan na ning pari ing sablang taba, antimo nung makananu rang kakuanan ing taba ning tupang pete ra para karing ain-ning-pamisulusulu. Idala na iti king altar at dulukan na karin pati na ing pamangan a miyain kanaku, ing Ginu . King anti kaniting paralan ne iyain ning pari ing ain-a-kapamayaran-king-kasalanan ning mikasala, at mipatawaran ya.