1: Nganang migsalita ning Ginu kari Moises at Aaron,
2: Sabian yu karing memalen na ning Israel king malyari da lang kanan ding sablang animal a lalakad king gabun,
3: antimo ding animal a bangal a kuku at maglangut king kakanan da.
4: Oneng ing kamelyu, agyang lalangutan na ing kakanan na, e ya bangal a kuku; inya e ya sukat kanan uling e ya malinis.
5: Maglangut ya naman ing kuneho king kakanan na, oneng e ya bangal a kuku, inya e ya malinis.
6: Ing liebre, agyang maglangut ya king kakanan na, e ya naman bangal a kuku, inya e ya malinis.
7: E kayu naman mamangan babi. Bangal ya kuku, oneng e na lalangutan ing kakanan na. E ya malinis ing babi.
8: E yu kakanan ing karni da reting mesabing animal o tatagkilan man ding bangke ra, uling animal lang e malinis.
9: Malyari yu lang kanan ding miyayaliwang asan a ating palikpik at kaliskis,
10: oneng e yu la sukat kanan ding nanumang mabibie king danuman a alang kaliskis at palikpik.
11: Ituring yu lang e malinis ding asan a anti kareti. E yu la kakanan o tatagkilan man pati na ding bangke ra.
12: Sukat yang maging kasuklam-suklam kekayu ing nanumang mabibie king danuman a alang palikpik at kaliskis.
13: Oreni ding ayup a kasuklam-suklam a e yu malyaring kanan uling marinat la: ing agila, buitre, at ing agilang dagat;
14: ing balawe, ing lawin, at ding sablang kauri na;
15: ding awak at ding sablang kauri da,
16: ing ostrich, ing kulayung bengi at ning dagat, at ding sablang kauri da;
17: ing kulayu, ding ayup a manyisid asan;
18: ing kulayung ating sagu, ing pelikanu;
19: ding sablang tagak, bako, talibatab, at ding kabag.
20: Kasuklaman yu la ding sablang ayup-ayupan, uling e la malinis,
21: subali mu detang lulundag kapamilatan da ring bitis dang mamaklung,
22: antimo ding durun, luktun, at lipaktung.
23: Kasuklaman yu la ding sablang ayup-ayupan a susulapo at gagapang kapamilatan da ring apat dang bitis.
24: Ing ninumang tagkil karing bangke da reti maging marinat ya angga king kabengian.
25: Ing ninumang talan kareting mebanggit a lelangan ibilang yang e malinis angga itang kabengian, at kailangan ing pipian na ing imalan a susulud na.
26: Ding sablang animal a bangal a kuku, oneng e ra naman lalangutan ing kakanan dang ibat king atian, e la malinis. Ituring yeng e malinis ing ninumang tagkil kareti.
27: Ituring yu la namang e malinis ding sablang animal a tiapat a bitis a ating pangamus. Ing ninumang tagkil karing bangke da reti maging marinat ya angga king kabengian.
28: Kailangan ing pipian na ing imalan a susulud na ning mekatagkil, at ituring yang marinat angga itang kabengian.
29: Ding animal a galagala a ituring yung e malinis ila deti: ding dagis a bulilit, dagis pale at pasimundut; ding sablang barag;
30: ing tuku, ing dapu, ing lupisak, ing timbabalak, at ing galakgak.
31: E la malinis deti at ing ninumang tagkil karing bangke ra ituring yang e malinis angga itang kabengian.
32: At nung ing bangke ning isanu pa man kareti atin yang digpanan a bage, maging marinat ya ita. Inya ing isanu mang kasangkapan a midagpanan karetikasangkapan ya o bage megawa king dutung, imalan, balat, silisyo o nanuman, sukat yang ibabad king danum, oneng manatili ya pamu ring e malinis angga itang kabengian.
33: Nung dugpa la reti king kuran o balanga, maging e malinis ing sablang makaratuk karin. Sukat neng balbalan ing kasangkapan a midagpanan.
34: At ing nanumang pamangan a mitugtugan king danum a makalulan kareting kasangkapan a digpanan da reting animal maging e malinis munaman. E munaman malinis ing inuman a makalulan kareting kasangkapan a midagpanan.
35: Maging e malinis ing nanumang bage digpanan da ring bangke da reting animal; kasangkapan ya o kalang a kapsa, at sukat yang balbalan.
36: Makanyan man, ing panibatan na ning danum o kaya ing talaga manatili yang malinis; pero ituring yang e malinis ing tagkil king bangke da reting animal.
37: Nung dugpa la ding bangke da king bini a malapit nang itanam, manatiling malinis ing bini,
38: nung makababad ing bini king danum at midagpanan king metung kareting mesabing mete animal, maging e malinis ing bini.
39: Nung ing animal a malyaring kanan kabud nia mete, ing tagkil king bangke na niti maging e ya malinis angga king kabengian.
40: At ing ninumang mangan king karni na ning animal a anti kaniti sukat nang pipian ing imalan a susulud na, at manatili yang e malinis angga king kabengian. Antimu rin, ing ninumang mibuat king bangke na ning mete animal sukat na namang pipian ing imalan a susulud na. Makanyan man, manatili yang e malinis angga king kabengian.
41: E kayu mamangan karing isanu man karing mangalating animal a gagapang king gabun,
42: agyang pang gagapang de reti ing atian da king gabun o lalakad la king kapamilatan da ring apat dang bitis o maygit apat a bitis.
43: E yu la kakanan o tatagkilan man ing isanu man kareting mebanggit a e malinis a animal ban e kayu mituring e malinis.
44: Aku ing Ginung kekayung Dios; inya ingatan yung malinis ing sarili yu, uling aku banal ku.
45: Aku ing Ginu a milual kekayu ibat Ehipto ban aku ing maging Dios yu. Inya sukat kayung maging banal, uling aku banal ku.
46: Ila deti ring tuntunan tungkul karing animal at ayup ampon karing kakawe lelangan at sablang gagapang king gabun.
47: Kailangan ing balu yu ing pamiyaliwa na ning malinis ila ning e malinis; ing animal a malyaring kanan ila ning e malyaring kanan.