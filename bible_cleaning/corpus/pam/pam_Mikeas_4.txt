1: Karing aldo a daratang
: ing bunduk nung nu ya makatalakad ing Templo ning Ginu
: ya ing maging matas dili karing bunduk,
: maygit matas karing sablang bunduk-bundukan.
: Dakal lang bansang lumapit king Ginu ,
2: at ding karelang memalen sabian da,
: Tara mukiat tamu king bunduk ning Ginu ,
: king Templo ning Dios ning Israel.
: Ituru na kekatamu nung nanu ing buri nang daptan tamu;
: lumakad tamu karing dalan a pinili na.
: Ing tuturu ning Ginu manibatan Jerusalem;
: manibat king Zion magsalita ya karing taung pinili na.
3: Lutasan na ing problema ning bansa king bansang kalupa na,
: at ing problema ding maragul a upaya malapit la man o marayu la.
: Gawan da lang sudsud ding espada ra,
: at sabungke ding tandus da.
: E na la kapilan man milaban-laban
: ni pagsadian pa ing gera.
4: Ing balang metung mibiebie ya king kapayapan
: libutad ning sarili nang ubasan at tanaman a higera,
: at ala nang munie takut kaninu man.
: Iti ya ing pengaku na ning Ginung Mayupaya.
5: Samba ya at mamintu ing balang bansa king kikilalanan nang dios, oneng itamu samba tamu at mamintu king Ginung kekatamung Dios king kapilan pa man.
6: Daratang ing panaun, nganang sasabi ning Ginu , nung kapilan ku la tipunan miyabe-abe ding taung kakung perusan, ding taung dinalan kasakitan king pangayugse ra king aliwang bansa.
7: Melumpu la at makarayu king bansang tibuan da, oneng dinan ku lang bayung pamagumpisa ding mitagan at maging metung lang maragul a bansa. Aku ing sumakup karela king Bunduk ning Zion manibat king panaun a ita at king alang angga.
8: At ika, Jerusalem a tore a pipagbanten na ning Dios a antimong pastul a magbante karing memalen na, pasibayu kang maging sentru na ning kayarian a keka kanitang misan.
9: Obat pakakulisak mu ing kiak mu? Obat balamu babai kang manganak? Uli na wari ning ala na kang ari at mete na la ding tagapayu mo?
10: Memalen na ning Jerusalem, mamalipit na kayu at saingsing king kaplas anti ing babaing manganak, uling ngeni lakuan yu ne ing siudad at manuknangan kayu king marangle. Kailangan ing munta kayu Babilonia. Oneng karin iligtas na kayu ning Ginu karing kalaban yu.
11: Mitipun-tipun la ding dakal a bansa ban lusuban da ka. Sasabian da, Kailangan yang misaldak ing Jerusalem! Kailangan ta yang akit melasak iting siudad!
12: Oneng e ra balu deting bansa ing isipan na ning Ginu . E ra balu king tinipun na la ban miyabe-abe lang parusan na antimo ing makayaptas a binutil a madadara.
13: Nganang sasabi ning Ginu , Memalen ning Israel, sulung, parusan yu la ding kalaban yu. Gawan da kayung masikan anting toro a ating sagung bakal at ating kuku a tangsu. Lasawan mu la ding dakal a bansa at ing pibandian a ikua ra king pamanampalasan iyain yu kanaku, ing Ginu ning mabilug a yatu.