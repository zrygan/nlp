1: Me ko keni, magkanta tamu king Ginu ,
: purian ta ya ing Dios a magligtas kekatamu.
2: Lumapit tamu king Ginu a ating kapasalamatan;
: masaya tamung magkantang kapurian.
3: Uling ing Ginu , Dios yang mitmung kayupayan;
: maygit yang mayupaya kesa karing sablang dios-diosan.
4: Atyu ya king gamat na ing yatu
: manibat king kalalaman angga na karing matas a bunduk.
5: Bandi ne ing dagat, uling ya ing linalang kaniti;
: bandi nia naman ing gabun, uling gewa nia naman iti.
6: Me ko keni, duku tamu at samban ya;
: tara, siklaud tamu king arapan ning Ginu .
: Ya ing linalang kekatamu!
7: Ya ing kekatamung Dios;
: itamu ding memalen a pagmalasakitan na, anti tamung tupang ingatan na.
: Pakiramdam yu ngeni ing sasabian na.
8: E kayu sa masias a pusu;
: e yu sa pakiapusan ing gewa ra ding kekong makatua inyang atyu la king Meriba king disyerto karin Masa.
9: Karin inamunan da ku't piniubukan
: agyamang karela nang ikit ing depat kung mayap para karela ngan.
10: Ing lahing ita pikasaman ke kilub ding apat apulung banua;
: inya kakung sinabi, Ding taung deti tune lang alang katapatan;
: e da la buring pamintuan ding kakung kautusan.
11: Uli ning mimua ku karela
: sinumpa ku king e la miras king gabun nung nu ko mo sana papagpaynawan.