1: Inya minta ya ing ari at i Haman kang Ester ban mangan.
2: Pasibayu, king kaduang aldong ita, kabang miminum lang alak, nganang kinutang ning ari kang Ester, Nanu ing buri mu, Reyna Ester? Sabian mu at ibie ku keka agyang ing kapitna ning kayarian ku.
3: Pekibat nang Reyna Ester, Nung tune ping apapaligaya da kayu at nung burian yu, O Makamal a Ari, e yu sa paintulut ing paten da ku at ding kalahi ku.
4: Mepisali ku at ding kabalen ku ban pamaten at lubus gisanan a lahi; kinua da na naman ing pibandian mi. E na ku sana bubulad nung pisali da kami mu ban gawan ipus, at e da na kayu inabala pa, uling agyu ming pibatan ing kasakitan. E ya sukat meging kayabe yu ing kalaban mi king kekong konseho.
5: Kanita kitang nang Aring Asueru kang Reyna Ester, Ninu ing maki pakana kanyan?
6: Pekibat nang Ester, Ing kalaban mi ya ining Haman a ini a e mayap!
: Ginalgal ya king takut i Haman king arapan na ning ari at ning reyna.
7: Tinalakad ya ing ari at likuan na ing pamangan at minta ya king hardin ning palasyu. Melakuan ya i Haman ban ipakisabi neng mayap ing bie na kang Reyna Ester uling anti na nang akakit ing parusan neng mabayat ning ari.
8: Inyang mibalik ya karin ing ari, ikit neng makasakab i Haman king luklukan nung nu ya makasandal ing reyna. Uli na niti, nganang migsalitang masikan ning ari, Pati pala ing reynang asawa ku buri meng salbahian king mismung bale ku!
: Inyang dimdam nang Haman iti meko yang malungkut.
9: Kanita nganang Bogatan, ing metung karing lalaking kapun a talasuyu ning ari, E mu pu ita ing depat nang Haman; pepagawa ya pa pung pibitayan king bale na a pitung pulu't limang talampakan katas para kang Mordecai a migligtas kekayu!
10: Karin ye bitayan! nganang minutus ning ari. Inya binite re i Haman ketang pibitayan a pepagawa na para kang Mordecai. Kaybat na nita, milako ne mua ing ari.