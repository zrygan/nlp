1: Mate la ding mayap a tau at ala metung mang makaintindi o magmasabal karela. Oneng potang mate la, ala nang sakuna a miras pa karela.
2: Manakit lang kapayapan detang mabibie king mayap a pamibiebie at kapaynawan king karelang kamatayan.
3: Ikayung makasalanan, lumapit kayu keni ban miyatulan! Ala kayung pangayaliwa karing mangkukulam, karing makipangalugud, at karing babaing magtinda king katawan da.
4: Ninu ing gagawan yung pikaylian? Ikayung malaram, ninu ing kekong kakantiawan?
5: Sasamban yu la ding kikilalanan dang dios king kapamilatan na ning pamanyiping yu karing babaing atyu lalam da ring kekayung sagradung tanaman. Iyain yu la ding anak yu bilang ain-sakripisyu karing lukib a batu lele da ring mamagus a batis.
6: Karin kayu kakuang batung malinatnat at sasamban yu lang anting dios. Tutugtug yu ing alak bilang ain-sakripisyu yu karela at pagdala yu la pang trigu bilang ain yu. Isipan yu galang king tutula ku king sablang daraptan yung yan?
7: Ukiatan yu la ding mangatas a bunduk ban munie ain-sakripisyu, at ban daptan ing pamitan ning kekong laman.
8: Bibili yu la kilub yung bale tulid pasbul ding makasumami yung idolo. Kaybat, tinggian yu ku; maglubas kayu at magkera karing kama yung malapad kayabe ding kekayung kalaguyo, at babayaranan yu la ban sumiping la kekayu. At karin ing pita ning laman ya ing panusigan yu.
9: Mangaskas kayung laru at magpabanglu at kaybat pupunta kayung sasamba king dios a i Molek. Ban manakit kayung aliwa pang dios a malyari yung samban, mitutubud kayung tau karing marayung lugal pati na king tuknangan da ring mete.
10: Mapapagal kayu king pamanintun yung aliwang dios, oneng e kayu pa mu rin patugut. Isipan yu king ding idolo ila ding babie sikanan kekayu, inya e yu panamdaman ing pagal.
11: Ngana ning Ginu , Ninu deting dios a pitatakutan yu at king uli ra maglaram kayu kanaku at lubus yu kung kakalinguan? Tinuknang na kayu waring tatakut kanaku uli na ning ala kung bulad king makabang panaun?
12: Magkang isipan yu king ustu ing daraptan yu, oneng ibulalag ku ing kekayung dapat, at e ra kayu malyaring asaupan ding idolo yu.
13: Potang papiglo kayung maniawad saup, paburen yung ding idolo yu ilang sagip kekayu! Mipaid la ngan deti king tiup na mu ning angin! Oneng detang manalig kanaku abandi re ing bansa at samban da ku king kanakung Templo!
14: Ngana ning Ginu , Paburen yu lang mibalik kanaku ding taung pinili ku. Ilako yu ing nanumang sagabal king daralanan da! Gawan ye at isadia ing dalan!
15: Aku ing matas at banal a Dios a mabie kapilan man. Manuknangan ku king matas at banal a lugal, oneng manuknangan ku munaman libutad da ring taung mapagpakumbaba at sisisi ban abalik ku ing kapanaligan at ing kapanayan da.
16: Dininan ku lang bie ding taung pinili ku, at e ku na isundu ing pamamarsala karela, at e na ku mimua kabang-kaba karela.
17: Mimua ku pin karela uli na ning karelang pamikasala at kasakiman. Inya king mua ku perusan ku la at gilutan. Oneng masias la buntuk at sindu ra ing sarili dang kaburian.
18: Ikit ku ing karelang depat; makanyan man, uluan ku la. Tairan ku la at saupan ampon paligayan ding tatangis.
19: Iyaluk ku karela ing kapayapan, karing atyu king makalapit at ding king marayung lugal! Uluan ku la ding memalen ku.
20: Oneng mengari la ding taung e mayap king balisang dagat a ing alun na e patugut sasadsad magdalang dinat at burak.
21: Alang kapayapan para karing makasalanan, ngana ning Ginu .