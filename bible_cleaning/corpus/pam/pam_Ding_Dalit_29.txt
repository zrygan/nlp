1: Purian ye ing Ginu ,
: ikong king banuang lelang na!
: Purian ye uli ning ligaya na at upaya.
2: Lagyu nang marangal sukat yeng parangalan;
: ing Ginu kekayu yang samban potang pakit nang kabanalan na.
3: Ing bosis ning Ginu mararamdam babo ning danuman!
: Ing upaya ning Dios duldul ing kawangis;
: ing bosis na kakablas king maragul a danuman.
4: Mayupaya ing bosis ning Ginu ;
: mitmung kamalan ing bosis ning Ginu .
5: Papaklian no ning bosis ning Ginu ding tanaman a sedro;
: ding sedro'ng tanaman karin king Lebanon.
6: Palundagan ne ing Bunduk ning Lebanon anti ing luksu ning bakang biseru,
: at ing Bunduk ning Hermon anting malyap a toro.
7: Ing bosis ning Ginu
: papalto neng kildap a mataram.
8: King bosis na galgal yang disyerto;
: pagalgalan na lang disyerto ning Kades.
9: King bosis na mangapanganak lang usa;
: king bosis na sablang tanaman ning kagubatan malalagas la;
: kabang kilub ning Templo na Ing Ginu purian ye! ngara ding tau.
10: Ing Ginu ari de pati ding danuman a malalam;
: ari ya king kapilan pa man.
11: Dinan ne sanang sikanan ining balen na;
: bendisyunan ne sa ning Ginu at dinan kapayapan.