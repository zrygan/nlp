1: Kaluguran da ka, O Ginu , ika ing kaku mag-dipensa.
2: Kaku ing Ginu anti yang batung maragul a e mauugun;
: anti yang pader a matibe a babie kaligtasan.
: Ing kakung Dios batu ya waring matibe a magdipensa kaku,
: at anti yang kalasag ku.
3: Purian ya ing Ginu , ngakung kukulisak,
: at miligtas ku karing sabla kung kalaban.
4: Makagapus ku karing tali ning kamatayan;
: tatange na ku ning masalusung agus ning kasiran.
5: Miras ku king bingit ning kamatayan;
: atyu na ku king oras ning kawakasan.
6: Kaniting gipit kung kabilian,
: ing Ginu ya ing kakung inaus;
: king Templo na kakung bosis dimdam na,
: kakung saingsing miras king panamdam na.
7: Kanita ing yatu meugun ya, at ginalgal pati na pundasyun ding bunduk;
: milyari iti uling mimua ya ing Dios.
8: King arung na asuk ing linual,
: at king asbuk na aping mikakalabkab at uling a mibabaya.
9: Pininpin ne ing banua at saka ya tinipa,
: king makapal a ulap karin la makatuklu ding bitis na.
10: Sinake ya ketang kerubin,
: at mabilis sinulapo makasake king pakpak ning angin.
11: Ing dalumdum gewa neng pampan na, at ing matuling a ulap a magdalang uran ya'ng gewa nang tolda.
12: At ing kildap linto arap na,
: lipat a mangaragul ampon mapaling baya.
13: Kanita menuldul king banua,
: at bosis ning Kakataskatasan a Ginu peparamdam na.
14: Bignus na lang paslu na,
: at kalaban mikalat la;
: king kislap ning kildap misambulat la.
15: Ing kalalaman ning dagat linto ya,
: at ding pundasyun ning yatu meyakit la
: inyang ding kekang kalaban
: sebianan mu la,
: O Ginu , uling mimua ka.
16: Dinungo ya ing Ginu ibat banua,
: at saka na ku inabut,
: layun na kung sinaka ibat king kalalaman ning dagat.
17: Linigtas na ku king mayupaya kung kalaban;
: karing kalaban a mas masikan kaku.
18: Lisuban da ku king aldo ning kakung kabiguan;
: oneng iningat na ku ning Ginu .
19: Liwal na ku at dela king malualas a lugal;
: linigtas na ku uling tune na kung kaluguran.
20: Inablasan na ku ning Ginu uli ning kakung katuliran;
: binendisyunan na ku, uling malinis lang kakung gamat.
21: Ing utus ning Ginu kakung tiparan;
: e ke gilutan ing Dios.
22: Kautusan na e ku la kelinguan,
: at e ku la lebagan kapilan man.
23: Ala kung kapintasan king arapan na;
: apangilagan ku ing pamaniapat kasalanan.
24: Inya ing Ginu ablasan na kung mayap,
: uli ning pamanupad ku karing utus na;
: ding kakung gamat malinis la;
: iti akakit ding mata na.
25: Ginu , tapat ka karetang tapat keka;
: karetang keka e migkulang,
: papakit mu munamang e ka magkulang karela;
26: karing malinis, papakit mu ing kekang kalinisan,
: oneng karing taung e mayap mabagsik na ka man.
27: Liligtas mu lang taung mapagpakumbaba,
: oneng ding palalu keka lang ibababa.
28: Ing Ginu a Dios ku ya'ng babie sala kaku;
: tatabi nang dalumdum a makapadurut kaku.
29: Uli mu sambutan ku lang kakung kalaban,
: at uli ning kakung Dios pader kaku yang alundagan.
30: Iting Dios dapat na ganap la;
: ayasahan lang amanu na.
: Detang lalapit pasaup king Ginu kalasag ya karela.
31: Atin pa waring Dios nung e mu ing Ginu ?
: Atin pa waring batung mabie nung e mu ya?
32: Ya ing Dios a babie sikanan kaku,
: at mimingat king daralanan ku.
33: Bitis ku gewa mong kasing bilis ding king usa;
: tetagan mu kakung talakad karing lugal a matas.
34: Gamat ku keka lang sinane king pamakilaban,
: at kaku yang ayabit agyang pana yang bakal.
35: King kekang kalasag iningat mu ku't linigtas;
: iningat mu ku, at gewa mu kung marangal.
36: Kakung daralanan keka yang pinatag,
: ban bitis ku e la mitalusad.
37: Tegal ku lang kakung kalaban,
: at ikua ku na la mang atagal;
: e ku la likuan anggang e la megisan.
38: Wekasan kung bie ra ban e na makabangun pa,
: at king kakung arapan miragsa la.
39: Dirinan mu kung sikanan
: king kakung pamakilaban,
: at tagumpe karing kakung kalaban.
40: Kakung kalaban pepaurungan mo ngan;
: masama kaku, kaku la ngang gisan.
41: Kukulisak lang maniawad saup,
: oneng karela alang migligtas;
: kinulisak la't pepasaup king Ginu ,
: oneng saup e na binie.
42: Mapinung-mapinu ku lang dinurug,
: ban angin ipaid na lang anting alikabuk,
: at karing dalan dekurak ku lang anting burak.
43: Linigtas mu ku king pamag-rebeldi da ring tau,
: karing karelang bansa gewa mu kung pamuntuk da;
: taung e ku kakilala kaku pepasakup la.
44: Kabud damdaman da ku, agad lang mamintu;
: aliwang bansa gagalgal lang magsaria kaku.
45: Dakal lang dayuan ding menimutla;
: gagalgal lang linual karing karelang kuta.
46: Ing kakung Ginu mabie ya,
: mipuri ya ing kakung batung tuknangan!
: Ing Dios a talapagligtas ku ya ing purian!
47: Ing Dios ya ing mablas karing kakung kalaban,
: at pepailalam na la kaku ding tau.
48: Liligtas na ku karing kakung kalaban;
: karing kalaban pepagtagumpian na ku,
: segipan na ku karing mabagsik a tau.
49: Inya libutad ding sablang bansa, Ginu , ikang kakung purian,
: kekang lagyu kaku yang pagkanta.
50: Maragul a tagumpe ing binie na king ari na;
: papakitanan ne king lugud a manatili
: ing pinili na,
: i David, at ding lahi na.