1: O Dios ko, ing kekeng ari keka yang turuanan matul
: a alang pamangabiran;
: king kekang hustisia dakayanan me sana,
2: ban king mitmung katuliran pamahalan ne ing kekang balen,
: at karing magigipit ibie na ing katuliran.
3: Mananu na sanang ing balen munie yang dakal a kanawan,
: at mag-ari ing katuliran.
4: Idipensa na sana ning ari ing katuliran ding atyu king kakaluluan;
: ding king kalipitan saupan na la,
: at ding manalipit karela lupigan na la.
5: Antimo ing aldo at ing bulan
: makanyan ya sanang manatili kapilan man ing kekeng aring pakamalan.
6: Maging anti ya sa king uran a didilig king marangle,
: at anting patak ning uran para king yatu.
7: Magbabo sa ing katuliran king kapanaunan na;
: laganap sa ing kapayapan anti ing saslag a bulan.
8: Mag-ari ya sa karing mingatba- ngatbang dagat,
: at manibat king Ilug ning Eufrates angga king wakas ning yatu.
9: Sumuku la sa ding kalaban na,
: at magpakumbaba arap na.
10: Ding ari ning Tarsis at ding aliwang kapuluan buis da king ari ibie ra;
: ding ari ning Arabia at ning Etiopia
: datang lang magdalang regalu para king ari mi.
11: Ding sablang ari duku la arap na,
: at sablang bansa sumuyu la king kayarian na.
12: Sagipan na la ding pakakalulung pasaup,
: at ding taung mipaburen a mangailangan saup.
13: Lunusan na la ding maina at kalulu,
: at liligtas na la ding alang agyu.
14: Karing mapanlupig at tampalasan
: liligtas na la uling ding karelang bie maulaga la king bie na.
15: Ing bie na sa ning ari kumaba,
: at miyabie sa king ari mi ing gintu ning Arabia.
: Ala sanang tuknang ing pamanalangin para king tronu na,
: at ing bendisyun ning Dios king kayarian na manatili sana.
16: Nukarin man sa tumud ing pupul,
: ding kabundukan mitakpan la sanang tanaman
: mabungang anti ding king Lebanon;
: dakal la sa ding taung manukna- ngan karing siudad na anting dikut a malabung king marangle.
17: E ya sa makalinguan ing lagyu na kapilan man,
: at manatili ing kabantugan na kalupa na ning aldo.
: Mananu na sanang ding bansa aduan da ing bendisyunan na ning Dios anti ing gewa na king ari.
18: Purian ya ing Ginu , ing Dios ning Israel
: a bukud pepalto karing makapagmulalang dapat.
19: Purian yang alang angga ing mayupaya nang lagyu;
: mananu na sanang kumatmu ya ing yatu king ligaya na!
20: Iti ya ing kawakasan ding panalangin nang David a anak nang Jese.