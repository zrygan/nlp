1: Matua ne i Isaac at mapula ne mata. Pepayaus ne ing anak nang pangane, i Esau. Ngana kang Esau, Anak!
: Nanu pu ita, tatang? nganang mekibat.
2: Kanita nganang Isaac, Balu mu king matua na ku. E ku balu nung kapilan ku mate!
3: Kuanan me ing kekang pana at ding paslu mu. Ipangasu mu ku.
4: Potang atin kang arakap, paglutu mu ku ketang maniaman a pamangan a buri ku at idala mu kanaku. Kaybat kung mengan ibie ke keka ing kanakung bendisyun bayu ku mu man mate!
5: Makiramdam ya pala i Rebeca kabang pakisabian neng Isaac ing anak nang i Esau. Inyang kalako nang Esau ban mangasu para kang tata na,
6: inaus neng Rebeca ing anak nang i Jacob. Ngana, Jacob, makiramdam ka! Dimdam ke i tata mu. Pekisabian ne i Esau a kapatad mu. Sinabi na,
7: Ipangasu mu ku at saka mu ku pagsadia ketang maniaman a pamangan a buri ku. Kaybat kung mengan ibie ke keka ing bendisyun ku king arapan na ning Ginu bayu ku mu man mate.
8: Ngeni anak ko, makiramdam kang masalese king sabian ku.
9: Munta ka karing kawan kambing at magdala kang adua karing pekamatabang biseru. Pagsadia keng pamangan i tata mu ketang buri na.
10: Kaybat idala me kang tata mu ba neng kanan. Kanita abendisyunan na ka bayu ya mate.
11: Oneng bulbulin ya ing kapatad kung i Esau, nganang Jacob kang ima na, samantalang aku ali ku!
12: O nu mong telan na kung tata ku. Abalu na galang king lilinlangan kia? Pota e ya bendisyun nune sumpa ya ing dugpa kanaku!
13: Nganang ima na, Nung misumpa ka, kanaku dugpa ing sumpa. Gawan mu ing sinabi ku at idala mu na la keni ding kambing.
14: Kinua na la at dela kang ima na, at piglutu neng ima na i tata na ketang buri nang pamangan.
15: Kanita pinili neng Rebeca itang pekamasanting diling imalan na ning pangane na a atyu king bale na at pepasulud ne iti kang Jacob.
16: Tikpan na la ding gamat na king balat kambing at antimu rin ing dake alang buak king batal na.
17: Kaybat binie na kang Jacob ing maniaman a pamangan at itang tinape a sidia na.
18: Dela nang Jacob kang tata na at ngana, Tatang!
: Nanu ita? nganang mekibat Isaac. Ninu ika karing anak ku?
19: Aku pu i Esau a kekayung pangane, nganang mekibat Jacob kang tata na. Tiparan ku ing sinabi yu kanaku. Lukluk na kayu at mangan king apangasu ku ban kanita aibie ye kanaku ing kekayung bendisyun!
20: Oneng kitang nang Isaac, Kalagua mu namang mekarakap king pamitan ko?
: Sinaupan na ku ning Ginung kekayung Dios, nganang mekibat Jacob.
21: Kanita nganang Isaac kang Jacob, Lumapit ka, anak ko, ba ra kang asalat nung ika pin ing anak kung i Esau.
22: Linapit ya i Jacob kang Isaac a tata na. Selat ne niti at ngana, Kabosis neng Jacob oneng kagamat na ne mang Esau!
23: E ne akilala uling ding gamat na mabuak lang kalupa da ring kang Esau a kapatad na. Bendisyunan na ne sana oneng
24: pasibayu neng kitnan, Ika pin i Esau a anak ko?
: Opu, nganang mekibat Jacob.
25: Kanita nganang Isaac, Apagan mu na ku, anak ko king linutu mu, ba na kung makapangan at kanita abendisyunan da na ka. Inapagan neng Jacob at mengan ya i Isaac; pigdala neng alak at minum ya.
26: Kanita nganang tata na, Pakalapit mu kanaku, anak ko at uman mu ku.
27: Linapit ya at inuma ne i tata na, at abau nang Isaac ing imalan na at binendisyunan ne. Ngana,
: O, ing banglu ning anak ku
: ya ing banglu ning marangle a binendisyunan na ning Ginu !
28: Mananu na sanang dinan na ka ning Dios king ambun ning banua,
: at gabun a mataba, at labis-labis a pupul ampon alak.
29: Suyuan da ka sana ding tau,
: at dukuan da ka sa ring bansa.
: Panginuan da ka ring kapatad mu,
: at dukuan da ka ring anak nang ima mu.
: Misumpa la sana ring maniumpa keka,
: at mibendisyunan la ring magbendisyun keka.
30: Meko ya i Jacob kaybat nang mibendisyunan at itang paglako na ya naman ing panyatang nang Esau a ibat king pamangasu na.
31: Miglutu ya namang maniaman a pamangan king arakap na at dela na kang tata na. Ngana, Tatang, mibangun na kayu at mangan king sidia ku; kaybat ibie ye kanaku ing bendisyun yu.
32: Kitang nang Isaac a tata na, Ninu wari ika?
: Nganang mekibat, Aku pu i Esau, ing anak yung pangane.
33: Ginalgal yang e mu nanu i Isaac at ngana, Nung makanyan ninu itang mengasu at migdala kanaku king arakap na at pengan ku? Kayari-yari ku pa mung mengan inyang lungub ka. Ngeni manatili king binendisyunan ku ing kanakung bendisyun king kapilan pa man.
34: Inyang dimdam nang Esau ing sinabi nang tata na, kinulisak yang masikan at menangis yang e mu nanu. Ngana kang tata na, Tatang, bendisyunan yu ku munaman!
35: Pekibat nang Isaac, Pirait na ku ning kapatad mu at saka ne bindian ing bendisyun ku a mangaintulid keka.
36: Nganang Esau, Jacob ya pin ing lagyu na, uling mekatadua na na ku pirait. Ing minuna, kinua ne ing katuliran ku bilang pangane at ngeni kinua ne pa ing bendisyun mu a mangaintulid kanaku. Kanita nganang kinutang, Ala na kayu waring mitagan pang bendisyun para kanaku?
37: Pekibat nang Isaac, Gewa ku neng panginuan mu at gewa ku na lang ipus na ding kamaganak na, at dininan keng trigu at alak. Ngeni ala na kung agawa para keka.
38: Oneng sindu nang Esau ing pamakisabi nang mayap kang tata na. Ngana, Metung kayu wari bendisyun, tatang? Bendisyunan yu ku naman sana! Menangis yang masikan i Esau.
39: Bandang tauli migsalita ya i Isaac at ngana kang Esau,
: Alang matabang gabun para keka,
: ala munamang ambun a ibat banua.
40: Mie ka kapamilatan ning kekang pataram,
: at suyuan ing kapatad mu;
: potang lumaban ka milako ka king pamaniuyu king kapatad mu.
41: Misimpan yang mua i Esau kang Jacob uli na ning bendisyun a binie nang tata na. Ngana king lub na, Paten ke i Jacob pangamate nang tata ku.
42: Inyang abalitan nang Rebeca ing babalakan nang gawan Esau a pangane na, inaus ne ing bungsu nang i Jacob. Ngana, Jacob, babala yang paten na ka ning kapatad mung i Esau ba yang makayablas keka.
43: Ngeni pakiramdaman mu ku, anak ko. Munta kang agad-agad karin Haran, king kapatad kung i Laban.
44: Manuknangan ka pa mu karin angga king milako ya mua ing kapatad mu,
45: at kalinguan na ing gewa mu. Kanita ra na ka parakit at paulian. Kailangan wari ing mawala kong parehu kanaku kilub namu ning metung a aldo?
46: Nganang sinabing Rebeca kang Isaac, E na ku makapibata karening Hiteo a asawa nang Esau. Mayap pa ing mate na ku nung sakaling makiasawa ya i Jacob karing babaing Hiteo!