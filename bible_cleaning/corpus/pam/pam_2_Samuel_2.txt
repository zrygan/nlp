1: Kaybat na nita, mengutang ya i David king Ginu . Ngana, Munta ku king metung karing siudad ning Juda o ali ku?
: Wa, munta ka, nganang mekibat ning Ginu .
: Isanu karing siudad? nganang kinutang David.
: Ing Hebron, ngana ning Ginu .
2: Inya minta ya king Hebron i David; kayabe na la ding adua nang asawa: i Ahinoam a tau Jezreel at i Abigail a mebalu nang Nabal ning Carmel.
3: Tiki na la naman ding tauan na at ding pamilya ra, at menuknangan la karing balen a makapadurut king Hebron.
4: Dinatang la king Hebron ding lalaki na ning Juda, at linian deng laru i David bilang ari na ning Juda.
: Abalitan nang David king ding mengutkut kang Saul ila ring lalaking tau Jabes Gilead,
5: inya mitubud yang mapilan a tauan na ban ipayabut iting mensahi karela: Bendisyunan na kayu sana ning Ginu uli na ning pepakit yung katapatan king ari yung i Saul inyang kitkut ye.
6: At mananu na sanang maging maganaka ya at tapat kekayu ing Ginu . Makanyan munaman ing daptan ku kekayu uli na ning depat yung mayap.
7: Ala ne i Saul, inya magpakatatag kayu at e yu painan ing lub yu. Aku ngeni ing milanian ari da ring memalen na ning Juda.
8: I Abner a anak nang Ner, ing matas diling opisyal da ring sundalus nang Saul, tinakas yang kayabe nang Isboset a anak nang Saul. Lipatan de ing Jordan at minta la king Mahanaim.
9: Karin i Abner gewa neng ari i Isboset karing sakup nang gabun ning Gilead, Aser, Jezreel, Efraim, at Benjamin. Nanupata, king mabilug a Israel.
10: Apat yang pulung banua kanita i Isboset inyang meging ari ya king Israel, at mig-ari ya kilub ding aduang banua.
: Oneng tapat ya kang David ing tribu ning Juda,
11: inya mig-ari ya king Juda kilub ding pitu at kapitnang banua kabang manuknangan ya king Hebron.
12: Manibat king Mahanaim, minta la ring opisyal nang Isboset at i Abner king siudad ning Gibeon.
13: Pekitagpuan na la karin Joab a anak nang Zeruia, at ding opisyal nang David. Mikit-ikit la king metung a depositung danum. Miyarap-arapan la.
14: Nganang Abner kang Joab, Ilage yu la ring kayanakan yung lalaki at ilage mi la ring kekami at kaybat pilabanan la.
: Wa, nung makanyan, nganang mekibat Joab.
15: Inya linage la ring labing aduang lalaking pekakatawan nang Isboset ning tribu nang Benjamin, at lebanan da la ring labing aduang lalaking kayanakan nang David.
16: Inarapan ne ning balang metung ing katapat na, at mitalanan lang buntuk ampon mipapaniaksak espada king tagiliran. Mibulang la at mete la reting aduang pulu't apat a kayanakan a lalaki. Iti ing sangkan nung inya inaus deng Marangle ding Espada ing lugal a ita.
17: Kaybat na nita, meging mabagsik ing pamilaban at mesambut ya i Abner at ding Israelitang kayabe na karing tauan nang David.
18: Atyu la karin ding atlu nang anak a lalaking Zeruia: i Joab, Abisai, at Asael. I Asael a mabilis mamulaying anti ing usa,
19: tegal ne i Abner nu ya man munta.
20: Melikid ya i Abner at kitnan ne. Ngana, Ika i Asael?
: Wa, nganang mekibat.
21: Nganang Abner, Tuknang na kang tatagal kanaku. Lumawe na ka mung aliwang tagalan mu at samsaman ing bandi na. Oneng sindu na mu ring Asael ing pamanagal kang Abner.
22: Pasibayu nang sinabing Abner, Sinabi ku na kekang tuknangan mu na kung tatagalan. E mu ku sana pipilitan paten da ka. Ala kung lupang makiarap king kapatad mung i Joab, nung apate ra ka.
23: Oneng e ne pekiramdaman Asael, inya siksak neng Abner king atian king kapamilatan na ning pulu na ning tandus na at linsut ya king gulut na. Miragsa ya i Asael at mete ya. Tutuknang la ding sablang daralan king lugal nung nu ya mete.
24: Tegal dia naman di Joab at Abisai i Abner. Limbug ne ing aldo inyang miras la king bunduk-bundukan ning Amma dane aslagan ning Gia papunta king dalan king ilang ning Gibeon.
25: Mitipun la ring kelalakinan na ning tribu nang Benjamin king panig nang Abner at miyabe-abe lang migpuestu ketang taluktuk ning bunduk-bundukan.
26: Kilait neng Abner i Joab. Ngana king masikan a siwala, Kailangan wari ing mipatayan tamu? Maging mapait mung sibukan ing kawakasan na niti. Mikakamaganak tamu, inya iyutus mu karing tauan mu ing tuknangan da na ing pamanagal da kekami.
27: Pekibat nang Joab, Susumpa ku king mabie Dios, nung e ka migsalita e la tuknang tatagal kekayu angga bukas abak ding tauan ku.
28: Kanita tiniupan neng Joab ing trumpeta ban tuknang na lang tatagal karing Israelita. Inya mituknang ing pamipate.
29: Kaybat na nita, miglakad yang kabukas i Abner at ding tauan na king Kapatagan ning Jordan. Lipatan de ing Ilug ning Jordan at mekapagbalik la king Mahanaim kaybat dang miglakad itang tinuking abak.
30: Migbalik nia naman i Joab uling mituknang na ing pamanagal na kang Abner. Inyang tipunan na la ring tauan na, ikit na king labing siam la ring mewala subali pa kang Asael.
31: Oneng mekapate lang atlung dalan anam apulu ding tauan nang David karing tauan nang Abner a ibat karing kelalakinan na ning tribu nang Benjamin.
32: Kinua neng Joab at ding tauan na ing bangke nang Asael at kitkut de king kutkutan ding pamilya na king Betlehem. Kaybat na nita, miglakad lang kabukas at inyang munag sumala na mekapagbalik la king Hebron.