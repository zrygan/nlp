1: Ngana ning Ginu kang Moises at Aaron,
2: Sabian yu iti karing memalen ning Israel. Potang ating tutulu king kasangkapan ning metung a lalaki, e malinis ing tutulung ita.
3: Iti ya ing tuntunan a tukian na, tuknang man o ali ing tulu uling e ya pa mu rin malinis.
4: Maging e munaman malinis ing isanu mang pigkeran na o piluluklukan na.
5: Sukat nang pipian ing susulud nang imalan ning ninumang makatagkil king pagkeran na, at saka ya mandilu, at ituring yang e malinis angga king kabengian.
6: Makanyan munaman ing daptan na ning linukluk king luklukan na; pipian na ing susulud nang imalan, at saka ya mandilu. Ituring ya namang e malinis angga king kabengian.
7: Ing ninumang makatagkil king lalaking ating tulu sukat nang pipian ing susulud nang imalan at saka ya mandilu, oneng manatili yang e malinis angga king kabengian.
8: Nung aluran ne ning lalaking ating tulu ing taung malinis, sukat nang pipian ning taung miluran ing susulud nang imalan at saka ya mandilu, oneng manatili yang e malinis angga king kabengian.
9: Ituring yang e malinis ing isanu mang luklukan ning animal a liklukan na ning lalaking ating tulu.
10: Ituring yang e malinis ing ninumang makatagkil king nanumang apagkeran na ning lalaking ating tulu. At ing ninumang magdala ketang aluklukan na sukat nang pipian ing susulud nang imalan at saka ya mandilu, oneng manatili yang e malinis angga king kabengian.
11: Nung e na la pa inos ding gamat na ning lalaking ating tulu at talnan ne ing metung a tau, sukat nang pipian ning taung atalan na ing susulud nang imalan at saka ya mandilu, oneng manatili yang e malinis angga king kabengian.
12: Ing isanu mang kasangkapan a kapsa a tagkilan na ning taung ating tulu sukat yang balbalan, at sukat yang wasan ing isanu mang kasangkapan a megawa king dutung a atagkilan na.
13: Nung kumayap ya ing taung ating sakit king anti kaniti, manaya ya pa mung pitung aldo, at kaybat na nita pipian na ing susulud nang imalan at saka ya mandilu king kasaklu-saklung danum. Kanita ya pa mu maging malinis.
14: Karas ning kawalung aldo magdala yang aduang patipati o kaya aduang batu-batu king pasbul ning Toldang tuknangan ku, ing Ginu .
15: Iyain ne ning pari ing metung kareti bilang ain-a-kapamayaran-king-kasalanan at ing metung naman bilang ain-a-durulukan. King anti kaniting seremonia ne linisan ning pari ing lalaking ating tulu.
16: Nung kelualan yang bini ing metung a lalaki, sukat yang mandilu, oneng manatili yang e malinis angga king kabengian.
17: Sukat linisan ing isanu mang imalan o balat animal a mituluanan king bini, oneng manatiling e malinis angga king kabengian.
18: Kaybat dang misiping ning metung a lalaki at ning metung a babai, sukat lang parehung mandilu, oneng manatili lang e malinis angga king kabengian.
19: Neng makaratang ya regla ing ninumang babai, manatili yang e malinis kilub ding pitung aldo. Ing ninumang makatagkil keting babai manatili ya namang e malinis angga king kabengian.
20: Maging e malinis ing isanu mang bage aluklukan na o apagkeran na kabang makaratang ing regla na.
21: Sukat yang mandilu ing ninumang makatagkil king pagkeran na; pipian na ing susulud nang imalan at saka ya mandilu, oneng manatili yang e malinis angga king kabengian.
22: Sukat yang mandilu ing ninumang makatagkil king nanumang aluklukan na niting babai; pipian na ing susulud nang imalan, oneng ituring yang e malinis angga king kabengian.
23: Ituring yang e malinis angga king kabengian ing ninumang makatagkil king nanumang atyu king pagkeran na o luluklukan na niting babai.
24: Ing ninumang lalaking sumiping king babaing atyu king panaun na ning pamagregla na miyawa ya king dinat na, at manatili yang e malinis kilub ding pitung aldo. Maging e malinis munaman ing nanumang pigkeran na.
25: Nung dumaya ya ing ninumang babai king aldo a e na pamagregla o nung kumaba king sadia nang pamagregla, ituring yang e malinis kabang daraya ya, antimo nung makananu yang e malinis king panaun na ning pamagregla na.
26: E munaman malinis ing nanumang pigkeran na o liklukan na kilub ding aldong deta.
27: Maging e ya malinis ing ninumang tagkil kareti; sukat nang pipian ing susulud nang imalan at saka ya mandilu, oneng manatili yang e malinis angga king kabengian.
28: Kaybat nang tinuknang ning pamandaya ning babai, manaya ya pang pitung aldo bayu ya maging malinis.
29: King kawalung aldo magdala yang aduang pitsun a patipati o kaya aduang batu-batu king pari king pasbul ning Toldang tuknangan ku, ing Ginu .
30: Iyain ne ning pari ing metung kareti bilang ain-a-kapamayaran-king-kasalanan at ing metung bilang ain-a-durulukan. King anti kaniting seremonia ne linisan ning pari ing babai king arapan ku, ing Ginu .
31: Makanyan yu lang ingatan ding memalen na ning Israel tungkul king karelang e pangamalinis, nung ali mate la arapan na ning altar ku, ing Ginu , a atyu libutad da, nung dinatan de.
32: Ila deti ring tuntunan tungkul king lalaking ating tutulu king kasangkapan na o kalulualan bini,
33: at king babaing magregla ampon king lalaking makisiping king babaing e malinis.