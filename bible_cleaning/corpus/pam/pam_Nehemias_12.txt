1: Iti ya ing listahan da ring pari at Levitang mibalik ibat king pangayugse a kayabe nang Zerubabel a anak nang Sealtiel at i Jesua: i Seraia, Jeremias, Ezra,
2: Amaria, Malluk, Hatus,
3: Secania, Rehum, Meremot,
4: Iddo, Ginetoi, Abiya,
5: Mijamin, Maadia, Bilga,
6: Semaia, Joiarib, Jedaia,
7: Sallu, Amok, Hilkia, at i Jedaia. Ila deti ring manimuna da ring kalupa dang pari king panaun nang Jesua.
8: Ding Levita ila di Jesua, Binui, Kadmiel, Serebia, Juda, at i Matania at ding kapatad na ila ding ating pakibatan karing kantang kapasalamatan.
9: Ding grupu da ring talapagkanta karing pakibat a kanta ila di Bakbukia, Unno, at ding kapatad dang lalaki.
10: I Jesua ya i tata nang Joiakim a tata nang Eliasib. Anak na ne mang Eliasib i Joiada.
11: I Joiada tata neng Jonatan at i Jonatan tata neng Jadua.
12: Oreti ding paring pamuntuk da ring pamilyang pari inyang i Joiakim ya ing Pekapun ding Pari
: i Meraia ning pamilya nang Seraia,
: i Hanania ning pamilya nang Jeremias,
13: i Mesullam ning pamilya nang Ezra,
: i Jeohanan ning pamilya nang Amaria,
14: i Jonatan ning pamilya nang Maluki,
: i Jose ning pamilya nang Sebania,
15: i Adna ning pamilya nang Harim,
: i Helkai ning pamilya nang Meraiot,
16: i Zacarias ning pamilya nang Iddo,
: i Mesullam ning pamilya nang Gineton,
17: i Zikri ning pamilya nang Abiya,
: ning pamilya nang Miniamin,
: i Piltai ning pamilya nang Moadia,
18: i Samua ning pamilya nang Bilga,
: i Jeonatan ning pamilya nang Semaia,
19: i Matenai ning pamilya nang Joiarib,
: i Uzzi ning pamilya ning Jedaia,
20: i Kalai ning pamilya nang Salai,
: i Eber ning pamilya nang Amok,
21: i Hasabia ning pamilya nang Hilkia,
: at i Netanel ning pamilya nang Jedaia.
22: Kanitang kapanaunan da ring Pekapun ding Paring di Eliasib, Joiada, Joanan, at Jadua milista la lagyu ding buntuk da ring pamilya da ring Levita at ding pari. Meyari ing pamaglista inyang i Dario ya ing ari ning Persia.
23: Mitala la king Libru ning Istoria ding lagyu da ring buntuk ding pamilya da ring Levita angga na king panaun nang Joanan a apu nang Eliasib.
24: Lalam nang pamanibalang Hasabia, Serebia, Jesua, Binui, at Kadmiel, gewa da lang makagrupu ding Levita. Agpang king inutus nang David, ing talasuyu ning Dios, adua lang grupu ding magkantang kapurian at kapasalamatan king Dios.
25: Di Matania, Bakbukia, Obadias, Mesullam, Talmon, at Akub ila ding guardia ning Bale ning Dios a magbante karing bodegang malapit karing pasbul dalan ning Templo.
26: Mibiebie la ngan deti inyang kapanaunan nang Joiakim, ing anak nang Josue at apu nang Jeozadak, at inyang i Nehemias ya ing gobernador, at i Ezra ya naman ing pari a biasa king Kautusan.
27: Inyang italaga da ne ing pader na ning Jerusalem inaus da la ngan ding sablang Levita a manuknangan karing miyayaliwang lugal ban makapakiabe la king pamitalaga at king kantang kapasalamatan, at pamagkantang babagayan da ring pompiang, alpa, at lira.
28: Dinatang la ding pamilyang Levitang talapagkanta a manuknangan king paligid na ning Jerusalem at karing baryu ning Netopatites,
29: Bet-gilgal at king sakup ning Geba at Azmavet.
30: At depatan da ring pari at ding Levita ing pamaglinis king sarili da, agpang king aduan na ning Kautusan. Makanyan munaman ing depatan da ring memalen. Lininis da la naman ding pasbul dalan at ing pader.
31: Tinipun ku la ding manimuna na ning Juda king babo ning pader at tilduan mamahala karing aduang maragul a grupu a lumibut Jerusalem ban magpasalamat king Dios.
: Minta ya ing metung a grupu karela bandang wanan papunta king Pasbul dalan ning Basurahan.
32: Tinuki ya karela i Hosaia kagulutan da ring talapagkanta at tikian de ring kapitna karing pamuntuk na ning Juda.
33: Kayabe na lang Hosaia di Azaria, Ezra, Mesullam,
34: Juda, Benjamin, Semaia, Jeremias,
35: at ding mapilan a anak da ring paring tutiup karing trumpeta. Ila deti: i Zacarias a anak nang Jonatan at apu nang Semaia. Kabilang la karing makatua na di Matania, Micaia, at i Zacur ning pamilya nang Asaf.
36: Katuki na la ding aliwa nang miembru ning pamilya nai Semaia, Azarel, Milalai, Gilalai, Maai, Netanel, Juda, at i Hanani. Magdala la ngang musikang instrumento a kalupa da retang ginamit nang Aring David, ing talasuyu ning Dios. I Ezra, ing biasa king Kautusan, ya ing menimuna kaniting grupu.
37: Karin king Pasbul dalan ning Sibul sindu ra ing pamaglakad paukiat king Siudad nang David, lagpus king palasyu nang David. Kaybat migbalik la king pader lele ning Pasbul dalan ning Danum papunta king dane aslagan ning siudad.
38: Minta ya king bandang kayli na ning babo ning pader ing kaduang grupu da ring magkantang kapasalamatan. Tikian ku lang kayabe ding kapitna karing tau. Migmartsa kaming lagpus king Tore ding Pugun papunta king Malualas a Pader,
39: at manibat karin miglakad kaming lagpus king Pasbul dalan ning Efraim, Pasbul dalan ning Jesana, Pasbul dalan ning Asan, Tore nang Hananel, at ing Tore ding Dinalan papunta king Pasbul dalan da ring Tupa. Tinuknang keng lalakad inyang miras kami king Pasbul dalan da ring Guardia lele ning Bale ning Dios.
40: Mitagpu la ding aduang grupu da ring talapagkanta tulid na ning Bale ning Dios.
: Subali pa karetang manimuna a kayabe ku,
41: kayabe ku la naman ding paring tutiup karing trumpeta. Ila di Eliakim, Maaseia, Miniamin, Micaia, Elioenai, Zacarias, at i Hanania.
42: Ding tutuki a atyu kagulutan da ila di Maaseia, Semaia, Eleazar, Uzzi, Jeohanan, Malkija, Elam, at i Ezer. Migkanta la ding talapagkantang panimunan nang Jezrahia.
43: King aldong ita, dakal ing miyabie ain-sakripisyu at tune lang masaya ding tau, uling peligayan na la ning Dios. Kayabe la ding babai at anak kaniting kasayahan. Ing inge ning kasayahan da meramdam angga karing mangarayung lugal.
44: King panaun a ita, tinuldu lang lalaki ban mamahala karing bodegang pibibilianan karing babie da ring tau antimo ring ambag, ding mumunang bungang binutil at prutas ampon ding sikapulu, agpang king aduan na ning Kautusan. Deting lalaki ila ding munta karing marangle at tipunan da itang babie da ring tau para karing pari at Levita a parehung susuyu king Bale ning Dios. Matula la ding memalen ning Juda karing pari at ding Levita uli ning karelang pamagsilbi.
45: Gagampanan da ing aduan ning Dios tungkul king pamaglinis. Gagampanan da naman ding talapagkanta at ding guardia karing pasbul dalan ing karelang katungkulan agpang king inutus nang Aring David at Solomon a anak na.
46: Manibat na inyang kapanaunan nang Aring David at i Asaf a manimuna da ring talapagkanta, menimuna na la deting talapagkanta king pamagkantang kapurian at kapasalamatan king Dios.
47: King kapanaunan nang Zerubabel at Nehemias, babie lang saup aldo-aldo ding sablang memalen na ning Israel para king kailangan da ring talapagkanta at guardia ning Bale ning Dios. Babie lang ain karing Levita at babie da naman ding Levita itang dake a mangaintulid karing pari.