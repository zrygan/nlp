1: Baket kaya ing Mayupaya e ya mitakdang aldo pamanatul
: para karetang talasuyu na?
2: Lalako da la ring tau ding batung pekatanda ding angganan ban dagul ing gabun da;
: manako lang tupa, at yayabe da la karing sarili dang kawan.
3: Kukua la karing asno da ring ulila,
: at e re ibie ing bakang singla ning mebalu anggang e ya mekabayad king utang na.
4: Pipigilan da lang kalulu ban e re atanggap ing karelang katuliran,
: at mangapilitan lang tumakas at salikut ding mangailangan.
5: Anti lang malyap a asno ning ilang;
: galagala lang manintun pamangan para karing karelang anak.
6: Kailangan da lang palutan ding marangle a e naman karela,
: at pagnapnapan ding ubasan da ring taung e mayap.
7: Karas ning bengi matudtud lang ala mang panakap king sarili da,
: alang panlaban nanuman king dimla.
8: Mababasa la king mababaldug a uran ibat karing bunduk,
: misisiksikan lang sasalilung karing batu.
9: Ding e mayap sasamsaman da la ding bingut a mengulilang tata,
: at kukuanan da la ring anak da ring kalulu
: bilang kabayaran ning utang da.
10: Libut-libut lang lubas, ala lang imalan;
: mangaranup-danup la samantalang trigu ing karelang pupupulan.
11: Laru ing gagawan da libutad ding olibong bandi ra ding e mayap;
: papaslan da lang ubas ban maging alak,
: oneng king kau ra ala namang panulu.
12: Manibat karing siudad ding sugatan at mamamate mamaus la,
: oneng e na pansin ning Dios ing dalangin da.
13: Atin taung tatanggi king sala;
: e re aintindian nung nanu ya
: ni tutukian nung nu ya pupunta.
14: Maralumdum pa talakad ne
: ing taung makamate karing kalulu;
: karas ning bengi ing pamanako naman ya ing gawan na.
15: Panayan na naman ing sisilim ning makipangalugud;
: tatakpan neng lupa na ban e re akilala.
16: Karas ning bengi ding mapanako manlub lang bale,
: oneng neng aldo sasalikut la; ing sala pangilagan da.
17: Tatakut la king masala,
: oneng king maralumdum nanuman takut ala karela.
18: Tutuki ne ning albug ing taung e mayap;
: at atyu lalam ning sumpa ning Dios ing gabun a bandi na;
: e ne pupunta ban magobra king ubasan a mula na.
19: Nung makananu yang mawawala ing yelu neng mapali,
: makanyan ya naman ing makasalanan king tuknangan da ring mabie.
20: Agyang ing ima na e na ne agaganaka;
: anting tanaman pengan de at gisan ding ulad.
21: Mangapalyari ngan iti
: uling mebalung babai lepastangan na la,
: at e papakit ganaka karing e mikayanak a babai.
22: King sikanan ning Dios babagsak na lang masikanan;
: potang kimut ya ing Dios, mate la ding e mayap.
23: Malyaring paintulutan neng mie panatag ning Dios,
: oneng makabante yang makalawe king kekaban ning keyang bie.
24: Mibandi ya man king ditak a panaun ing e mayap,
: oneng kaybat anting tanaman langi ya,
: kalupa ning mabungang tinalage king gabun mebagut at mipase.
25: Atin ninuman ing makapayale?
: Atin makatanggi karing kakung sinabe?