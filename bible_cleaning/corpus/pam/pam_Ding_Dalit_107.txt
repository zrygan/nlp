1: Pasalamatan ye ing Ginu , uling mayap ya;
: ing lugud na alang angga!
2: Bustan yung ding linigtas na ing Ginu ya ing purian da,
: detang kinabus na karing kalaban da,
3: at ibat karing miyayaliwang bansa tinipun na ko ngan
: manibat king aslagan at albugan, norti at mauli.
4: Ating melili king disyerto,
: at e menakit siudad ban karelang pituknangan;
5: danup at kau ing karelang delanan;
: pati kapanayan da megisan.
6: Kanita minaus la king Ginu , uli ning kasakitan a karelang daralanan,
: at linigtas na la king gipit dang kabilian.
7: Tinaid na la king matulid a dalan
: ba lang miras king siudad a malyari dang pituknangan.
8: Uli ning alang kupas a lugud na,
: ing Ginu kailangan deng pasalamatan, alang-alang karing milagrung depat na para karela ngan!
9: Anggang bisa ya, ing taung mau painuman ne,
: at ing taung danupan pakabsian ne king mayap a bage.
10: King dalumdum at lungkut la migdatun ding aliwa,
: king kasakitan bihag la at makatanikala.
11: Uling lebag da lang kautusan ning Kakataskatasan a Dios,
: at tinggian dang tuntunan na.
12: Misakitan la king mabayat a obra,
: king pangaragsa da alang lalapit ban sumaup karela.
13: Kanita minaus la king Ginu king kasakitan da,
: at linigtas na la king gipit dang kabilian.
14: Leko na la king dalumdum at lungkut,
: at ding kekang tanikalang bakal pitlud na la ngan.
15: Uli ning alang kupas a lugud na,
: ing Ginu kailangan deng pasalamatan, alang-alang karing milagrung depat na para karela ngan!
16: Sinira na lang tangsung pasbul,
: at pemaluktut ding rehas a bakal.
17: Mesakit la ding aliwa uli ning karelang pamikasala,
: at dinalan lang kasakitan uli ning e ustung karelang depatan.
18: Ala lang ganang mangan king nanumang pamangan,
: inya mibingit la king kamatayan.
19: Kanita minaus la king Ginu uli ning kasakitan a karelang daralanan,
: at linigtas na la king gipit dang kabilian.
20: King amanung peparala na kinayap la ngan,
: at miligtas la king kamatayan.
21: Uli ning alang kupas a lugud na,
: ing Ginu kailangan deng pasalamatan; alang-alang karing milagrung depat na para karela ngan!
22: Kailangan lang munie ain-a-kapasalamatan,
: at matula da lang ikanta sabla nang depatan!
23: Ding aliwa sinake lang barku ban lipat ning dagat karin la mangalakal.
24: Libutad ning danuman ing makapagmulala
: nang depat ikit da ngan.
25: King amanu na tiniup ing angin
: a masikan,
: at meragul la ding alun ning dagat.
26: Tinas na lang matas a matas ding barku da;
: at kaybat sildak na la angga king kalalalaman.
: Mesira la lub; bala ra mate no ngan.
27: Miragsa la't mipaid anting taung malasing;
: ing sablang beluan da e mekasaup karela.
28: Kanita minaus la king Ginu uli ning kasakitan a karelang daralanan,
: at linigtas na la king gipit dang kabilian.
29: Pepatahimikan na ing bagyung masikan;
: ding alun a maragul tinuknang la naman.
30: Metula lang e mu nanu uli ning katahimikan,
: at pitnubayan na la angga king sadsaran a karelang pakirasnan.
31: Uli ning alang kupas nang lugud,
: ing Ginu kailangan deng pasalamatan, alang-alang karing depat na para karela ngan!
32: King katipunan ding tau kailangan dang ihayag ing kayupayan na,
: at king kapulungan ding makatua kailangan da ne mang purian.
33: Ding ilug pelangian na la,
: at ding sibul pepamalan na no man;
34: ing gabun a sadiang mataba meging gabun a malat,
: uli ning ugali rang e mayap ding taung karin manuknangan.
35: Oneng ing disyerto gewa neng danuman,
: at ing gabun a masias gewa neng batisan.
36: Karin ding danupan peintulutan na lang manuknangan,
: at manalakad lang siudad a karelang tuknangan.
37: Menasik la at menanaman ubas,
: at ing karelang pupul misna king karakal.
38: Binendisyunan na la at peparakalan a bilang;
: merakal pati ding sese dang animal.
39: Uli ning pangalupig, kabiguan, at kalungkutan,
: meritak la bilang.
40: Bignus na ing mua na karing menalipit karela,
: at karing maleparan a ilang pepaburen na lang melili.
41: Oneng linigtas na la ding mayayalipit at mangailangan;
: ding anak da peparakalan na lang anting kawan.
42: Metula la inyang ikit da iti ding banal,
: oneng e la mekabulad ding e mayap a dapat.
43: Ninumang biasa, deting bage kailangan na lang pakaintindian;
: ing lugud ning Ginu karela sanang pagaralan tanggapan.