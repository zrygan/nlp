1: Pegumpisan neng pepatalakad Solomon ing Templo kanitang bulan ning Ziv, king kaduang bulan na ning kapat nang banuang pamag-ari king Israel at king kapat a ralan walung pulung banua kaybat dang meko king Ehipto ding Israelita.
2: Siam yang pulung talampakan king kaba ing Templo, atlu yang pulung talampakan king kalualas, at apat yang pulu't limang talampakan king katas.
3: Labi yang limang talampakan kalalam ing dake nang palub at atlu yang pulung talampakan king kalualas; kasing lualas ne ning santuaryu.
4: Atin lang awang ding pader na niti; mas makitid la bandang lual kesa king kilub.
5: Pepatalakad ya namang katuglung na a atlung palapag a tia pitu at kapitnang talampakan katas a makataid king pader misusumangid nang tagiliran at kagulutan ning Templo.
6: Sukad yang pitu ampon kapitnang talampakan kalualas ing balang kuartu king mumunang palapag, siam yang talampakan kalualas ing kadua, at apulu ya ampon kapitnang talampakan kalualas ing katlu. Mas maimpis ya ing pader na ning balang palapag kesa king pader ning makalalam a palapag, nung inya makapatung na la mu at e na la kailangan pang isanib ding barakilan karing dingding na ning Templo.
7: Metabas la king lugal a pititibagan batu ding batung megamit king pangagawa ning Templo, inya alang meramdam a inge ra ding mantilyu, palakul o nanumang kasangkapan a bakal kabang tatalakad de.
8: Atyu ya king dane mauli ing dalan palub king mumunang palapag na ning Templo; atin yang eran papunta king kadua at king katlung palapag.
9: Inya apayari neng Solomon ing Templo. Pepadinan neng kisami a megawa king makapal a tablang sedro.
10: Pitu at kapitnang talampakan la katas ding balang palapag a midagdag king paligid na ning Templo at makataid la king kabalenan na ning Templo king kapamilatan da ring barakilan a sedro.
11: Nganang sinabi ning Ginu kang Solomon,
12: Nung pamintuan mu la ding sabla kung kautusan at tuntunan at manatili kang tapat karing kakung kautusan, tuparan ku naman keka itang pengaku ku kang David a tata mu.
13: Manuknangan ku libutad da ring Israelita king kapamilatan na niting Templo at e ku la paburen kapilan man.
14: Inya pepagawa neng Solomon ing Templo angga king meyari ya iti.
15: Belutanan yang tablang sedro ing kilub nang pader ning Templo; tablang pinu ing kebit na manibat king suelo angga king kisami, at tablang sipres ing pepabili na king suelo.
16: King kakilubkiluban na ning Templo pepagawa yang kuartu a pemansagan nang Ing Kabanal-banalan a Lugal. Atin yang atlung pulung talampakan king kaba a maka partisyun king tablang sedro manibat king suelo angga na king kisami.
17: Itang megawang santuaryu arap ning Kabanal-banalan a Lugal atin yang anam apulung talampakan king kaba, at mipamansagan yang Ing Banal a Lugal.
18: Midukitan la ring dingding nang sedro karing miyayaliwang dinukit a bungang tanaman at sampaga. Ala kang akit nanumang batu, uling mipadurutnan ngan king tablang sedro.
19: King gulut na ning Templo karin ne pepagawa ing metung a kuartu ban karin ya isikap ing Kaban ning Kasunduan ning Ginu .
20: Iting kuartu sukad yang atlung pulung talampakan king kaba, atlung pulung talampakan king lualas, at atlung pulung talampakan ya munaman king katas, at makabalut ya king gintung puru. Makabalut ne mang tablang sedro ing altar.
21: Pepabalut neng gintu ing kabilugan a kilub ning Templo, at ating misusumangid a tanikalang gintu king palub king kakilubkiluban a kuartu. Makabalut ya munamang gintu.
22: Makabalut yang gintu ing kabilugan nang kilub ning Templo, pati na ing Kabanal-banalan a Lugal.
23: Pepagawa yang aduang kerubin king dutung a olibo a tia labing limang talampakan king katas. Pepabili na la reti king Kabanal-banalan a Lugal.
24: Tidua la pakpak; pitu at kapitna yang talampakan a sukad ing balang pakpak da, at labing lima lang talampakan manibat king metung nang wakas ning pakpak angga king sumangid nang wakas.
25: Parehu la dagul at anyu deting kerubin.
26: Labing limang talampakan ya ing katas ning balang kerubin.
27: Pepabili na la reting kerubin king Kabanal-banalan a Lugal. Makaladlad la ring karelang pakpak at halus mitatagkilan la ring karelang pakpak king libutad na ning kuartu, at tatagkil la karing pader ding sumangid dang pakpak.
28: Makabalut lang gintu deting kerubin.
29: Mipalamutian ya ing mabilug a kuartu karing dinukit a larawan da ring kerubin, tanaman a palma, at sampaga.
30: Makabalut yang gintu pati ing suelo.
31: Pepadinan neng aduang pasbul a megawa king dutung a olibo ing Kabanal-banalan a Lugal; makapatilus la king libutad ding amba ra ding pasbul.
32: Mipalamutian la reting pasbul karing larawan da ring kerubin, tanaman a palma, at sampaga. Makabalut lang gintu ding pasbul, ding kerubin, at ding tanaman a palma.
33: Makanyan ya namang pepagawang pasbul para king Banal a Lugal, kuadradu ya at megawa king dutung a olibo.
34: Pepagawa ya namang aduang pasbul a tutuklip king dutung a pinu.
35: Mipalamutian la karing medukit a larawan da ring kerubin, tanaman a palma at sampaga, at paraparehu ing pangabalut king gintu.
36: Pepagawa yang patyu arap ning Templo, at pepabakud neng atlung hilera karing batung metabas ampon king metung a hilerang tanan a sedro balang atlung hilerang batu.
37: King bulan ning Ziv ning kapat nang banuang pamag-aring Solomon kanita ya megawa ing pundasyun na ning Templo ning Ginu .
38: Inyang bulan ning Bul, ing kawalung bulan, king kalabing metung nang banuang pamag-ari, kanita ya meyaring megawa ing Templo agpang king migulis a planu. Pitu neng banuang tatalakad ing Templo.