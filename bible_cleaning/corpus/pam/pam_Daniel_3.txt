1: Pepagawa yang gintung estatua ing Aring Nebucadenesar; siam yang pulung talampakan king katas at siam yang talampakan king kalapad. Pepabili ne king kapatagan ning Dura king probinsia ning Babilonia.
2: Kaybat na nita, minie yang utus ing ari karing heganaganang pamuntuk king mitipun lang miyabe-abe ding gobernador, ding talapanibala, ding tagapayu, ding komisionado, ding tesoreru, ding ukum, ding mahistradu, at ding aliwa pang manimuna da ring probinsia. Kailangan dang tagunan ing pangatalaga na ning estatuang pepagawa nang Aring Nebucadenesar.
3: Inyang mitipun na la at pakatalakad arap ning estatua,
4: king masikan a bosis ing metung karing talapagbalita minie yang metung a kapabaluan. Ngana, Memalen da ring bansa, lahi, at salita!
5: Pakiramdaman yu ing katni da ring trumpeta, kaybat ing tigtigan da ring plauta, lira, sitara, alpa, at kaybat miyabe la ring sari-saring instrumento ning musika. Kabud magumpisa ing tigtigan, duku kayu at samba king gintung estatua a pepagawa nang Aring Nebucadenesar.
6: Ing ninumang e duku at samba, agad yang iyugse king mapaling ornu.
7: Inyang dimdam da ing tigtigan da ring instrumento ning musika, ding taung ibat karing bansa, lahi, at salita dinuku la at simban de ing gintung estatua a pepagawa nang Aring Nebucadenesar.
8: Kanita ra semantalanan ding mapilan karing memalen na ning Babilonia ing pakisiran da la ring Judio.
9: Ngara kang Aring Nebucadenesar, Makamal a Ari, mananu na sanang kumaba kayu bie!
10: Ing Kekayung Kamalan pepalual yang kautusan a kabud magumpisa ing tigtigan, duku ya at samba ing balang metung at metung king gintung estatua,
11: at ing ninumang e duku at samba king estatua miyugse ya king mapaling ornu.
12: Ating mapilan a Judio a pepanibalan yu king probinsia ning Babilonia; ila ri Sadrac, Mesac, at Abednego a lalabag king kautusan yu. E re sasamban ing kekayung dios ni duruku man king estatuang pepagawa yu.
13: King uli na niti, mimua ya ing ari at inutus na king idala da la arapan na ding mesabing atlung lalaki.
14: Ngana ning ari, Sadrac, Mesac, at Abednego, tutu pin king e kayu bisang samba king kanakung dios at e kayu bisang duku king gintung estatuang pepagawa ko?
15: Ngeni lawan ku pin, kabud damdaman yu ing tigtigan da ring trumpeta, plauta, lira, sitara, alpa, at ding aliwa pang instrumento, duku kayu at samba king estatua. Nung e yu gawan yan, agad kayung miyugse king mapaling ornu. Isipan yu galang king atin pang aliwang dios a makaligtas kekayo?
16: Ngarang mekibat di Sadrac, Mesac, at Abednego, Makamal a Ari, e mi pagnasan ingatan ing sarili mi.
17: Nung ing Dios a kekaming susuyuan agyu na ing iligtas na kami king mapaling ornu at king upaya yu, kanita gawan na.
18: Agyang e na gawan ita, asahan yu, Makamal a Ari, king e ke samba king kekayung dios at e kami duku king gintung estatuang kekayung pepagawa.
19: Kanita mikapali ya buntuk i Nebucadenesar at melare ya lupa king mua na kari Sadrac, Mesac, at Abednego. Inya inutus na karing tauan na king ipali reng pitung besis kapali ing ornu kesa king sadia.
20: At inutusan na la ding masikan dili karing sundalus na ing igapus da la ring atlung lalaki at iyugse la king mapaling ornu.
21: Inya ginapus da la; ganap lang pakapiblaspakakamisadentro, pakakupia, at aliwa paat inugse da la king mapaling ornu.
22: Uling maigpit nang inutus ning ari king gawan deng mapaling-mapali ing ornu, dilukan na la ning lablab na ding sundalus a migdala karing atlung lalaki king ornu.
23: Kanita di Sadrac, Mesac, at Abednego a pakagapus digpa la king kalibudtan na ning mikakalukung api.
24: Kabud-abud mipalundag ya i Nebucadenesar king pangapamulala na. Nganang mengutang karing pamuntuk, E ta la wari ginapus deting atlung lalaki at inugse king mikakalukung ornu?
: Mekibat la, Ginapus ta la pu, Makamal a Ari.
25: Nung makanyan, ngana ning ari, obat manakit kung apat a lalaking lakad-lakad king libutad ning api? E la makagapus, at king panakit ku e la man nananu balang at balamu anak de ring dios ing kapat a lalaki.
26: Inya linapit ya i Nebucadenesar king pasbul ning mapaling ornu at nganang minaus, Sadrac! Mesac! Abednego! Talasuyu ning Kakataskatasan a Dios! Lumual kayu keni! At agad lang linual.
27: Mitipun la ding gobernador, talapanibala, tagapayu, at ding aliwa pang pamuntuk ning ari ban lawan da la ring atlung lalaking e na ananu balang ning api. E man misalabsaban ing buak da, e mesilab ing imalan da ni memaung asuk.
28: Ngana ning ari, Purian ya ing Dios da ri Sadrac, Mesac, at Abednego! Tinubud ne ning Dios da ing anghel na at linigtas na la ding atlung lalaking manalig king Dios. E ra la pemintuan ding utus ku at teya ra ing bie ra kesa king sumuyu la at samba king ninu pa mang dios subali mu ing karela.
29: At ngeni yutus ku king pamaklian ya bitis ampon gamat at lasakan ya bale ing ninumang taung ibat king isanu mang bansa, lahi, at salita a magsalitang alang kagalangan king Dios da ri Sadrac, Mesac, at Abednego. Ala nang aliwa pang dios a malyaring makapagligtas king anti kaniti.
30: At king probinsia ning Babilonia tinas na la katungkulan ning ari di Sadrac, Mesac, at Abednego.