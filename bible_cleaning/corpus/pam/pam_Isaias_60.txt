1: Jerusalem, talakad ka, at sunlag anti ing aldo;
: ing ligaya ning Ginu keka saslag ya!
2: Mitakpan la king kadalumduman ding aliwang bansa.
: Oneng keka ing sulu ning Ginu sunlag ya;
: ing ligaya na manatili keka!
3: King uli ning kekang sala datang la ding bansa.
: Ari datang la uling ing bayu mung aldo saslag ya.
4: Lumawe ka king makapadurut, at kekang lawan ing malilyari;
: kekang memalen mititipun la ban muli keka!
: Datang lang ibat king marayung lugal ding anak mung lalaki.
: Datang la ding anak mung babai a kikilikan dang anting anak a malati.
5: Akit mu yan at mikatmuan kang tula;
: galgal ka uli na ning kekang kaligagan.
: Idala ra keka ing pibandian da ring bansa.
: Keka datang ing pibandian a ibat king lipat ning dagat.
6: Manibat king Midian at Efa kamelyu datang la ngan.
: Ibat Seba naman gintu at insenso ing karelang daralan.
: Ipamalita da ring tau ing mayap a depat ning Ginu !
7: Sablang tupa ning Kedar at Nebayot
: maging ain-sakripisyu lang keka ra ibie;
: king altar da ibie ban ing Ginu ya ing paligayan.
: Mas matindag ya kesa king sadia ing Templong gawan ning Ginu .
8: Nanu la deting maglayag pakakalale daratang anting biga;
: anti lang patipating mumuli king tuknangan da?
9: Barku lang ibat karing marayung bansa,
: piniling tau ning Dios yuyuli da la.
: Pilak at gintu ing darala ra
: ban ing lagyu ning Ginu parangalan da,
: ing banal nang Dios ning Israel
: a makipasari karing sablang bansa ban parangalan lang taung pinili na.
10: Ngana ning Ginu king Jerusalem,
: Tau lang dayuan ding maglarin karing kekang pader,
: at karelang ari keka sumuyu la.
: King uli ning mua ku pepasakitan da ka,
: oneng ngeni lunus ibie ku keka.
11: E la mikabat ding pasbul dalan mu king aldo at bengi
: ban ding ari ding bansa
: ayatad da keka ing pibandian da.
12: Oneng ding bansang e susuyu keka
: malasak lang lubus.
13: Ding tanaman a pino, hunipero, at sipres
: a pekamasanting a tanaman karing gubat ning Lebanon
: idatang da la ban paglarin keka, Jerusalem,
: ban ing Templo ku magawa yang kitmuan leguan,
: ban siudad ku maging maligaya ya.
14: Datang la ding anak da ring keka menggipit,
: at duku ban kagalangan keka ibie ra.
: Samba la arapan mu detang kanitang misan keka meninsultu.
: Ing Siudad ning Ginu ing keka ra ipamalagyu,
: Zion, ing Siudad ning Dios a Banal ning Israel.
15: E na ka pasibayung mipainggulutan at pikakasaman
: ni siudad a melakuan at mipaburen.
: Gawan da kang marangal at mitmung leguan,
: metung a lugal ning tula angga king kapilan pa man.
16: Anti ing metung a imang pasusu king anak na
: ding bansa at ding ari lingapan da ka.
: Abalu mu king aku, ing Ginu , ing migligtas keka,
: ing mayupayang Dios ning Israel ya ing keka magpalaya.
17: Gintu ing idala ku keka at e tangsu,
: pilak at e bakal;
: tangsu at e dutung;
: bakal at e batu.
: Ding keka manimuna e ra na ka gipitan;
: uling gawan ku lang pamuntuk a ating hustisia at kapayapan.
18: Ing inge ning bigsikan e na maramdam;
: e na datang king kekang bansa ing kasiran.
: Maging anti kung pader a mag-dipensa keka;
: purian mu ku uling linigtas da ka.
19: E mu ne maging sulu ing aldo king kayaldawan
: o ing bulan neng kabengian.
: Aku, ing Ginu , ing maging sulu mung alang kapupusan;
: ing sala ning kakung ligaya ya ing sunlag keka.
20: Ding aldo ding kalungkutan mu miwakasan na la.
: Aldo at bulan lunto-lumbug la,
: oneng aku, ing Ginu , ing maging sulu mung alang angga.
21: Ing matulid yang daptan ding kekang memalen,
: at maging bandi re kapilan man ing gabun a kakung pengaku.
: Tenam ku la, aku ing karela linalang
: ban karing sabla sabian da ing kakung degulan.
22: Agyang ing pekamalati at kalulu mung diling pamilya
: maging maragul yang anti ing bansang mayupaya!
: Iti daptan kung agad
: potang ing panaun a mituldu datang na.
: Aku ing Ginu !