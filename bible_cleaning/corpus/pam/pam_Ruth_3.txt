1: Misan a aldo, nganang Naomi kang Ruth, Kailangan ing saupan da kang makapakiasawa at mika sarili mung pibalebale.
2: Atatandanan me i Boaz, ing sinabi kung malapit tamung kamaganak at ding tauan nang kayabe mu king marangle? Makiramdam kang masalese king sabian ku keka. I Boaz at ding kayabe na dumara lang sebada ngening bengi.
3: Inya mandilu ka, magpabanglu, at isulud me ing pekamalagu mung imalan. Kaybat na nita, munta ka king pidadaran da, oneng e ka paulata king atyu ka karin anggang e ya meyaring mengan at minum i Boaz.
4: Lawan me ing lugal nung nu ya matudtud at potang matudtud ne, lapitan me at ilako ing takap karing bitis na at magkera ka lele nang bitis at sabian na keka ing daptan mu.
5: Nganang Ruth, Gawan ku ing sablang sinabi yu.
6: Inya minta ya i Ruth ketang lugal nung nu la dadara, at tiparan na ing sablang sinabi na ning katuangan na.
7: Masaya ya i Boaz inyang meyari yang mengan at minum. Minta ya king buntun da ring tinalage sebada at metudtud ya. Dinatang yang pakakalale i Ruth at leko ne takap a bitis i Boaz at migkera ya lele da ring bitis na.
8: King kapitangan na ning bengi migising ya i Boaz, at inyang migbiling ya mipamulala ya uling ating babaing makakera lele nang bitis.
9: Ninu ika? nganang kinutang.
: I Ruth pu, ing kekayung talasuyu, nganang mekibat. Kasi malapit kayung kamaganak na ning meyangu-bie asawa ku, inya karapatdapat mu ing lingapan yu ku, at pakasalan agpang king kekayung kaugalian.
10: Nganang Boaz, Bendisyunan na ka ning Ginu . Mas maygit ing katapatan a papakit mu king kekaming pamilya kaniting depat mu kesa king kasuyuan mu king kekang katuangan. E ka menintun lalaking kayanakan a mabandi o pakakalulu.
11: E ka migaganaka. Gawan ku ing sablang agyu ku, uling balu na ning mabilug a balen ing mayap kang babai.
12: Wa, tutu king malapit yu kung kamaganak, oneng ating tau a mas malapit yung kamaganak a sukat sumaup keka.
13: Keti na ka pa at bukas abak a maranun lawan ta nung interesadu yang kuanan na kang pakibatan. Nung e ya bisa, susumpa ku king Dios a mabie king aku ing tupad king tungkulan. Sige, matudtud na ka.
14: Inya metudtud ya i Ruth ketang kabitisan nang Boaz, oneng mibangun ne bayu ya sinlag ing aldo, uling sinabi nang Boaz king e ya sukat mayakit minta king pidadaran.
15: Nganang Boaz kang Ruth inyang mamako ne, Ilako me ing tibabal mu at iladlad me. At dininan neng aduang pulu't limang kilung sebada. Seupan neng puntukan na iti, at kaybat melaus neng minuli i Ruth.
16: Karas na bale, nganang mengutang ning katuangan na, Komusta ing lakad mu, anak?
: Kinwentu nang Ruth ing sablang depat nang Boaz.
17: At ngana pa, Sinabi na kanakung Boaz king e ku mumuling alang daralan, inya dininan na kung halus kapitnang kaban a sebada.
18: Nganang Naomi, Manaya ka pa anak angga king abalu mu ing maging resulta na niti. E ya patugut i Boaz king aldong iti anggang e ne asalese iting bage.