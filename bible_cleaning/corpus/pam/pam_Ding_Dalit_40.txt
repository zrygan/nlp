1: Menaya kung mitmung kapibabatan king Ginu ;
: linusan na ku
: at dimdam nang panalangin ku.
2: Leko na ku king kulkul a malalam, at king maglaklak a burak.
: Bitis ku tiklu na la king metung a batu,
: at kakung talakad gewa nang matatag.
3: Binili ne king asbuk ku ing bayung kanta;
: kanta yang kapurian para king kekatamung Dios.
: Dakal la ring manakit kaniti at mitakutan la, at manalig la king Ginu .
4: Maligaya ya ing taung manalig king Ginu ;
: itang e makikiabe karing taung palalu at e lalapit karing dios a e tutu.
5: Maragul, O Dios a kakung Ginu , ing milagrung depat mu, at tatangka mu para kekeng tau.
: Ala kang kalupa keti king yatu!
: Nung kaku lang sabian kekang depatan,
: e ku la agyung sabian ngan!
6: E ain-sakripisyu o ain ing kekang pagnasan;
: e animal a sisilaban king altar ing kekang aduan o ain a kapamayaran king kasalanan;
: nune balugbug a keka biasang makiramdam.
7: Inya keka sinabi ku,
: Oyni, atyu ku arap mu, Ginu .
: Tungkul kaku makasulat king libru mu.
8: Matula kung tuparan, O Dios ko, ing kekang kaburian!
: King kakung pusu Kautusan mu ilang makasimpan.
9: King maragul a katipunan ning balen mu,
: ing mayap a balita ning pamagligtas mu sinabi ku.
: Ginu , balu mu king e ku tutuknang magsalita karing kekang depatan.
10: E ku selikut king pusu ku ing depat mung pamagligtas,
: king maragul a katipunan lalu kung sinabi,
: ing pamaniaup mu, katapatan, at ing lugud mung alang kayangganan.
11: Ginu , e mu sana pagkaimut lunus mu kaku,
: bustan mung ing lugud at katapatan mu ilang parating mingat kaku.
12: Makapadurut ku king e abilang-bilang a kaguluan;
: pasakitan da ku ding kakung kasalanan,
: at mata ku e la manakit;
: mas dakal la king buak king kakung buntuk,
: at mewala ngan kakung sikanan.
13: Matula mu ku sanang saupan, O Ginu !
: O Ginu , me keni at malagua mu kung saupan.
14: Detang kaku bisang makamate
: mabaligo la sa, at mangapakarine;
: detang maburi king kakung kasiran,
: mabigu la sa at milako dangalan!
15: Detang kaku mayling manatsa,
: mipakarine la sa at miragsa.
16: Deta namang lalapit keka
: dinan mo sanang tulang alang kalupa;
: mananu na sanang ding pasalamat keka uli ning depat mung pamagligtas karela,
: sabian da, Ing Dios tune marangal ya!
17: Maina ku at pakakalulu;
: oneng e na na ku man kakalinguan ning Ginu kening kakung kabilian.
: Ika, ing kakung talasaup at Talapagligtas;
: malagua mu ku sanang saupan, O Dios ko!