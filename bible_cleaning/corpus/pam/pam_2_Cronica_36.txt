1: Pinili de ring memalen na ning Juda i Joahaz a anak nang Aring Josias bilang kayalili nang ari.
2: Adua yang pulu't atlung banua inyang meging ari ya, at mig-ari ya king Jerusalem kilub da mu ring atlung bulan.
3: Leko ne panga-ari ning Aring Neco ning Ehipto at pepagbuisan ne ing Juda king alagang pitung libu limang dalan a librang pilak at pitung pulu't limang librang gintu.
4: Ing gewa nang ari ban mamahala king Juda at Jerusalem ya i Eliakim, ing kapatad nang Joahaz. Inalilan ne ing lagyu nang Eliakim king lagyung Jeoiakim. Dela neng Neco i Joahaz king Ehipto.
5: Adua yang pulu't limang banua i Jeoiakim inyang meging ari ya king Juda, at mig-ari ya king Jerusalem kilub ding labing metung a banua. E mayap ing depat na king akakit na ning Ginung Dios na.
6: Lisuban neng Aring Nebucadenesar ning Babilonia ing Juda; mebihag ya i Jeoiakim at midala yang makatanikala karin king Babilonia.
7: Kinua na la namang Nebucadenesar ding kasangkapan ning Templo ning Ginu at dela na la king palasyu na Babilonia.
8: Ing aliwa pang mepalyari king panaun ning pamag-ari nang Jeoiakim antimo ing makasumami at ing e mayap a depat na, makasulat king Istoria da ring Ari na ning Israel at Juda . Ing anak nang i Jeoiakin ya ing menalili bilang ari.
9: Walu yang banua i Jeoiakin inyang meging ari ya king Juda, at mig-ari ya king Jerusalem kilub da mu ring atlung bulan at apulung aldo. E mayap munaman ing depat na king akakit na ning Ginu .
10: Inyang mapupupus ne ing panaun ning dimla, pepayaus neng Aring Nebucadenesar at dela re Babilonia a kayabe ding maulagang kasangkapan ning Templo ning Ginu . Ing gewa nang Aring Nebucadenesar bilang kayalili na king Juda at Jerusalem ya i Zedekia, ing bapa nang Jeoiakin.
11: Adua yang pulu't metung a banua i Zedekia inyang meging ari ya king Juda, at mig-ari ya king Jerusalem kilub ding labing metung a banua.
12: E mayap munaman ing depat na king akakit na ning Ginung Dios na at e ya mekiramdam kang propeta Jeremias, ing magsalita king amanu na ning Ginu .
13: Mig-rebeldi ya i Zedekia laban kang Aring Nebucadenesar a memilit sumpa ya king lagyu ning Dios king pamintuan ne. Meging masias ya buntuk at pusu at e bisang mibalik lub king Ginu , ing Dios ning Israel.
14: Subali pa kanyan, lalu lang meging taksil ding manimuna da ring pari at ding memalen. Pekiapusan da ing makasumaming dapat da ring aliwang bansa, at dinatan de ing Templo ning Ginu a telaga nang banal.
15: King kapamilatan da ring tubud, ing Ginu , ing Dios da ring makatua da, paulit-ulit na lang dirinan babala ding memalen uling buri na lang iligtas at ing Templo.
16: Oneng ding tau ininsultu da la ring tubud ning Dios, tinggian da la ring amanu na, at gewang pikaylian ding propeta na angga king mikalabkab ing mua na ning Ginu karing tau at ala nang makaligtas pa king mua na.
17: Inya tinubud ne ning Ginu laban karela ing ari ning Babilonia ban lusuban la. Pete na la ning ari ning Babilonia ding kayanakan a lalaki ning Juda at agyang king Templo. Ala yang lunus kenu mananak o matua, lalaki o babai, masakit o e masakit. Binie na la ngan ning Dios king gamat na.
18: Kinua na la ngan ding kasangkapan king Templo ning Dios, malati't maragul, ing pibandian a makasalikut karin, pati pibandian ning ari at ding galame na dela na ngan king Babilonia.
19: Silaban de ing Templo ning Dios, lesak de ing pader ning Jerusalem at ding gusali. Pengan ning api ing sablang maulagang bage pati na ding palasyu na, at likuan deng lasak-lasak ing siudad.
20: Midala la anting bihag detang miligtas king tabak, at gewa na lang ipus ning ari at ding anak na angga na kanitang sakupan ne ning Persia ing Babilonia.
21: Makanyan yang metupad ing ula nang propeta Jeremias a ing gabun makapagpaynawa ya kilub ding pitung pulung banua ban makapagbawi ya king e na pamagselebra king paynawa ning Sabbath.
22: Kanitang mumuna nang banua ning pamag-ari nang Ciro ning Persia, peintulut ning Ginu ing matupad ing sinabi na king kapamilatan na ning propeta Jeremias. Tigkil ne kapanamdaman ning Ginu i Aring Ciro ban ipasiag na king mabilug nang kayarian at isulat na
23: Aku i Ciro, ing Ari ning Persia, sasabian ku: Ing Ginu , ing Dios ning Banua, ya ing minie kanaku karing sablang kayarian king yatu at inutus na kanaku ing mitalakad kung Templo para karin king Jerusalem ning Juda. Inya paintulutan keng munta karin Jerusalem ing ninuman kekayung kabilang karing memalen na. Patnubayan na kayu sana ning Ginung kekayung Dios.