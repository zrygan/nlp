1: Oneng alang tuknang dang panamdaman ding taung e mayap ing alang lunus mung mua, uling balu mu na ing daptan da bayu ra depatan.
2: Balu mu king peintulutan da lang meko malalagua ding kekang memalen, oneng kaybat tegal da la.
3: Kabang malungkut la ding tau Ehipto karing kutkutan da ring mal king bie ra, inari da king lub da ing tagalan da la ring Israelita a ngeni tinuring dang tatakas.
4: Ing kapahamakan a mangaintulid karela ya ing mitulak karela ban daptan da ita. Akalinguan da iting milyari ban maging ganap ing parusa karela.
5: Atagpuan da ing alang kalupang kamatayan kabang susundu da ring kekang memalen ing makapagmulalang pamaglakbe ra.
6: Mibayu ya itsura ing meto sikluban king uli na ning kekang utus ban e la numanu balang ding kekang memalen.
7: Lilungan ne ning anino ning biga ing karelang kampu, misagsag ing danum, at linto ing malanging gabun. Linto ya ing metung a kapatagan a ating berding dikut libutad ning Dagat a Malutu ban mayan lang makadalakit.
8: Mekadalakit la ding kekang memalen a kekang ingatan kaybat dang ikit ing milagrung kekang depat.
9: Anti la karing kabayung atyu karing madikut a pastulan; mengari lang tupang lulundag king tula at pupuri la keka, O Ginu, uling linigtas mu la.
10: Agaganaka ra ing delanan dang bie inyang ipus la king bansang likuan da; linto la king gabun ding niknik lugal king lunto la ding baka, at linto la ding tugak lugal king lunto la ding asan.
11: Kaybat na nita, inyang buri da ing maniaman a pamangan ban uluan ing danup da, ikit da la ring aliwang ayup a kanita da pa ikit.
12: Linto lang ibat king sumangid ning dagat ding dakal a pugu.
13: Oneng mirinan lang babala ding taung e mayap tungkul king dugpang parusa karela. Karapatdapat mu ing parusan la uli na ning e ustung depat da. Sobra ing sama ra karing mekipamalen karela.
14: Ating bansang e tinanggap karing taung ibat karing aliwang bansa, oneng maygit lang e mayap deti. Inipus da la ring bisita dang sinaup karela.
15: Miparusan ya ing isanu mang bansang e bisang tanggap karing dayuan.
16: Oneng deting tau tinggap da la at pigpiestan da la at tinggap kalupa da, at kaybat pepasakitan da lang mitmung bigsikan.
17: Mebulag la naman a kalupa da retang taung minta king pasbul nang Lot. Kakapkapan da ing karelang daralanan inyang meging madalumdum ing makapaligid karela.
18: Milibe-libe la ding bage elemento, kalupa ning mibabayu ya sunis ing alpa agyang e ya mibayu ing nota ding kwerdas na. Iti malino mayayakit karing bage mangapalyari.
19: Ding animal a manuknangan king bansa maging animal na la ning danuman, at ding king danuman sasaka la king gabun.
20: Mitatau ing api agyang king danum at mewala ing upaya na ning danum a patdan ing api.
21: Makanyan man e na asilab ning api agyang ing mayan masilab a milapit o alaso ing pamangan ibat banua a karaniwan malalaso antimo ing yelu.
22: Ginu, king heganaganang bage gewa mu lang maragul at marangal ding kekang memalen. E mo bitasang pepaburen nu mang lugal ampon panaun.