1: E ya maina ing Dios; aligtas na kayu! E ya maklak; daramdaman na kayung maniawad saup!
2: Ding kasalanan yu ila ding sangkan nung inya e na kayu daramdaman. Ding kasalanan yu ilang pepasari king pangakawani yu king Dios.
3: Malaram kayu, mabagsik, at makamate tau!
4: Ala na kayu king matulid, makanyan man pupunta kayu pa mu rin king husgadu. Manalig kayu king kalaraman ba yeng apapaniambutan ing kasu yu. Gagampanan yu ing tingka yung makapanasakit karing aliwa.
56: Ding e mayap yung tangka a kekayung gagawan kasing bagsik da la ring ebun na ning ubingan a kamandagan. Balbalan ya ing ebun at ubingan ya ing lumual! Oneng ala kayung apala karing kekayung tangka; ala lang ulaga, anti lang imalan a megawa king saput ding babagua!
7: Ala kayung patugut mibabalak e mayap at mamalagua kayung daptan la. E kayu bitasang mikakunung makamate taung alang kasalanan. Kasiran at kapahamakan ing kekayung lalakuan nu kayu man miras,
8: at alang taung mipanatag a lub neng atyu kayu. Ala king katuliran ing sablang dapat yu. Baluktut ya ing dalan yu at ninumang tutuntun king dalan a yan ala yang kapanatagan.
9: Ngara ding tau, Ngeni balu mi na ing sangkan nung inya e na ke liligtas ning Dios karing gigipit karela. Pagnasan mi ing sala king paglakad mi, oneng pawa ngan karalumduman ing makapadurut kekami
10: at mengari kaming bulag a kakapkap. Mangatakid kami king kaugtuan aldo, balamu wari atyu ke king busal ning kabengian; balamu wari atyu kami king maralumdum dang tuknangan ding mete.
11: Mitatakutan kami at maliligalig. Pagnasan mi naman ing iligtas na kami ning Dios king pangagipit at king e ustu, oneng alang malilyari.
12: Ginu , ding kasalanan a depat mi laban keka tutu lang dakal. Ding kasalanan mi ilang susumbat kekami. Balu mi la ngan.
13: Mig-rebeldi kami laban keka; likuan da ka at e ke mebisang tuki keka. Gipitan mi la ding kalupa ming tau at ginulut ke keka. Mali la ding pamisip mi at pawang kalaraman ing sasabian mi.
14: Mipaburen ing hustisia at masakit panintunan ing katuliran. Mangapildis ing katutuan karing plasa at alang lugal ing katapatan.
15: Tutung ditak ing katapatan, inya ing ninumang tutuknang gagawang e mayap maging biktima ne ning krimen.
: Ikit na iti ning Ginu at melungkut ya uli na ning alang hustisia.
16: Mangapamulala ya uling ala yang akakit babie saup karing magigipit. Inya gamitan na ing upaya na ban iligtas na la at ban akua ing tagumpe.
17: Isulud ne ing hustisia anti ing baluti na ning sundalus, at anting helmet ing magligtas nang upaya. Miblas ya king maragul a kapagnasan at mibili la ding bage king sukat dang pagkabilian, at mamarusa ampon mablas karing kamalian a babie pasakit karing tau.
18: Parusan na la ding kalaban na, agpang king depat da, pati na detang manuknangan karing marayung lugal.
19: Manibat king aslagan angga na king albugan, ing balang tau mitakutan ya king Ginu at king maragul nang upaya. Datang yang anti ing mabilis nang agus ning ilug; anting masikan a angin.
20: Ngana ning Ginu karing taung pinili na, Datang ku karin Jerusalem ban ingatan da kayu at iligtas, ikayung sablang ginulut karing pamikasala yu.
21: At gawa kung kasunduan kekayu: binie ku kekayu ing upaya ku at ding turu ku ban maging kekayu la king kapilan pa man. At pamintuan yu la manibat ngeni at ituru karing anak yu at karing lahi yu ban mamintu kanaku king kapilan pa man.