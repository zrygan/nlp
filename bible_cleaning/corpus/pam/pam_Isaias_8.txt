1: Nganang sinabi ning Ginu kanaku, Kuma kang maragul a pisulatan at isulat mu karing maragul a letra ing anti kaniti: Maher-shalal-hashbaz.
2: Kuma kang aduang taung apagkatiwalan, i Uria a pari at i Zacarias a anak nang Jeberekias, ban maging testigu mu tungkul king kekang sinulat.
3: Kaybat na nita, siniping ku king kanakung asawa. Mebuktut ya at menganak yang metung a lalaki. Kanita, ngana ning Ginu kanaku, Pamalagyuan meng Maher-shalal-hashbaz.
4: Bayu ya mabiasang maus Ima at Tatang ing anak, masamsam ing sablang pibandian na ning Damasco at idala na ning ari ning Asiria ing makamkam nang pibandian ning Samaria.
5: Pasibayu yang migsalita kanaku ing Ginu .
6: Ngana, Uli na ning tinggian da ring taung deti ing danum nang banayad a agus ning Batis ning Siloe at uling gagalgal la arap ning Aring Rezin a anak nang Remalia,
7: aku, ing Ginu , paratangan ke ing ari na ning Asiria at ding sabla rang puersa militar ban lusuban de ing Juda. Sagupa lang anti ing masikan nang agus ning Ilug ning Eufrates; maglapo la karing pampang.
8: Laganapan de ing Juda anting albug a kasing katas pago at takpan da ing sabla.
: Ing Dios kayabe ta ya! Ingatan de ring makaladlad nang pakpak ing bansa.
9: Ikayung sablang bansa, pakiramdaman yu sa iti king mitmung takut! Makiramdam kayu, ikayung marayu nang lugal ning yatu. Magsadia kayu king pamakilaban, oneng mitakutan kayu sa! Wa, magsadia kayu, oneng tumakut kayu!
10: Magplanu kayu, oneng e kayu magtagumpe kapilan man. Sabian yu na ing sablang buri yung sabian! Oneng iti ngan mayalang kabaldugan, uling kayabe mi ya ing Dios.
11: Ing Ginu at ing maragul nang upaya, minie yang babala kanaku king e ke sana tutukian ing dalan a daralanan da ring tau. Ngana,
12: E ka makiabe karing lihim dang tangka ding tau at e ka tatakut karing katakutan da.
13: Tandanan mu king aku, ing Ginung Mayupaya, banal ku. Aku ing sukat mung pitakutan.
14: Uli na ning degulan na ning kanakung kabanalan mangari kung batu nung nu la matitisud ding tau; mangari kung bitag a dakap karing memalen na ning kayarian ning Juda at Israel at karing tau Jerusalem.
15: Dakal la ding mitisud at misakab. Misakab la at magisan mate. Marakap la king bitag.
16: Kailangan king ikayung kanakung alagad ing ingatan yu la't papanatilian ding turu a binie na ning Dios kanaku.
17: Migpampan ya ing Ginu karing memalen na, oneng manalig ku at ibili ing kapanayan ku king Ginu .
18: Atyu ku kening kayabe da ring anak a binie na ning Ginu kanaku. Ing Ginung Mayupaya a makatronu king Bunduk ning Zion, tinubud na kami bilang mabie nang mensahi para karing memalen na ning Israel.
19: Oneng sabian da ring tau kekayu king maniawad kayung payu karing mamamanula at karing makipagsalita karing espiritu a sitsit nang sitsit at bulung nang bulung. Sabian da, Nanu mo pin ing daptan da ring tau nune mu ing maniawad lang payu karing espiritu at sumangguni karing mete alang-alang karing mabie.
20: Ipakibat yu naman karela, Makiramdam kayu king nanumang tuturu na kekayu ning Ginu ! E kayu makiramdam karing makipagsalita karing espiritu da ring mete. Ala kayung akua king nanumang sabian da kekayu.
21: Maggala-gala la ding tau king mabilug a bansa; maina la lub at maranup. King uli na ning danup da at mua isumpa re ing ari da at ing karelang Dios. Talanga la banua
22: o lumawe king gabun, oneng ala lang akit nune mu kaguluan at karalumduman; makatakut a karalumduman ing maging kararasan da. Ala lang arapat ban miligtas kaniting kaguluan.