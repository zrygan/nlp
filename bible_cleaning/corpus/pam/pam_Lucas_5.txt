1: Makatalakad ya kanitang misan i Jesus king pampang ning Dagat-dagatan ning Genesaret at panikuanan da ring tau ing milapit kang Jesus ban makiramdam king amanu na ning Dios.
2: Ikit na lang makasadsad king pampang ding aduang bangka; sidsad da la reti ding manasan ban linisan da la ring karelang lambat.
3: Sinake ya i Jesus king metung kareting bangka, itang kang Simon at inawad na kang Simon king ilaut neng bagya king pampang. Linukluk ya i Jesus king bangka at tiru na la ding dakal a tau.
4: Kayari nang migsalita, ngana kang Simon, Ilaut me pang bagya ing bangka king malalam at ibaldug yu la ding lambat yu ba kayung makarakap asan.
5: Nganang mekibat Simon, Maestro, kabukas na keng babaldug lambat, oneng e ke mekarakap nanuman. Makanyan man, nung ita ya ing yutus mu, ibaldug ku la ding lambat.
6: Bildug da la ring lambat; milalu la king karakal ding arakap dang asan at halus masira la ding lambat da.
7: Inya sininialan da la ring kayabe ra karing aliwang bangka ban lumapit la at sumaup karela. Linapit la at seke da la ring asan karing adua rang bangka. Halus mititiab la ding bangka king pangakatmu ra.
8: Inyang ikit nang Simon Pedro iting mepalyari, siniklaud ya arap nang Jesus at ngana, Dumayu ka kanaku, Ginu, uling tau kung palpikasala!
9: Mengapamulala ya i Simon at ding kayabe na king keraklan da ring asan a arakap da.
10: Makanyan ya namang mengapamulala i Santiago at i Juan a anak nang Zebedeo at kayabe nang Simon. Nganang Jesus kang Simon, E ka tatakut, manibat ngeni manasan kang tau.
11: Ginuyud da la king mamala ding bangka ra; likuan da ing sabla-sabla at tinuki la kang Jesus.
12: Misan a aldo, atyu i Jesus king metung a balen nung nune disnan ing metung a lalaking leprosuan king mabilug nang katawan. Inyang ikit ne i Jesus, migsakab ya king arap na at inawad na, Ginu, nung burian mu, apakayap mu ku!
13: Inatiat neng Jesus ing gamat na at tigkilan ne. Ngana, Buri ku, kumayap ka! Kanita mu rin milako ya lepra ing lalaki.
14: At nganang minie bilin Jesus, E mu paniabian iti kaninu man, nune munta ka king pari, palawe ka keya. Kaybat miyain kang ain antimo ing inutus nang Moises ban patunayan karing sabla king ngeni malinis na ka.
15: Oneng lalung mikalat ing balita tungkul kang Jesus, inya minta la kang Jesus ding dakal a tau ban makiramdam at paulu king miyayaliwang sakit da.
16: Makanyan man, maralas yang pupunta i Jesus karing lugal a tahimik at karin ya manalangin.
17: Misan a aldo kabang tuturu ya i Jesus, makalukluk la ding mapilan a Pariseo at talaturu ning Kautusan a menibatan karing miyayaliwang balen ning Galilea, Judea, ampon ibat Jerusalem. Ing upaya nang pakayap ning Ginu atyu kang Jesus.
18: Darala de ring mapilan a lalaki ing metung a paralitiko a makabili king pagkeran. Buri deng ilub king bale ban ilapit de kang Jesus.
19: Uling dakal la ding tau ala lang adalanan ba reng alub. Inya inukiat de king bubungan at biklas da la ring tisa at karin de bildug ing pagkeran na libutad da ring tau at king mismung arapan nang Jesus.
20: Inyang ikit nang Jesus ing maragul dang kasalpantayanan, ngana king lalaking paralitiko, Kakaluguran, mipatawaran la ding kekang kasalanan.
21: Ngarang misabisabi ding talaturu ning Kautusan at Pariseo, Ninu iting magsalitang kalapastanganan king Dios? Alang makapamatawad kasalanan nune mu ing Dios!
22: Oneng balu nang Jesus ing karelang isipan, inya ngana karela, Baket makanyan kayu isipan?
23: Mayan sabian ing: Ding kasalanan mu mipatawaran la o Talakad ka at lumakad?
24: Patunayan ku kekayu king ing Anak ning Tau atin yang kayupayan mamatawad kasalanan keti king yatu. At kanita sinabi na king lalaking paralitiko, Talakad ka, pusanan me ing pagkeran mu at muli na ka!
25: Kanita mu rin, king akakit da ngan, tinalakad ya; kinua ne ing pagkeran na at minuli yang pupuri king Dios.
26: Lubus la ngan mengasdan! King mitmung takut, pinuri de ing Dios. Ngara, Makapagmulalang tutu ing ikit tamu ngeni!
27: Kaybat na nita, linual ya i Jesus at ikit ne ing metung a talapanyingil buis a milagyuan Levi; makalukluk ya king opisina na. Nganang Jesus, Tuki ka kanaku.
28: Tinalakad ya i Levi, likuan na ing sabla at tinuki ya kang Jesus.
29: At pigtawan neng maragul Levi i Jesus king bale na. Dakal lang talapanyingil buis at aliwa pang tau ding kasulu ra.
30: Bubulung la ding mapilan a Pariseo at talaturu ning Kautusan at ngarang mengutang karing alagad na, Baket makipangan kayu at makipaninum karing talapanyingil buis at palpikasala?
31: Nganang mekibat Jesus karela, E re kailangan ding taung alang sakit ing doktor, nune ding taung masakit ilang mangailangan king doktor.
32: E ku dinatang ban ausan ku lang sumisi ding banal, nune ding makasalanan.
33: Ngara ding mapilan a tau kang Jesus, Parati lang mag-ayunu ampon manalangin ding alagad nang Juan at antimu rin ding alagad ding Pariseo. Oneng e la mangiling king pamangan at pamaninum ding alagad mu.
34: Nganang mekibat Jesus, Isipan yu kaya king ding bisita king kasalan makapag-ayunu la kabang kayabe de pa ing lalaking kakasal? Agyang makananu ali la!
35: Oneng datang ing oras a mikawani ne karela ing lalaking kakasal at kanita na la mag-ayunu.
36: Selita nia naman Jesus karela iting talimhaga. Ngana, Alang taung kakuang kapirasu king bayung imalan ba neng panagpi king lumang imalan. Nung daptan na iti, apirasu ne ing imalan a bayu at iting kapirasung imalan a bayu e ya mibage king luma.
37: Ala munamang taung maglulan bayung alak karing laun a lulanan a megawa king balat animal. Nung daptan na iti, atdasan na la ning alak a bayu ding laun a lulanan at miyugse mu ing alak at matdas la ding lulanan.
38: Sukat ilulan ing bayung alak karing bayung lulanan a gewa king balat animal.
39: E na buri ning ninuman ing bayung alak kaybat nang mekainum king lumang alak. Maniaman ing lumang alak kesa king bayu, nganang sumabi.