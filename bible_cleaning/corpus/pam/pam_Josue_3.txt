1: Abak pang maranun migising ne i Josue at ding sablang memalen ning Israel; likuan de ing Sitim. Minta la king Ilug ning Jordan at migkampu la karin bayu de delakitan.
2: Kalabas da ring atlung aldo libutan de ring manimuna ing kampu
3: at ngara karing memalen, Potang akit yeng darala de ring paring Levita ing Kaban ning Kasunduan ning Ginung kekayung Dios mako na kayu at tukian ye
4: ban abalu ye ing dalanan yu uling e kayu pa dinalan keti. Oneng e kayu lalapit king Kaban ning Kasunduan; dumayu kayung maygit kapitnang kilometru gulut na.
5: Nganang Josue karing memalen, Isadia yu ing sarili yu uling bukas gawa yang bage pagmumulalan ing Ginu libutad yu.
6: Ngana namang Josue karing pari, Ibuat ye ing Kaban ning Kasunduan at lumakad kayung makauna karing tau. Inya binuat de ing Kaban ning Kasunduan at linakad lang makauna karing tau.
7: Ngana ning Ginu kang Josue, Ngening aldong iti pagumpisan da na kang parangalan king akakit na ning Israel ban abalu ra nung makananu na kung akayabe Moises makanyan mu ku namang akayabe.
8: Iyutus mu karing paring magdala king Kaban ning Kasunduan king katuklu ra king danum ning Jordan talakad lang maratun malapit king pampang.
9: Kanita nganang Josue karing memalen na ning Israel, Lumapit kayu keni at pakiramdaman yu nung nanu ing sabian na ning Ginung kekayung Dios.
10: King kekayung panyulung, siguradung itabi na la ning Dios ding Cananeo, ding Hiteo, ding Heveo, ding Perezeo, ding Girgaseo, ding Amoreo, at ding Jebuseo. Akilala yu king ing mabie Dios atyu libutad yu
11: potang ing Kaban ning Kasunduan ning Ginu ning mabilug a yatu dalakitan neng makauna kekayu ing Ilug ning Jordan.
12: Ngeni, mamili kayung labing aduang lalaki, metung karing balang tribu na ning Israel.
13: Kabud mituklu la king danum ning Ilug ning Jordan ding bitis da ring paring magdala king Kaban ning Ginu ning mabilug a yatu, tuknang mamagus ing danum ning Jordan, at ing danum a mamagus pababa mitipun king metung a lugal king panibatan na.
1415: Panaun na kanita ning pamamupul at maragul ya danum ing Ilug ning Jordan.
: Inyang likuan da ne ding memalen ing kampu ban dalakitan ing Ilug ning Jordan, mumuna la ding paring magdala king Kaban ning Kasunduan. Katuklu da ring pari king danum,
16: tinuknang mamagus ing danum at migtipun ketang marayung dake bandang babo nung nu ya manibatan ing ilug tulid ning Adam, ing siudad siping ning Zaretan. Lubus tinuknang ing danum a mamagus pababa papunta king Dagat a Mete, at mekadalakit la ding memalen malapit king Jerico.
17: Kabang lalakad la ring Israelita babo ning malanging gabun, ding pari namang magdala king Kaban ning Kasunduan ning Ginu makatalakad la king gabun a malangi libutad ning Jordan angga king mekadalakit la ngan ding tau.