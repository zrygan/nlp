1: Mas mayap ya ing kalulung malinis a pamibiebie kesa king taung magsalitang kalaraman.
2: E mayap ing milalung kapagnasan a alang kayabe beluan; ing pamamirapal idala na ka king kapahamakan.
3: Ipapahamak da ring aliwang tau ing sarili da uli ning karelang kamangmangan, kaybat, ing Ginu ya ing karelang sisisian.
4: Ing pibandian managkat yang bayung dakal a kakaluguran, oneng ing pakakalulu kakawanian de ring keyang abe.
5: Ing maglaram arapan ning husgadu, siguradu yang miparusan at iti e na apangilagan.
6: Dakal lang magkapilit lumapit king taung ating mayap a pilubluban; kakaluguran de ngan ding tau ing babie regalu.
7: Nung ding kapatad ning kalulu e re sikasu, e sukat pagmulalan nung alang bisang makipagkaluguran king kalulu agyang magkapilit ya.
8: Itang bisang makapagaral ing sarili na ya ing sasaupan na; itang paulagan na ing kabiasnan tagumpe ing akua na.
9: Ing ninumang maglaram king arapan ning husgadu siguradu yang miparusan king sukulan.
10: E karapatdapat king mangmang ing magpasasa ya king kalayawan, at manawang ing mamuntukan ya karing pamuntuk ing alipan.
11: Ing kabiasnan ning tau dirinan neng kapibabatan; ikarangal na ing panupaya ne ing mikasala.
12: Ing mua ning ari mengaring galeung ning leon, oneng ing pamaniapat nang mayap mengaring uran a panenayan.
13: Ing mangmang a penganak ya ing magdalang kasiran kang tata na, oneng ing asawang masalita mengari ya king danum a patak-patak.
14: Malyari yang mika manang pibalebale at pibandian ing tau karing pengari na, oneng bukud mung ing Ginu ya ing makaibie mayap a asawa king tau.
15: Uyab-uyab ya at gamus-gamus pusad ing taung matamad, inya ala yang laman ing keyang atian.
16: Kumaba ing bie, nung pamintuan mong utus ning Ginu ; itang lapastangan dasnan nang agad ing kamatayan.
17: Anti kang paparam king Ginu neng daraptanan mong mayap ding kalulu, at ablas ning Ginu tanggapan mu.
18: Kabang malati ya pa ing kekang anak keka neng disiplinahan; e me kukusintian ban e ya misakitan.
19: Paburen meng dili na king parusang tinggap ning taung buntuk na mapali ya; nung keka yang saupan siguradu nang ulitan ing pamamerwisyu na.
20: Makiramdam ka king payu at kekang tukian, king daratang a panaun maging biasa ka naman.
21: Dakal ya isipan at tatangka ing tau, oneng ing matupad ya ing kaburian ning Ginu .
22: Ing pagnasan king tau ya ing katapatan na; mas mayap ya ing taung kalulu kesa king malaram.
23: Ing takut king Ginu makakaba king bie mu; mika kapanatagan ya at kaligtasan king nanumang kaguluan.
24: Bibili neng gamat ning matamad king pinggan, oneng e ne asubu king asbuk na uli ning katamaran na.
25: Ing mapaninsultu keka yang barugan ban makapagaral ya ing taung mangmang. Nung ing biasa keka yang sabianan lalu yang mabiasa.
26: Ala yang marine at alang dangalan ing anak a lalapastangan kang tata na at mitatabi kang ima na.
27: Anak ku, nung tuknang kang makiramdam king mayap a turu keka nang pepaburen ing kabiasnan.
28: Ing testigung alang katapatan sasabatan na ing tagumpe ning hustisia, at ding taung e mayap ala lang buring daraptan nune mu ing kasiran.
29: Ating makasadiang parusa karing taung mapaninsultu, at ding mangmang siguradu lang mabarug.