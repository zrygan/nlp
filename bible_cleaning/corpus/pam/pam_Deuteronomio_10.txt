1: Kanita ngana kanaku ning Ginu , Moises, tumabas kang pasibayung aduang batu a kalupa da retang minuna at gawa kang dutung a Kaban. Kaybat, mukiat ka king bunduk ban makikit kanaku.
2: Isulat ku la karing tinabas a batu detang kautusan a misulat karing minunang tinabas a batu a bilbal mu. Kaybat, idatuk mu la king Kaban.
3: Inya ginawa kung Kaban king dutung ning akasia at tinabas kung aduang batu a kalupa da retang minuna. Kaybat, minukiat ku king bunduk ban dalan la karin.
4: At sinulat na la ning Ginu ding mismung Apulung Utus a misulat karing minunang tinabas a batu a binie na kekayu kanitang migsalita ya kekayu libutad ning api king aldo ning pamitipun yu. Binie na la kanaku ning Ginu .
5: Kaybat na nita, kinuldas ku king bunduk at antimo ing inutus na kanaku ning Ginu dinatuk ku la king Kaban ding aduang tinabas a batu at menatili la karin angga ngeni.
6: Miglakbe la ding memalen na ning Israel manibat king Beerot Benejakan angga king Mosera. Karin ya mete ampon mikutkut i Aaron, at i Eleazar a anak na ya ing meging kayalili na bilang pari.
7: Manibat karin miglakbe la papunta Gudgoda at king Jotbata, ing lugal a ating dakal a batis.
8: Kanita ne pinili at telaga ning Ginu ing tribu nang Levi bilang talapagdala king Kaban ning Kasunduan, at sumuyu king Ginu bilang pari at sabian ing bendisyun king lagyu na, antimo ing daraptan da angga ngeni.
9: Iti ing sangkan nung inya ding tribu nang Levi ala lang tinggap a dake king gabun agyang tinanggap la ding aliwang tribu. Ing Ginu ya ing dake ra, antimo ing pengaku na.
10: Antimo ing king milabas, menatili kung pasibayu king bunduk kilub ding apat apulung aldo at apat apulung bengi. At pekiramdaman na ku ning Ginu ; peintulut na ing e na kayu gisanan paten.
11: Ngana kanaku, Sulung, panimunan mu la ding kabalen mu king pamaglakbe king gabun a pengaku kung ibie karing makatua yu ban abandi ye.
12: Memalen ning Israel, nanu ing aduan na ning Ginung kekayung Dios? Ya iti: ing mika takut kayu at kagalangan, at pamintuan la ding utus na, luguran ya, at suyuan king mabilug yung pusu at kaladua.
13: Pamintuan la ding sablang kautusan at tuntunan na ning Ginu a sasabian ku ngening aldong iti kekayu ban mibendisyunan kayu.
14: Bandi ne ning Ginu ing matas a banua, ing yatu, at ing heganaganang atyu kaniti.
15: Makanyan man, pigmalasakitan na la ding makatua yu uli na ning kaluguran na la at ila ding pinili na karing aliwang bansa ban maging memalen na.
16: Inya maging mapamintu kayu at e masias a buntuk king Ginu .
17: Uling ing Ginung kekayung Dios ya ing Dios da ring sablang dios at Ginu de ring sablang ginu. Metung yang maragul at mayupayang Dios; makapangilabut ya; paraparehu ya lawe kenu man at e ya tatanggap suhul.
18: Papairal na ing hustisiang mangaintulid karing meulilang tata at mebalung babai; kaluguran na la ding dayuan at dirinan na lang pamangan ampon imalan.
19: Inya sukat yu lang luguran ding dayuan, uling king misan a panaun meging dayuan kayu naman king bansa ning Ehipto.
20: Pitakutan ye at galangan ing Ginung kekayung Dios; suyuan ye at maging tapat kayu king Dios. Bukud mung king lagyu na karin kayu gawang kapangakuan.
21: Purian ye at pasalamatan; ya ing kekayung Dios. Ikit yu la ding dakal at makapagmulalang bage depat na para kekayu.
22: Pitung pulu la mu ding makatua yu inyang minta la king Ehipto. Oneng ngeni, uli na ning Ginung kekayung Dios, meging kasing dakal yu la ding batuin king banua.