1: Abalitan nang David king lulusuban de ring Filisteo ing Keila at kakuanan da ing pupul karing pidadaran.
2: Inya kitang nang David king Ginu , Buri yung labanan ku la deting Filisteo?
: Pekibat na ning Ginu kang David, Wa, lusuban mu la at iligtas me ing Keila.
3: Oneng ngara ding tauan nang David, Ngening keti ta pa king Juda mangatakutan na kami, e kasi lalu na potang labanan ta la karin Keila ding sundalus da ring Filisteo?
4: Mengutang yang pasibayu i David king Ginu . Nganang mekibat ning Ginu , Mako ka at munta karin Keila uling pasambut ku la keka ding Filisteo.
5: Minta ya i David at ding tauan na karin Keila at mekilaban la karing Filisteo. Kinua da la ring sese rang animal at dakal la pete karing Filisteo. Makanyan na lang linigtas David ding memalen na ning Keila.
6: Inyang tinakas ya i Abiatar a anak nang Ahimelek at minta kang David karin Keila, dinatang yang magdalang efod.
7: Mibalita kang Saul king minta ya Keila i David. Nganang Saul, Bildug nia mu rin ning Dios karing gamat ku; anti na ning kilung nang David ing sarili na ngening linub ya king metung a balen a maki pasbul at pader.
8: Pepayaus na lang Saul ding tauan na ban makilaban at munta karin Keila, at saka lumusub kang David at karing tauan na.
9: Inyang abalitan nang David king magtangka yang lumusub i Saul, sinabi na king paring i Abiatar, Idala me keni ing efod.
10: Kanita nganang David, Ginu , Dios ning Israel, dimdam ning kekang talasuyu king bisa yang munta Keila i Saul ban lasakan ne ing siudad king uli ku.
11: Isuku ra ku kaya ding memalen na ning Keila? Datang ya pin kaya i Saul antimo ing abalitan ku? Ginu , Dios ning Israel, pakisabi kung mayap, sabian yu kanaku.
: Pekibat na ning Ginu , Datang ya pin.
12: Kanita kitang nang David, Isuku ra ku kaya at ding tauan ku kang Saul ding memalen ning Keila?
: Pekibat na ning Ginu , Isuku ra kayu.
13: Kanita mu rin meko ne Keila i David at ding tauan na a ating anam a ralan a kabilangan. Miglipat-lipat la pipagkampuan. Kabud abalitan nang Saul king mekatakas ya Keila i David, kelinguan na na ing balak nang lumusub king Keila.
14: Menatili ne man i David karing kuta king bulubundukan at king ilang nang lugal ning Zif. Aldo-aldo neng panintunan Saul, oneng e na peintulut ning Dios ing arakap ne.
15: Mitakutan ya i David uling pilit neng panintunan Saul ban paten ne. Atyu i David karin king Hores ning ilang ning Zif.
16: Meko ya i Jonatan a anak nang Saul at pintalan ne i David karin Hores, at pepasiknangan ne lub king lagyu ning Ginu .
17: Nganang Jonatan kang David, E ka tatakut. E na ka ananu balang tata ku. Maging ari na ka ning mabilug a Israel at aku naman maging kadua ku keka king upaya. Balu na naman ning tata kung i Saul iti.
18: Mikasundu la ilang adua arapan na ning Ginu ; menatili ya Hores i David samantalang minuli ne man i Jonatan.
19: Kanita pintalan de ring mapilan a tau ning Zif i Saul a atyu kanita king Gibea. Ngara, Makamal a Ari, sasalikut ya i David karing kuta ning Hores, king bunduk na ning Hakila a atyu king banda nang mauli ning Jesimon.
20: Inya tuki kayu kekami, Makamal a Ari. Balu mi king tutu yu neng buring arakap i David. Makasadia kaming sumaup ban marakap ya.
21: Nganang Saul karela, Bendisyunan na kayu sana ning Ginu uli na ning malasakit yu kanaku.
22: Muli na kayu at siguraduan yu mu nung nu ya sasalikut at nung ninung menakit kang David karin. Tutu yang malyap ing taung yan at masakit yang dakpan.
23: Inya siguraduan yu la ding lugal a pisasalikutan na at kaybat ituru yu la kanaku. Kanita tuki ku kekayu. At nung atyu ya pa, panintunan ke king mabilug a Juda.
24: Meko na la at migbalik la Zif. Minuna no kang Saul.
: Atyu ne man i David at ding tauan na king ilang ning Maon karin king Araba a atyu king banda nang mauli ning Jesimon.
25: Penintun na lang Saul at ding tauan na. Belita ra iti kang David. Inya minta ya king kutang batu a atyu king ilang na ning Maon. At inyang abalitan nang Saul ita, tegal ne i David king ilang ning Maon.
26: Samantalang atyu ya i Saul at ding tauan na king metung nang dane ning bunduk-bundukan, atyu ne man i David at ding tauan na king kasumangid. Memirapal yang linaut i David kang Saul uling palapit ne i Saul at ding tauan na at karing tauan na ba reng dakpan.
27: Kanita ne man dinatang ing metung a tubud kang Saul. Ngana, Magmalagua kayu uling lisuban da katamu ding Filisteo!
28: Makanyan nang tiknang Saul ing pamanagal kang David, at ding Filisteo ila ring inarapan na. Inya meyaus yang Bunduk-bundukan ning Pamanakas ing lugal a ita.
29: Ibat karin meko ya i David at menatili ya karing kuta ning Engedi.