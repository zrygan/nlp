1: Purian ye ing Dios
: king masayang kulisak, ikong sablang melalang!
2: Magkanta kayu king ikaligaya na ning lagyu na;
: ibie ing tapat a kapurian! Dalit kayu king ikaligaya na ning lagyu na.66:2
3: Sabian iti king Dios, Tutu lang makapagmulala ding kekang daraptan!
: Uling maragul ing kekang kayupayan,
: inya duruku la't gagalgal arapan mu ding kekang kalaban.
4: Ding atyu king yatu keka samba la;
: magkanta lang kapurian para keka,
: at kekang lagyu ya ing purian da.
5: Me ko keni at lawan yu
: ing makapagmulalang dapat ning Dios
: king libutad da ring tau.
6: Pepamalan neng dagat,
: inya mekalakad la libutad na taung kekatamung makatua!
: Mesaya tamu uli niting depat na.
7: Ya ing mag-aring mitmung kayupayan king kapilan pa man;
: pagumasdan na la ding bansa,
: inya e ya sukat magkamaling lumaban king Ginu ing ninuman!
8: Ikong sablang bansa, ing Dios mi yang kekong purian;
: paramdam yu king Ginu ing babie yung kapurian.
9: Ya ing babie bie kekatamu aldo-aldo,
: at e na paintulut ing misakab tamu.
10: Ika, O Dios, pinyubukan mu kami anting pilak king api madadalise.
11: King makaumang a lambat peintulut mung marakap kami;
: mabayat a pusan binili mu karing gulut mi.
12: Peintulut mu ing masambut kami karing kalaban;
: king silab at albug karin mu ke pepadalanan,
: makanyan man kekang peintulutan ing miras ke king ligtas a lugal.
13: King bale mu lungub ku ban ain ibie ku,
: at tuparan ing kakung pengaku,
14: pati na detang panatang sinabi ku
: inyang atyu ku king kaguluan.
15: Munie kung ain-a-durulukan, tupa lang pepataban;
: toro ampon kambing ibie ku la naman,
: at ing asuk da miras banua.
16: Ikong sablang ating takut king Dios, 'me ko keni at makiramdam kayu.
: Ibalita ku kekayu ing sablang depat na kaku.
17: Kinulait kung pasaup king Dios,
: at pinuri ke king kanta.
18: Nung king kakung pusu manuknangan ing kasalanan,
: siguradung ing Ginu e na ku pakiramdaman.
19: Oneng ing Dios tune na kung pekiramdaman;
: dimdam na ing kakung kayaduanan.
20: Purian ya ing Dios uling kakung dalangin e na tinggian,
: at lugud nang e kukupas kaku e na kelinguan.