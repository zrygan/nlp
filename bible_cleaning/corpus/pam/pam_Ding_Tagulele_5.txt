1: Ganakan mu, O Ginu ,
: ing kekami milyari.
: Lawan mu kami,
: keka sanang lawan kekeng kamarinayan.
2: Atyu karing gamat ding dayuan ing kekeng pibandian;
: dayuan la ding atyu karing kekeng tuknangan.
3: Ding kalaban pete da lang tata mi,
: at ding kekeng ima mebalu la ngeni.
4: Kailangan ming mamayad king danum a kekeng inuman,
: kailangan ming saliwan ing dutung para karing kekeng kalang.
5: Anti keng kabayu o kamelyu,
: mapagal na keng tutu,
: oneng e ra ke dirinan panaun magpaynawa.
6: Ban e ke mate king danup,
: migpalimus ke king Ehipto at Asiria.
7: Mikasala lang kekeng makatua,
: oneng ngeni ala na la;
: ngeni ikami ing magdusa king depat dang pamikasala.
8: Ding taung kekami sasakup ila mismu ding ipus;
: ala metung man ing kekami makapagligtas
: king kekeng pangapailalam karing karelang gamat.
9: Libut-libut la karing baryu ding makamate tau;
: king panganib mibibili ing kekeng katawan
: uli ning pamanintun ming pamangan.
10: Ing danup yang pepasari king matas ming lagnat,
: anti ya king ornu kapali ing kekeng balat.
11: King mismung Bunduk ning Zion
: kekeng asawa karela lang silbahian;
: karing balang balen ning Juda
: ding anak ming dalaga karin da la pemuersa.
12: Dekap da lang kekeng manimuna,
: at kaybat binite da la;
: e da la ginalang ding kekeng makatua.
13: Ding kayanakan a lalaki
: pinilit da lang gumiling trigu;
: ding anak a lalaki sayasayukut no man
: uling mabayat ing dutung a karelang pupusanan.
14: Ding makatua e no miluluklukan
: ketang lele pasbul ning siudad,
: at ding kayanakan e no makapanigtigan.
15: Tebugan na ning tula ing bie mi;
: ing kekeng pamanerak naman kalungkutan ing meging kalibe na.
16: Alang mitagan king sablang kekeng pagmaragul.
: Mikasala kami at ngeni iti pagdusan mi!
17: Ding pusu mi mangaina la;
: e ke maybug manakit uli ning lua
: a tutulu karing kekeng mata,
18: uling ing Bunduk ning Zion magdili-dili ya at meulila,
: uling asu lang gubat ding gagala
: karing bale nang mengasira.
19: Oneng ika, O Ginu , ari ka kapilan man,
: at manimuna ka angga king kawakasan.
20: Baket likuan mu keng maluat?
: Ganakan mu ke pa kaya?
21: Ibalik mu kami keka, O Ginu ! Ibalik mu kami!
: Sadiang kekeng dangalan kekang isubli.
22: Lubus mu na ke pin kayang gilutan?
: Ing mua mu kekami ala na kayang kayangganan?