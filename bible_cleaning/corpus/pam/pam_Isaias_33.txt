1: Makalunus la ding kekaming kalaban! Menako la at migtaksil, agyang e la kepanakawanan o mipagtaksilan. Oneng miyangganan ing panaun na ning karelang pamanako at pamagtaksil uling maging biktima na la naman ning pamanako at kataksilan.
2: Ginu , malunus ka kekami. Binili mi ing kapanaligan mi keka. Ingatan mu kami aldo-aldo at iligtas king panaun ning kaligaligan.
3: Ngening ika ing makilaban para kekami tatakas la ding bansa king inge ning labanan.
4: Mesamsam at meyakua ing pibandian dang balamu delanan da ring durun.
5: Sakdal ya degulan ing Ginu ! Sasakupan na ing sabla. Katmuan neng hustisia at katapatan ing Jerusalem
6: at dinan neng kapanatagan ing bansa. Parati na lang ingatan ding taung pinili na at dinan na lang beluan at kabiasnan. Ing pekamaragul king pibandian da ya ing takut king Ginu .
7: Papiglo lang pasaup ding lalaking matapang! Manangis lang e makanyan-kanyan ding pekakatawan a magkapilit mitatag kapayapan.
8: Ala nang daralan karing dalan uling tutu lang mapanganib. Malalabag la ding kasunduan at e la matutupad ding pitanguanan. Ala nang metung mang taung kagalang-galang.
9: Alang makatanam king gabun at likuan deng makatiwangwang. Melangi la ding gubat ning Lebanon; mengari yang disyerto ing mataba nang Kapatagan ning Sharon at malagas la ngan a bulung ding tanaman king Bashan at king Bunduk ning Carmel.
10: Nganang sasabi ning Ginu karing bansa, Ngeni kimut na ku. Ipakit ku nung nu anti ku kayupaya.
11: Ala lang ulaga ding gagawan yung planu at alang kabaldugan ing sablang daraptan yu. Ing mismung sarili yu ya ing sisiran yu!
12: Malaso kayung anti ding batung durulukan da ban gawan api at anting suksuk a maging abu.
13: Paburen yung damdaman da ring atyu king malapit at marayu ing depat ku at kilalanan da ing upaya ku.
14: Gagalgal la king takut ding makasalanan nang memalen ning Zion. Ngarang sasabi, Mengari ing kayatulan na ning Dios king aping mikakalukung alang kapupusan. Ninu kekatamu ing malyaring miligtas king aping anti kanyan?
15: Miligtas kayu nung sabian yu at daptan ing matulid. E yu gagamitan ing upaya yu king pamaglinlang karing pakakalulu at e kayu tatanggap suhul. E kayu makiabe karing magplanung makamate kalupang tau o darapat karing bage a e mayap.
16: Kanita mipala kayu at maging panatag a bili; anti kayu mong atyu kilub na ning matibe kuta. Mika sapat kayung pamangan at danum a inuman.
17: Pasibayu yeng akit ing metung a ari a manimunang mitmung dangalan king bansang mamabut king marayung lugal.
18: Maging anti na mung metung a paninap ing sadia yung takut karing dayuan a manyingil buis at karing ispia.
19: E yu na la akit pa kapilan man ding palalung dayuan a magsalita king amanung e yu aintindian!
20: Lumawe kayu king Zion, king siudad nung nu la gagampanan ding banal a selebrasyun. Lumawe kayu king Jerusalem! Metung yang payapang lugal a sukat panuknanganan! Mangari ya king metung a toldang pilmi pangatalakad, e la mababagut kapilan man ding tulus na at e la mapapatlud ding lubid na.
21: Ipakit na kekatamu ning Ginu ing ligaya na. Manuknangan tamu lele da ring malapad a ilug at batis, oneng alang malyaring maglayag kareti karing barku da ring kalaban.
2223: Mayala lang kabaldugan ding sablang layag at lubid da reting barku; e ra akuang miladlad! Samsaman mi ing sablang pibandian da ring kalaban a pakasandata. Milalu karakal ing pibandian inya manikua lang dake agyang ding lumpu. Ing Ginu mismu ya ing maging ari tamu; panimunan na katamu at ingatan.
24: Ala metung man a manuknangan king balen tamu a malyaring saingsing uli na ning kapanamdaman na at mipatawaran ing sablang kasalanan.