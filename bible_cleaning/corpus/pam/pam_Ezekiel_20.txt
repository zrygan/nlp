1: Kapulu nang aldo kanita ning kalimang bulan ning kapitung banua ning kekaming pangayugse. Dinatang la ding mapilan karing manimuna na ning balen ning Israel ban mangutang kanaku tungkul king kaburian na ning Dios, at linikluk la arapan ku.
2: Kanita migsalita ya kanaku ing Ginu .
3: Ngana, Anak ning tau, magsalita ka kareting lalaki at sabian mu karela king ing Ginung Dios sasabian na: Dinatang kayu bang mangutang tungkul king kaburian ku, e makanyan? Kabang aku ing mabie Dios, e ku paintulut ing makapangutang kayu kanaku king nanumang bage. Aku, ing Ginung Dios , ing migsalita.
4: Anak ning tau, makasadia na kang atulan mu la? Sulung, nung makanyan. Ipaganaka mu la karela ding bage makasumami a depat da ring makatua ra.
5: Sabian mu karela ing sasabian ku. Minie kung pangaku karela kanitang pinili ke ing Israel. Pepakilala ku ing sarili ku karela karin king Ehipto at sinabi ku karela: Aku ing Ginung kekayung Dios.
6: Kanita ku pengaku karela king ilako ku la Ehipto at idala king pinili kung gabun a mataba at labis-labis ing kabiayan.
7: Inutus ku karela king iyugse da la ring makasumaming idolo a pakamalan da, at king e ra dirinatan ing sarili da karing e tutung dios ning Ehipto, uling aku ing Ginung karelang Dios.
8: Oneng e ra ku pemintuan at tinanggi lang makiramdam. E da la inugse ding makasumami dang idolo ni sinuku ding dios ning Ehipto. Makasadia ku kanitang ipatakman karela ing bigsikan na ning kanakung mua karin king Ehipto.
9: Oneng e ku depat ita ban e ya milako dangalan ing lagyu ku, uling king durungutan da ring taung kayabe da belita ku king Israel king tairan ku lang lumual Ehipto.
10: At makanyan ku lang tinaid king paglual da Ehipto at dela ku la king disyerto.
11: Binie ku la karela ding kanakung tuntunan at tiru karela ding kanakung kautusan a munie bie king ninumang mamintu kareti.
12: Gewa ke ing pamangiling king Aldo ning Sabbath bilang tanda ning kasunduan mi ban ipaganaka karela king aku, ing Ginu , gawan ku lang banal.
13: Oneng agyang king disyerto selangsangan da na ku. Lebagan da la ring kautusan ku at tinggian da la ring tuntunan ku a babie bie king ninumang mamintu kareti. Lubus deng e ginalang ing Aldo ning Sabbath. Makasadia na ku kanitang ipatakman ku karela ing bigsikan na ning kanakung mua karin king disyerto at layun ku lang gisanan paten.
14: Oneng e ku depatan ita, uling ita ing munie alang dangalan king kanakung lagyu libutad da ring bansa a menakit kanaku kanitang tairan ke ing Israel king paglual na Ehipto.
15: Inya tapat kung pengaku karin king disyerto king e ku la idala king bansa a binie ku karela, ing mabandi at matabang gabun, ing pekamasanting a gabun.
16: Inya gewa ke ing pangakung ita uling tinggian da la ring kanakung tuntunan. Lebagan da la ring kanakung utus at e de ginalang ing Aldo ning Sabbath; birian da pa ing samban da la ring idolo da.
17: Makanyan man, melunus ku karela. Inari ku king lub ku king e ku la paten karin king disyerto.
18: Bagkus dininan ku lang babala ding kayanakan libutad da. Ngaku karela: E yu la tutuparan ding kautusan a gewa da ring makatua yu; e yu la pakiapusan a ugali ni dirinatan ing sarili yu king kapamilatan da ring karelang idolo.
19: Aku ing Ginung kekayung Dios. Pamintuan yu la ding utus ku at ding kanakung tuntunan.
20: Gawan yeng banal ing Aldo ning Sabbath ban maging tanda ne ning kasunduan tamu at ban ipaganaka na kekayu king aku ing Ginung kekayung Dios.
21: Oneng sinalangsang la naman kanaku detang kayanakan a deta. Lebagan da la ring kanakung utus at e da la pemintuan ding kanakung tuntunan a babie bie king kenu mang mamintu kareti. E de ginalang ing Aldo ning Sabbath. Makasadia na ku kanitang ipatakman karela ing bigsikan na ning kanakung mua karin king disyerto at paten ku la ngan.
22: Oneng e ku depatan ita, uling ita munie alang dangalan king kanakung lagyu libutad da ring bansang menakit kanaku inyang tairan ke ing Israel king paglual na Ehipto.
23: Inya ginawa kung aliwang taimtim a pangaku karin king disyerto. Tapat kung pengaku king iyugse ku la ngan karing miyayaliwang bansang dayuan.
24: Depatan ku iti uling tinggian da la ring kanakung tuntunan; lebagan da la ring utus ku; e de ginalang ing Aldo ning Sabbath at uling simban da la naman ding idolo a siyuan da ring makatua da.
25: Kaybat na nita, binie ku la ding utus a e mayap at ding tuntunan a e babie bie.
26: Pepaburen ku lang dinatan da ing sarili da karing mismung ain da, at pepaburen kung ibie da lang peka-ain ding pangane rang anak a lalaki ban parusan ku la; gewa ku iti ban ipakilala ku karela king aku ing Ginu .
27: Ngeni, anak ning tau, aku ing Ginung Dios , sabian mu karing Israelita nung nanung sasabian ku karela. Iti metung ya pang paralan na ning pamaglapastangan da kanaku ding makatua ra king kapamilatan na ning kataksilan da.
28: Dela ku la king gabun a pengaku kung ibie karela. Minie lang ain karing sablang ikit dang matas a bunduk-bundukan at berding tanaman. Pepamua da ku king kapamilatan da ring ain a karelang dilukan at king kapamilatan na ning alak a dela ra bilang ain da.
29: Kitang ku karela: Nanu la deting matas a lugal a kekayung pupuntalan? Inya manibat na kanita meyaus lang Ding Matas a Lugal.
30: Ngeni sabian mu karing Israelita ing kanakung sasabian: Baket kailangan pa ing daptan yu la naman ding kasalanan a depat da ring makatua yu, at paipagal kayung pupunta karing idolo da?
31: Angga man ngeni babie kayu namang regalu at dirinatan yu ing sarili yu karing idolo da ring makatua yu king kapamilatan na ning pamiyain yu karing anak yu bilang ain-a-durulukan king arapan da reting idolo. At ngeni ikayung Israelita lalapit kayu pa mu rin kanaku ban ikutang yu nung nanu ing kaburian ku! Kabang aku, ing Ginung Dios , ing mabie Dios, e ku paintulut ing makapangutang kayu kanaku tungkul king nanumang bage.
32: Inari yu na king lub yu king buri yu ing maging anti kayu karing memalen da ring aliwang bansa at samba karing dutung at batu. Oneng ita kapilan man e mapalyari.
33: Kabang aku, ing Ginung Dios , ing mabie Dios, ini ing pakatandanan yu: uli na ning kanakung mua dirinan da kayung babala king panibalan da kayu king mabayat a gamat at ning sabla kung upaya.
34: Ipakit ku kekayu ing kanakung upaya ampon ing kanakung mua potang tipunan da na kayung makapamisan at iyuli ibat karing miyayaliwang bansa nung nu kayu miyugse.
35: Idala da kayu king Disyerto da ring Bansa at karin da kayu atulan kaparusan.
36: Atulan da kayu antimo nung makananu ku lang inatulan kaparusan ding makatua yu karin king Disyerto ning Sinai, nganang sasabi ning Ginung Dios .
37: Pamahalan da kayung masalese at gawan da kayung mapamintu king kanakung kasunduan.
38: Ilako ku la libutad yu detang mapaglaban at makasalanan. Ilual ku la karing bansa nung nu la manuknangan ngeni, oneng e ku la paintulutan makapagbalik king bansang Israel. Abalu yu kanita king aku ing Ginu .
39: Nganang sasabi ning Ginung Dios , At ngeni, ikayung sablang Israelita, bahala na kayu king kekayung sarili! Sulung, sumuyu kayu karing kekayung idolo! Oneng ipauna ku kekayu king kaybat na nita aku ing pamintuan yu at patugutan yu neng lalapastanganan ing banal kung lagyu king kapamilatan na ning pamiyain yung ain karing kekayung idolo.
40: Ketang lugal a ita, king bunduk kung banal, ing matas a bunduk ning Israel, ikayung sablang memalen ning Israel samban yu ku. Tumula ku kekayu at panayan ku ing pagdala yu kung ain-sakripisyu, ding pekamasanting a ain at ding banal yung regalu.
41: Potang kaybat da na kayung alual karing bansa nung nu kayu miyugse at ikua da na kayung atipun makapamisan, tanggapan ku la ding ain-a-durulukan yu at akit da ring miyayaliwang bansa king aku banal ku.
42: Potang abalik da na kayu king Israel, king gabun a pengaku kung ibie karing makatua yu, akilala yu kanita king aku ing Ginu .
43: Kanita yu la aganaka ding sablang makarine bage a depat yu at nung makananu yung dinatan ing kekayung sarili. Masumami kayu king sarili yu uli da ring bage e mayap a depat yu.
44: Potang kimut ku ban idipensa ing dangalan ku, akilala yu ikayung Israelita, king aku ing Ginu , uling e da kayu tratusan anti ing mangaintulid karing bage manawang at e mayap a kekayung depatan. Ing Ginung Dios ya ing migsalita.
45: Migsalita ya kanaku ing Ginu .
46: Ngana, Anak ning tau, lumawe ka banda king mauli. Magsalita ka laban king mauli at sabian mu ing ula laban king gubat na ning mauli.
47: Sabian mu king gubat na ning mauli king makiramdam ya nung nanu ing sasabian na ning Ginung Dios Lawan mu, palto kung metung a api at silaban na la ding sablang tanaman a atyu keka, sagiwa la man o malangi. Alang bage makapatda kaniti. Mikalat ing api manibat king mauli angga king norti at panamdaman na ning metung at metung ing pali na ning api.
48: Abalu da ring sabla king aku, ing Ginu , ing maki pasari kaniting silab at ala metung mang makapatda kaniti.
49: Oneng ngakung tinutul, O Ginung Dios , e mu sa parapat kanaku ing anti kanyan! Sasabian na na ning metung at metung king maralas ku kanung magsalita king kapamilatan da ring bugtung.