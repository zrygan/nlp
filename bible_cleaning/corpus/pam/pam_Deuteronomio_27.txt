1: Kayabe da ring manimuna na ning Israel, minie yang utus i Moises karing memalen ning Israel. Ngana, Pamintuan yu la ding kautusan a babie ku kekayu ngening aldong iti.
2: King aldo a adalakitan yu ne ing Ilug ning Jordan at milub king gabun a babie na kekayu ning Ginung kekayung Dios, mitalakad kayung maragul a batu at sementuan yu la.
3: Isulat yu la karin ding sablang kautusan kabud miras kayu king gabun a babie na kekayu ning Ginung kekayung Dios, ing gabun a mataba at labis-labis king kabiayan, antimo ing pengaku na para kekayu ning Ginung Dios da ring makatua yu.
4: Inya kadalakit yu king Ilug ning Jordan, italakad yu la deting batung maragul king Bunduk ning Ebal, antimo ing iyutus ku kekayu ngening aldong iti. Sementuan yu la.
5: Gawa kayu namang altar karin king kapamilatan da ring batu para king Ginung kekayung Dios, oneng e kayu gagamit kasangkapan a bakal.
6: Gumamit kayung batu a e tinabas at king altar a gawan yu karin yu iyain ing ain yung sisilaban para king Ginung kekayung Dios.
7: Karin yu la naman paten at iyain ding ain-ning-pamisulusulu at karin yu la kanan miyabe-abe. Magpasalamat kayu arapan na ning Ginung kekayung Dios.
8: Isulat yu lang masalese karing batung italakad yu ding sablang kautusan na ning Ginung Dios.
9: Kaybat na nita, nganang sinabing Moises at ding pari karing sablang Israelita, Kapatad kung Israelita, magtahimik kayu at makiramdam. Ngening aldong iti meging memalen na kayu ning Ginung kekayung Dios,
10: inya makiramdam kayu at mamintu karing utus na at tuntun king sabian ku ngeni kekayu.
11: King aldo mu ring ita, nganang minie panabilin Moises karing memalen ning Israel,
12: Kaybat yeng adalakitan ing Ilug ning Jordan, ding tribung talakad king Bunduk ning Gerizim, potang mipasiag ya ing bendisyun karing tau, ila deti: Simeon, Levi, Juda, Isacar, Jose, at Benjamin.
13: Ding tribung talakad naman king Bunduk ning Ebal, potang mipasiag ing sumpa, ila deti: Ruben, Gad, Aser, Zebulun, Dan, at Neftali.
14: At king masikan a siwala, sabian da ring Levitang pari karing Israelita
15: Isumpa ya ing ninumang gagawang larawan o idolo, ing bage a makasumami king Ginu , at kaybat tatalakad ne king makasalikut a lugal.
: At ding sablang tau makibat la, Amen!
16: Isumpa ya ing taung alang galang kang tata na o ima na.
: At ding sablang tau makibat la, Amen!
17: Isumpa ya ing taung manalis muhun a tanda na ning gabun a bandi na ning kalupa nang tau.
: At ding sablang tau makibat la, Amen!
18: Isumpa ya ing ninumang mililili king daralanan na ning taung bulag.
: At ding sablang tau makibat la, Amen!
19: Isumpa ya ing ninumang magkaimut hustisia king dayuan, king ulila, at king babaing mebalu.
: At ding sablang tau makibat la, Amen!
20: Isumpa ya ing anak a lalaking makipangatawan kaninu man karing asawa nang tata na, uling iti kalapastanganan kang tata na.
: At ding sablang tau makibat la, Amen!
21: Isumpa ya ing ninumang makipangatawan king isanu mang animal.
: At ding sablang tau makibat la, Amen!
22: Isumpa ya ing ninumang makipangatawan king kapatad nang babai o kasing-ibpa na o kasing-indu na.
: At ding sablang tau makibat la, Amen!
23: Isumpa ya ing ninumang makipangatawan king katuangan nang babai.
: At ding sablang tau makibat la, Amen!
24: Isumpa ya ing ninuman king lihim makamate kalupa nang tau.
: At ding sablang tau makibat la, Amen!
25: Isumpa ya ing ninumang paupang salapi ban makamate taung alang kasalanan.
: At ding sablang tau makibat la, Amen!
26: Isumpa ya ing ninumang e mamintu kareting kautusan.
: At ding sablang tau makibat la, Amen!