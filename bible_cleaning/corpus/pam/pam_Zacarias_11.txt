1: Lebanon, ibuklat mu la ding pasbul mu,
: ban ing silab akua nong gisanan ding kekang tanaman a sedro!
2: Manangis kayu at ngulangul, ikong tanaman a sipres;
: miragsa na la ding tanaman a sedro;
: mekutud na la detang makayamang tanaman!
: Manangis kayu at managulele, O tanaman a ensina ning Bashan,
: uling megisan neng mekutud ing makapal a kagubatan!
3: Ding pamuntuk manangis lang e makanyan-kanyan,
: uling karelang ligaya mewala na ngan!
: Pakiramdaman yu ing galeung ding leon;
: ing kagubatan a karelang tuknangan
: king Jordan mewala ya!
4: Ngana kanaku ning Ginung kakung Dios, Pakiapusan mu ing gagawan na ning pastul ding tupang malapit nang makatat.
5: Papaten da la ring maniali kareti at makanyan man e la mipaparusan. Pisasali ra ing karni at ngarang sasabi, Salamat king Ginu ! Mibandi ta na ngeni! Pati ding mismung pastul da e la malulunus karela.
6: Ngana ning Ginu , E ku ne lunusan pa ing ninuman king yatu. Aku mismu ing mibili karing memalen king gamat da ring sasakup karela. Siran de reting pamuntuk ing yatu, at e ku la iligtas ding tau king upaya da reting pamuntuk.
7: Inupahan da ku detang maniali at mamisaling tupa, at meging pastul ku karing tupang malapit nang makatat. Kinangwa kung aduang tukud: pemalagyuan keng Mayap a Pilubluban ing metung at ing kadua Pamisasanmetung. At kanaku yang pistulan ing kawan.
8: Milako ku kapibabatan karing atlung pastul a masama kanaku. At kilub na mu ning pabulan tinabi ku la.
9: Kanita sinabi ku king kawan, E yu na ku maging pastul. Mate ne itang sukat mate, at malipul ne itang sukat malipul. Mipapatayan la ding mitagan.
10: Kaybat na nita, kinua ke ing tukud a mipamalagyuan Mayap a Pilubluban at pikli ke ban makalis ya ing kasunduan a gewa ning Ginu karing aliwang bansa.
11: Inya king aldong ita mebura ya ing kasunduan. Lalawan da ku ding maniali at mamisaling tupa, at balu ra king magsalita ya ing Ginu king kapamilatan na ning depat ku.
12: Ngaku karela, Nung bisa kayu, ibie yu la ding sueldu ku. Nung e kayu bisa, kekayu na la. Inya beyaranan da kung atlung pulung pirasung pilak bilang sueldu ku.
13: Oneng ngana kanaku ning Ginu , Ibaldug mu la den king kaban ning Templo. Inya dela ku la ding atlung pulung pirasung pilaking matas diling alaga a isipan dang katulid kuat bildug ku la king kaban ning Templo.
14: Kaybat pikli ke ing kaduang tukud, itang mipamalagyuan Pamisasanmetung at mepatlud ing pamisasanmetung na ning Juda at Israel.
15: Kanita ngana kanaku ning Ginu , Misan pa pakiapusan mu ing gagawan na ning metung a pastul, oneng ing pakiapusan mu ngeni ya ing pastul a alang kabaldugan.
16: Tinuldu kung metung a pastul a manibala king kanakung kawan, oneng e na la pagmalasakitan detang atyu king panganib ni panintunan detang mababating; e na la uluan detang mesugat ni pakanan detang mitagan. Bagkus ing daraptan na ya ing kakanan ne ing matabang dili karing tupa at tutuklapan na la ding kuku da.
17: Makalunus ing mapalyari king alang kabaldugan a pastul a ita! Pepaburen na la ding tupang papastulan na. Lubus nang siran ning gera ing kayupayan na. Langi ya ing takde na at mabulag ya ing wanan nang mata.