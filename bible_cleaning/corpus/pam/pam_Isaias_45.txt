1: Pinili ne ning Ginu i Ciro ban maging ari.
: Tilduan ne ning Ginu ban sumakup karing bansa;
: tiburan ne ban lubasan la ding ari king upaya ra;
: ibuklat na la ning Ginu ding pasbul dalan ding siudad para king pinili na.
: Ngana ning Ginu kang Ciro,
2: Aku mismu ing misadia king kekang dalanan;
: patagan ku la ding bunduk at bunduk-bundukan.
: Ding pasbul dalan a tangsu kaku lang lasakan,
: at siran ding tarangkang bakal.
3: Ibie ku la keka ding pibandian karing maralumdum dang lihim a pisisinupan.
: Akilala mu kanita king aku ing Ginu ,
: at king ing Dios ning Israel inaus na ka king lagyu mu.
4: Ausan da ka ban saupan me ing Israel a kakung talasuyu,
: ing balen a pinili ku.
: Dininan da kang maragul a dangalan,
: agyamang ala kang balu tungkul kaku.
5: Aku ing Ginu ; ala nang aliwa pang dios subali kaku.
: Ibie ku keka ing sikanan a kekang kailangan
: agyamang kaku ala kang kabaluan.
6: Iti kakung daptan ban ing balang tau
: ning mabilug a yatu
: akilala na king aku ing Ginu ,
: at king ala nang aliwa pa subali kaku.
7: Lalalangan ku ing sala at dalumdum;
: parala kung kanawan at kapamahakan.
: Aku, ing Ginu , ing darapat kareti ngan.
8: Miparala kung tagumpe anting uran ibat banua;
: mibuklat ya ing yatu ban iti tanggapan na,
: at mag-ari ing kalayaan at ing katuliran.
: Aku, ing Ginu , ing darapat kaniti ngan.
9: Ing waring kapsang kuran mangangas yang makitua king ginawa,
: ing kuran a kalupa da ring aliwa?
: Ing waring kapsang kuran kutnan ne ing mangawa nung nanung gagawan na?
: Ing waring kapsang kuran magreklamu ya king ing mangawa kulang ya pangamat?
10: Atin waring metung mu mang mangangas magsalita karing pengari na,
: Obat makanyan yu kung gewa?
11: Ing Ginu , ing banal a Dios ning Israel,
: itang miyuyubug king datang a panaun, sasabian na
: Ala kang matulid mangutang tungkul karing kakung anak
: o sabian kaku itang sukat kung daptan!
12: Aku itang ginawa king yatu,
: at linalang karing tau ban karin manuknangan.
: King kakung upaya lidlad ku la ding banua;
: ing aldo, bulan, at ding batuin atyu la ngan lalam kung upaya.
13: Aku mismu ing misubung kang Ciro ban kimut ya,
: ban ing kakung parasan tuparan na at itulid ing sabla.
: Kakung tuliran ing balang dalan a dalanan na.
: Italakad ne at larinan ing siudad kung Jerusalem,
: at ibulus ing mebihag kung balen.
: Ala metung man ing menupa o minie suhul ban iti daptan na.
: Ing Ginung Mayupaya migsalita ya.
14: Ngana ning Ginu king Israel,
: Ing pibandian ning Ehipto at ning Etiopia maging bandi mu
: at ding maragul nang lalaki ning Seba maging ipus mu la;
: makatanikala lang tuki keka.
: Duku la keka at karelang sabian;
: Ing Dios atyu keka; ya mung bukud ing Dios.
15: Ing Dios ning Israel a magligtas karing memalen na,
: Dios yang papampan na ing sarili na.
16: Detang sablang gagawang idolo mangapakarine la ngan;
: mibili la ngan king kabiguan.
17: Oneng linigtas ne ning Ginu ing Israel;
: ing tagumpe na manatili kapilan man;
: e na la mibili ding memalen na king alang dangalan.
18: Lelangan na la ning Ginu ding banua;
: ya kabud ing Dios!
: Ya ing miyubug at linalang king yatu;
: gewa neng matatag at manatili.
: E ne lelangan alang kabaldugan,
: nune lugal ya para panuknanganan da ring tau.
: Ya ing sasabi, Aku ing Ginu
: at ala nang aliwa pa subali kaku.
19: E ku migsalita king makalihim
: o selikut ing kakung parasan.
: E ku pekiduang karing memalen ning Israel
: ing panintunan da ku king karinan a alang kabaldugan.
: Aku ing Ginu at ing katutuan yang kakung sasabian;
: ibubulalag ku itang makatuliran.
20: Ngana ning Ginu ,
: Me ko keni, mitipun kayu ikong memalen ning yatu,
: ikong sablang mitagan king pangabagsak ning kayarian;
: iyarap yu ing sarili yu para king pamaglitis!
: Ding taung pidala-dala da la ring idolo rang dutung,
: at manalangin karing kikilalanan dang dios a e naman makapagligtas karela.
: Ala lang bitasang balu deting tau!
21: Me ko keni at iyarap ing kasu yu king husgadu;
: paburen lang mikukutnanan ding midimanda.
: Ninu king milabas a panaun ing sinabi king bage mapalyari?
: Aliwa wari aku, ing Ginu , ing Dios a magligtas king balen na?
: Ala nang aliwa pang dios subali kaku.
22: Mibalik na kayu ngeni kaku at miligtas kayu,
: ikong memalen king mabilug a yatu!
: Aku mu ing bukud a Dios at ala nang aliwa pa.
23: Katutuan ing pengaku ku at iti e mibayu.
: Ing kakung pengaku taimtim kung tuparan.
: Ing balang metung lumapit ya at duku arapan ku,
: at isumpa nang maging tapat ya kaku.
24: Karelang sabian king bukud mung king kakung kapamilatan
: karin mayakit ing tagumpe at sikanan;
: oneng ding sablang masama kaku karelang tanggapan ing kamarinayan.
25: Aku, ing Ginu , kaku lang iligtas ding sablang lahi nang Israel,
: at kaybat aku ing purian da.