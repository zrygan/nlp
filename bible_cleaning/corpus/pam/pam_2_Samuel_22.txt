1: Kinta neng David iting kanta king Ginu inyang linigtas ne ning Ginu karing gamat nang Saul at karing aliwa na pang kalaban. Nganang migkanta
2: Kaku ing Ginu anti yang batung maragul a e mauugun;
: anti yang matibe pader a babie kaligtasan. Kaku ing Ginu anti yang batung maragul a e mauugun. 22:2
3: Ing kakung Dios batu ya waring pagsantungan a mimingat kaku,
: at mengari yang kalasag kaku.
: Ya ing kakung talapagligtas;
: ingatan na ku at liligtas king karahasan.
4: Purian ya ing Ginu , at keya maus ku
: at miligtas ku karing sabla kung kalaban.
5: Kaku makapadurut na la ding alun ning kamatayan,
: lulumud da na ku king kalalaman.
6: Miras ku king bingit ning kamatayan;
: atyu na ku king oras ning kawakasan.
7: Kaniting gipit kung kabilian,
: ing Ginu ya ing kakung delungan;
: king templo na kakung siwala dimdam na,
: kakung saingsing miras king panamdam na.
8: Kanita ing yatu ginalgal ya,
: ding asias ning banua meugun la,
: at minayun uling mua ya.
9: King arung na asuk ing linual,
: at king asbuk na aping mikakalabkab;
: ya ing panibatan ning mibabayang uling.
10: Pepadukuan ne ing banua at saka ya tinipa,
: king makapal a ulap karin la makatuklu ding bitis na.
11: Sinake ya ketang kerubin,
: at mabilis sinulapo makasake karing pakpak ning angin.
12: Gewa neng pampan na ing dalumdum,
: at ing gewa nang tolda ya ing ulap a matuling a magdalang uran.
13: King salang maslag a atyu arap na bayang uling milalablab la.
14: Ibat banua duldul ing kalupa na
: inyang migsalita ya ing Dios a Mayupaya.
15: Bignus na lang paslu na,
: at kalaban mikalat la;
: king kislap ning kildap misambulat la.
16: Ing kalalaman ning dagat linto ya,
: at ding asias ning yatu meyakit la,
: inyang sebianan na lang kalaban na king mua na.
17: Ing Ginu tinando ya ibat banua,
: at saka na ku inabut,
: layun na kung sinaka ibat king kalalaman ning dagat.
18: Linigtas na ku king mayupaya kung kalaban;
: karing kalaban a mas masikan kaku.
19: Lisuban da ku king aldo ning kakung kabiguan;
: oneng iningat na ku ning Ginu .
20: Liwal na ku't dela king malualas a lugal;
: linigtas na ku uling tutu na kung kaluguran.
21: Inablasan na ku ning Ginu uli ning kakung katuliran;
: dininan na kung galal
: uling malinis lang kakung gamat.
22: Ing utus ning Ginu kakung tiparan;
: e ke peinggulutan ing Dios.
23: Kautusan na e ku la kelinguan,
: at kapilan man e ku la lebagan.
24: Ala kung kapintasan king arapan na;
: apangilagan ku ing pamaniapat kasalanan.
25: Inya ing Ginu inablasan na ku
: uli ning mayap kung dapat,
: uli ning malinis ku king arapan na.
26: Ginu , tapat ka karetang tapat keka; karetang keka e magkulang,
: karela e ka naman magkulang;
27: karing malinis, papakit mu ing kekang kalinisan,
: oneng karing e mayap, mabagsik na ka man.
28: Liligtas mu la ding taung mapagpakumbaba,
: oneng ding palalu keka lang bababa.
29: Ika, O Ginu , ing sulu ku,
: tatabi mung dalumdum king kakung daralanan.
30: Uli mu sambutan ku lang kakung kalaban,
: at uli na ning kakung Dios pader kaku yang alundagan.
31: Iting Dios dapat na ganap la;
: ayasahan lang amanu na.
: Ing Ginu kalasag ya karetang magsantung keya.
32: Atin pa waring Dios nung e mu ing Ginu ?
: Atin pa waring batung mabie nung e mu ya?
33: Iting Dios ya ing matibe kung santungan;
: leko na ing panganib king kakung daralanan.
34: Bitis ku gewa mong kasing bilis da ring king usa;
: tetagan mu kakung talakad karing lugal a matas.
35: Gamat ku keka lang sinane king pamakilaban,
: at kaku yang ayabit agyang pana yang bakal.
36: Kekang ingat kaku binie mu,
: at ing kekang saup degul na ku.
37: Kakung daralanan keka yang pinatag,
: ban bitis ku e la mitalusad.
38: Penagal ko ding kalaban, at simbut ku la ngan;
: e ku tinuknang anggang e ko agisan.
39: Pete ku la ban e na la makabangun pa,
: at king kakung arapan miragsa la.
40: Dirinan mu kung sikanan king kakung pamakilaban,
: at tagumpe karing kakung kalaban.
41: Kakung kalaban pepaurungan mo ngan;
: masama kaku, kaku la ngang gisan.
42: Linawe lang saup, oneng e la menakit;
: minaus la king Ginu , oneng e no pekibatan.
43: Linaso ku la,
: at meging anti lang alikabuk;
: demusak ku lang anting burak karing dalan.
44: Linigtas mu ku karing rebelding kakung tauan,
: at pepanatilian mung kaku lang pag-arian ding sablang balen;
: ding taung dayuan kaku la ngening sasakupan.
45: Kabud damdaman da ku, agad lang mamintu;
: aliwang bansa gagalgal lang magsaria kaku.
46: Dakal lang dayuan ding menimutla;
: gagalgal lang linual karing karelang kuta.
47: Mabie ya ing Ginu !
: Purian ya ing mimingat kaku!
: Ipasiag ing kayapan ning mayupayang Dios a magligtas kaku!
48: Ing Dios ya ing mablas karing kakung kalaban,
: at ding tau kaku na la pepailalam.
49: Liligtas na ku karing kakung kalaban;
: karing kalaban pepagtagumpen na ku,
: segipan na ku karing tampalasan a tau.
50: Inya libutad ding bansa,
: Ginu , ikang kakung purian,
: kekang lagyu kaku yang pagkanta.
51: Mangaragul a tagumpe ing babie na king ari na;
: papakitanan neng manatiling lugud ing pinili na,
: i David, at ding lahi na king kapilan pa man.