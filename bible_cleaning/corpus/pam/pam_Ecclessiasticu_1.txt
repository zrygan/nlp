1: Ibat ngan king Ginu ing sablang kabiasnan,
: at atyu king Dios king kapilan pa man.
2: Ninu mo ing makabilang king patak ning uran o king balas ning pampang?
: Ninu ing makabilang karing aldo ning alang kapupusan?
3: Ninu ing makasukad king katas ning banua?
: Ninu ing makasukad king lualas ning yatu?
: Ninu ing makataruk king lalam ning dagat?
: Ninu ing makasaliksik pakibat kareting kutang?
4: Atyu ne ing Kabiasnan bayu melalang ing sabla,
: at pati na ing pamanalastas.
6: Kaninu mipasiag ing penibatan ning Kabiasnan?
: Ninu ing makaintindi karing malalam nang paralan?
8: Atin mung bukud metung a biasa,
: at sukat tamung talakad arap ning tronu nang luklukan a ating kagalangan.
9: Ing Ginu ya ing linalang king Kabiasnan;
: ikit na at kilala na ing ulaga na,
: inya tigtug na ing sablang Kabiasnan king sabla nang lelangan.
10: Minie yang Kabiasnan king metung at metung,
: oneng labis-labis ing binie na karetang lulugud king Ginu.
11: Ing maki takut king Ginu ya ing dangalan na;
: tula at ligaya ing mikorona king bie na.
12: Ing takut king Ginu ya ing babie tula king pusu;
: keka munie yang tula at ligaya ampon makabang inawa.
13: At king katataulian ning bie mu ing sabla maging mayubu.
: Bendisyunan na ka ning Ginu king aldo ning kamatayan mu.
14: Ing takut king Ginu ya ing mumunang lakbang ban kamtan ing Kabiasnan.
: Miyabie na ing Kabiasnan karetang tapat bayu la pa mipanganak.
15: Menuknangan ne ing Kabiasnan manibat na kanitang minuna,
: at ding anak a mibait karing daratang a panaun manalig la king Ginu.
16: Ing takut king Ginu ya ing ganap a Kabiasnan;
: pakabsian na ka karing mayap nang bunga,
17: katmuan ne ing kekang bale at kamalig
: karing mayap a bage.
18: Ing takut king Ginu ya ing korona ning Kabiasnan
: a maniampagang kapayapan, at masanting a pamikakatawan.
19: Anti ing patak ning uran, babie yang beluan at pamanalastas,
: at parangalan na la detang pailalam king upaya na.
20: Ing takut king Ginu ya ing yamut ning Kabiasnan;
: ding sanga na bie lang makaba.
22: E makatuliran ing mua kang alang sangkan; idala na ka mu king kasiran.
23: Manaya ka at mibata at kaybat tumula ka uling menaya ka at mibata.
24: E ka magsalita nung e pa oras, at mapuri ka uli na ning ulaga ning kekang pamanaguanta.
25: Ing Kabiasnan ya ing talaingat karing mayap a aral a babie da ring kasebian, oneng pawang kalapastanganan ing balu da ring makasalanan tungkul king kabanalan.
26: Nung bisa kang mabiasa kailangan ing pamintuan mu la ding utus ning Ginu, at ya naman dinan na kang labis-labis a Kabiasnan.
27: Kabiasnan at beluan ing takut king Ginu. Tutula ya ing Ginu king katapatan at kapakumbaban.
28: E mu lalako ing takut mu king Ginu; samban me king mabilug mung pusu.
29: Mingat ka king pamagsalita mu at e ka magkunwari karing tau.
30: E me tatas ing sarili mu, uling pota mibagsak ka at mipakarine. Ibulalag na ning Ginu ing lihim a sasalikut mu at pamakarine na ka arapan da ring dakal a tau king sinagoga, uling e ka dinatang karin a maki kagalangan king Ginu, nune mitmu yang pamagkunwari ing pusu mu.