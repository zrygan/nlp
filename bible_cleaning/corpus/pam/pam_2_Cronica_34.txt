1: Walu yang banua i Josias inyang meging ari ya king Juda, at mig-ari ya king Jerusalem kilub ding atlung pulu't metung a banua.
2: Depat nang Josias itang katanggap-tanggap king Ginu . Tikian na ing mayap nang alimbawang Aring David a makatua na; e ya linisia king dalan a tiru na ning Ginu .
3: King kawalung banua na ning pamag-ari na, agyang anak ya pa kanita, sinuyu neng mitmung katapatan king Dios ning makatua nang i David. King kalabing aduang banua ning pamag-ari na, pegumpisan na lang leko king Jerusalem ding lugal a pisasamban da ring paganu, ding larawan ning diosang i Asera, ding dinukit a rebultu at larawan.
4: King utus na, lesak da la ring tauan na ring altar nang Baal at lesak da la ring altar a pidurulukan insenso. Linaso da lang mapinung-mapinu ding larawan nang Asera at ding rebultu. Kaybat, silbag dang anting alikabuk karing kutkutan da ring sinamba at minain karela.
5: Silaban na la ding butul da ring paganung pari king babo da ring altar nung nu la sinamba. King depat na alinis neng pasibayu ing Juda at ing Jerusalem.
6: Makanyan munaman ing depat na karing mengalasak a siudad ning Manase, Efraim, at Simeon, at angga na king Neftali dane norti.
7: Lesak na la ding altar at ding larawan nang Asera, linaso na lang mapinu ding rebultu, at pemirasung mangalati ding altar a pidurulukan insenso king kabilugan nang bansa ning Israel. Kaybat na nita, mibalik ne king Jerusalem.
8: Inyang kalabing walung banua na ning pamag-ari nang Josias, kaybat neng alinis ing bansa at ing Templo, agpang king aduan ning kautusan, tinubud ne i Safan a anak nang Azalia at i Maaseia, ing gobernador ning Jerusalem, at i Joa a anak nang Joahaz a matas a katungkulan karing opisyal ban larinan ya ing Templo ning Ginung Dios.
9: Minta la kang Hilkia, ing matas dili katungkulan karing pari, at binie da la ring salaping atipun da ring Levitang bante karing pasbul ning Templo. Ibat la ding salapi karing memalen na ning Manase, Efraim, at karing aliwa pang tau Israel at karing tau Juda, Benjamin, at Jerusalem.
10: Inintriga da la ring salapi karing lalaking miyatasan maglarin king Templo ning Ginu , at binie da na la man
11: karing kalpinteru, at aliwa pang magobra ban saliwan da la ring batu at dutung a gamitan paglarin king gusaling pepaburen dang mesira ding ari na ning Juda.
12: Megobra lang mitmung katapatan ding talapagobra. Ding menibala king obra da ila ding Levitang i Jahat, i Obadias ning pamilya nang Merari, i Zacarias, at i Mesullam ning pamilya nang Kohat. Mangagaling la ngan manigtigan karing musikang instrumento ding Levita.
13: Ding aliwa namang Levita ila ding mika pakibatan king pangadala ding materialis at pamanibala karing magobrang miyayaliwa gagawan. Migsilbi lang talapaglista o bante ding aliwa.
14: Kabang lulual da la ring salapi king pisisinupan king Templo ning Ginu , ikit neng Hilkia a pari ing libru ning Kautusan a binie na ning Ginu king kapamilatan nang Moises.
15: Nganang Hilkia kang Safan a kalihim, Ikit ke king Templo ning Ginu ing libru ning Kautusan. Binie ne iti kang Safan,
16: at dela na ne man Safan king ari. Nganang minie ulat king ari, Arapat mi na ngan pu ing pagawa yu.
17: Ikua mi na la ding salaping makasikap king Templo ning Ginu at inintriga mi la karing magobra at karing talapanibala.
18: Ngana pang sinabi, Atin ya pung binie libru kanaku i Hilkia. Binasa neng Safan ing libru king arapan ning ari.
19: Inyang dimdam na ning ari ing amanung mababasa king Kautusan, ginabak na ing susulud nang imalan uli ning lungkut.
20: Inutus na kang Hilkia, kang Ahikam a anak nang Safan, kang Abdon a anak nang Micaia, kang Safan, ing kalihim, at kang Asaia, ing talasuyu na ning ari, ing maniawad lang turu king Ginu .
21: Ngana karela, Ikutang yu king Ginu para kanaku at para karing taung manuknangan king Israel at Juda nung nanu ing kaugnayan na ning librung meyakit. Talagang mua ne ing Ginu kekatamu uli na ning e la memintu ding makatua tamu karing utus na; e la mibiebie agpang king makasulat keting libru.
22: King utus na ning ari, minta ya i Hilkia at ding aliwa pa king babaing propetang i Hulda a asawa nang Sallum, ing anak nang Tikva a anak nang Haras a talaingat imalan at manuknangan king bayung tatag a balen ning Jerusalem. Belita ra ing milyari.
23: At ngana ning babaing propetang i Hulda karela, Oyni ing pasabi na ning Ginu , ing Dios ning Israel, ketang mitubud kekayu
24: Parala kung kapahamakan king lugal a iti at karing memalen na. Matupad ngan ing sablang sumpa a mebasa king libru king arapan ning ari ning Juda.
25: Uling likuan da ku ding tau at dinuluk lang insenso para karing aliwang dios a gewa da ring gamat da. Pepamua da ku uli na ning pemaniapat da at ala nang makasabat pa king alang tuknang a parusang ipagpa ku karela.
26: Sabian yu king ari na ning Juda a mitubud kekayu para mangutang king Ginu , Oyni ing sasabian na ning Ginu , ing Dios ning Israel, tungkul karing amanung dimdam yu
27: Uling mekiramdam ka at migpakumbaba arapan ku inyang dimdam mu ing sinabi kung laban king lugal at karing manuknangan, ginabak mu ing susulud mung imalan at menangis ka. Dimdam ku ing panalangin mu.
28: Paintulutan ku ing mate kang payapa. E mu na akit pa ing kapahamakan a ipagpa ku king lugal at karing taung manuknangan keti.
: Migbalik la kang Aring Josias ding tubud a darala da iting mensahi.
29: Pepayaus na la ngang Aring Josias ding manimuna na ning Juda at ning Jerusalem
30: at miyabe-abe lang linub king Templo ning Ginu a kayabe da ring pari at Levita at ding sablang memalenkalulu at mabandi. Binasa ne karela ing mabilug a libru ning kasunduan a meyakit king Templo ning Ginu .
31: Tinalakad ya ketang paglugalan ning ari at ginawa yang kasunduan king Ginu king tuparan na la king mabilug nang pusu at kaladua ding sabla nang kautusan at tuntunan.
32: Kaybat na nita, pepangakuanan na la ngan ding sablang memalen na ning Jerusalem at Benjamin king sukat dang pamintuan ing sablang kautusan a makasulat king librung mebasa. At memintu la ding memalen na ning Jerusalem, agpang king kasunduan a gewa ra king Dios, ing Dios da ring makatua da.
33: Deyu na la ngan Josias king mabilug a Israel ding sablang bage makasumami king Dios. Inutus na karing sablang atyu Israel ing sumuyu la king Ginung karelang Dios, ing Dios da ring makatua da. At memintu la ding memalen king kekaban ning bie nang Josias.