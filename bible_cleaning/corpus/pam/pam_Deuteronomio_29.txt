1: Ila deti ring pakiduang na ning kasunduan ning Ginu a inutus na karing Israelita king kapamilatan nang Moises karin king Moab. Karagdagan ya iti ketang kasunduan a gewa na karela karin king Bunduk ning Horeb.
2: Inaus na lang mitipun Moises ding sablang Israelita at kaybat ngana karela, Ikit da mismu ding mata yu ing sablang depatan na ning Ginu king ari na ning Ehipto, karing tauan na, at king mabilug dang bansa.
3: Ikit yu ing maragul nang upaya ning Ginu , ding tanda, at bage pagmumulalan a depat na.
4: Angga man ngeni e na kayu pa dininan kaisipan ban aintindian yu, mata ban akit yu o balugbug ban damdaman yu.
5: Penimunan da kayu king disyerto kilub ding apat apulung banua; e melaun ing imalan yu at e la mepudpud ding sandalyas karing bitis yu.
6: E kayu mengan tinape at minum danum o alak, oneng dininan na kayu ning Ginu king kailangan yu ban abalu yu king ya ing Dios yu.
7: Inyang miras tamu keting lugal a iti, lisuban na katamu at lebanan ning Aring Sihon ning Hesbon at i Aring Og ning Bashan, oneng simbut ta la.
8: Sekupan ta ya ing gabun da at binie tamu karing tribu nang Ruben, Gad, at king kapitna na ning tribu nang Manase.
9: Inya tuparan yu la ding pakiduang na niting kasunduan ban mibendisyunan ing sabla yung daraptan.
10: Atyu kayu ngan ngeni keti makatalakad arapan na ning Ginung kekayung Dios a abe ding manimuna ning balang tribu, ding makatua, ding mamuntukan, ding sablang lalaki,
11: ding anak yu at asawa ampon ding dayuan a makipamalen kekayu a talasibak dutung at maniaklung danum para kekayu.
12: Atyu kayu keti ban mangaku at pailalam king aduan na ning kasunduan ning Ginung kekayung Dios.
13: King kapamilatan na niting kasunduan, ikayu ing maging memalen nang pinili manibat ngening aldong iti. At ya ing maging Dios yu, antimo ing pengaku na karing makatua tamung i Abraham, Isaac, at Jacob.
14: E ya mu para kekayung atyu keti iting kasunduan,
15: nune para kareta ya namang alayu keti at karing anak yung mangabait.
16: Balu yu nung nanung uring bie ing delanan tamu king bansa ning Ehipto at karing bansa a lebasan tamu king pamaglakbe tamu.
17: Ikit yu la ding makasumami rang idolo a megawa king dutung, batu, pilak, at gintu.
18: Inya mingat kayu uling pota atin kekayung lalaki o babai o pamilya o tribu a atyu ngeni keti a painggulut king Ginung kekatamung Dios king kapamilatan na ning pamanyamba at pamaniuyu kareting kikilalanan dang dios da reting aliwang bansa. Pota mangari iti king metung a tanaman a daragul at kaybat lasun ya at mapait la ding bunga na.
19: Ngening dimdam yu na la deting pakiduang ning kasunduan at kaybat atin kekayu a matulang sabian na king lub na, E ku numanu balang agyang pang daptan ku itang sabla kung buring daptan. Iti ing panibatan na ning kasiran yumayap la man o e mayap.
20: E ne patawaran ning Ginu ing taung makanyan a kaisipan, nune mikaluku ing mua na at dugpa la ding sablang sumpa a misulat keting libru at lubus yang masintang.
21: Ikalilua ne ning Ginu karing tribu na ning Israel ban parusan, agpang karing sumpang misulat keting libru na ning kautusan ning Ginu .
22: Akit da ring mibait a lahi, ding anak kaybat yu, at ding dayuan a menibatan karing marayung lugal ing kasiran at kasakitan a pepagpa na ning Ginu king kekayung gabun.
23: Akit de ing gabun a mesilab king asupri at timbunan na ning asin, inya alang nanumang mabibie karin. Mangari ya ing gabun yu king siudad ning Sodoma, Gomorra, Adma, at Zeboiim a lesak na ning Ginu uli na ning mikaluku ing mua na karing memalen da.
24: Ngara kanitang mangutang ding sablang tau ning yatu, Obat makanyan ing depat na ning Ginu keting lugal? Obat mimua yang e makanyan-kanyan?
25: Ngara namang makibat ding aliwa, Uling linabag la king kasunduan da king Ginu , ing Dios da ring makatua da, at ing milual karela king Ehipto.
26: Sinamba la at sinuyu karing aliwang dios a e ra kakilala agyang bawal karela.
27: Inya mikaluku ing mua na ning Ginu karela, at pepagpa na la ring parusa a misulat keting libru.
28: E mu ita ing depat na ning Ginu karela; king mua nang alang kalupa leko na la king gabun da at inugse king aliwang bansa. Atyu la ngeni karin.
29: Ating bage milihim at bukud lang mangaintulid king Ginung kekatamung Dios, oneng itang mihayag mangaintulid kekatamu at karing kekatamung anak ban makapamintu tamu karing kautusan king kapilan pa man.