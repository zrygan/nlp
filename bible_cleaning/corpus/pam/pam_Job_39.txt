1: Balu mu nung kapilan la mibabait ding malyap a kambing da ring bundok?
: Linawe mu na la deng usa neng manganak la?
2: Balu mu nung nu la anti kaluat king atian ning gaindu ra bayu la miganap?
: Balu mu ing panaun nung kapilan la miramdam?
3: Balu mu nung kapilan la durukung mababa
: ban ibait da lang anak da?
4: Karing kagubatan la daragul at sisikan,
: at kaybat mako la at e na magbalik pa.
5: Ninu ing minie kalayaan karing asnong malyap?
: Ninu ing mibulus kareng asnong mabilis?
6: Binie ke karela ing ilang ban maging karelang tuknangan,
: at peintulutan karing gabun a malat manuknangan.
7: Pangilagan da la ding siudad a masigla,
: ala namang makapatunud karela ban gamitan king pamagobra.
8: Karing bunduk karin la manintun apangan da;
: karela lang kakanan ding sagiwang bulung.
9: Makasadia ya mo kayang magobra para keka ing malyap a baka?
: Bisa ya mo kayang kabukas ya king kekang kuadra?
10: Amanehu me kaya king lubid ban apaniarul mia?
: O apaguliut me kaya ing balsa king kekang taldawa?
11: Apanaligan me kaya uli ning maragul nang sikanan,
: at ayasahan meng gawan na ing kekang mabayat a obra?
12: Ayasahan me kayang iyuli na ing kekang pinupul,
: at idala na ing mepalut manibat king lugal ning pidadaran?
13: Matikas lang mamayagpag ding pakpak ning ayup a ostrich,
: oneng den kaya pakpak lang magdalang lugud?
14: Uling lalakuan na la ding ebun na king gabun,
: at panayan na karin ing tanggap lang pali.
15: E na pakibalak king karing bitis madamusak la
: o balbalan da la ding malyap a animal.
16: Ketang pangimut na ding ebun balamu e no bandi,
: ala yang malasakit agyang masayang ing kapagalan na.
17: Ita makanyan uling ing Dios gewa neng mangmang;
: e ne dininan kabiasnan.
18: Oneng potang magumpisa yang mamulayi
: kaylian nia mu ing kabayu, at ing makasake na.
19: Ika wari, Job, ing minie sikanan king kabayu?
: At king buak nang makaba king tundun ika wari ing minie?
20: Uli mu wari inya makalundag yang anting durun,
: at potang gagaleung ya karing tau sindak naman ing ipasari na?
21: Kukudkud na lang patus na king kapatagan;
: king mabilug nang sikanan mamirapal yang munta king labanan.
22: Ing takut kaylian na king nanuman e ya manginayang,
: at alang pataram a makapaurung.
23: Kalakalaksing la at kikislap
: ding armas da ring pakasake karela.
24: Maki bigsikan at kamua yang pupulayi;
: katiup da ring trumpeta kabayu e ne makapaindatun.
25: Gagaleung ya karing balang tiup ding trumpeta;
: marayu ya pa ing labanan ababau na na,
: daramdaman na ing kulisak nang utus ding opisyal.
26: Uli na wari ning kekang kabiasnan inya balawe matas ya sulapo,
: at kaladlad ding pakpak na papuntang mauli ing sulapo na?
27: Panayan na pa wari ning agila kekang utus bayu sulapo ya,
: at king bunduk a matas sale na karin ne gawan?
28: Gawan ne karing batu ing tuknangan na,
: batung mangatilus ilang salikutan na.
29: Manibat karin king malapit, at marayu makabante ya
: manintun yang apate na at apangan na.
30: Nung nukarin la ding mete karin atyu ya,
: ding malutub na daya pagkabie ra.