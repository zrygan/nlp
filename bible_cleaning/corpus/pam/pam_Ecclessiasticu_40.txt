1: Dakal a kasakitan ing makapanaya king ninumang tau. Mabayat ya ing paud a makasulud king balang anak nang Adan manibat na king kabait na angga na king mibalik ya king gabun, ing ima ta ngan.
2: Maliligalig ta ngan at mitatakutan king aldo paniatang ning kamatayan
3: magumpisa ketang makalukluk king marangal a tronu angga ketang makalukluk king alikabuk at abu,
4: at pati na itang makaimalan mal a purpura at ating koronang makaputung king buntuk na angga na ketang makaimalan a magaspang.
5: Kabang bie ra ding sabla daratangan no ning mua, ning diria, at ning problema. Tatakut tamu ngan king kamatayan, at parating balisa at makilaban. Agyang king kekatamung pagkeran neng bengi malilingasngas tamu at e mipapatudtud.
6: Ditak mu ing tudtud tamu, nung mekatudtud tamu man. Agyang matudtud ta na e ta pa mu rin mipaynawa uli na ning makatakut tamung akakit karing kekatamung paninap a tatakas tamu karing kekatamung kalaban.
7: At potang ararakap na na katamu ning kalaban kanita tamu migising, at akilala tamu king ala tamung sukat pitakutan.
8: Oyni ing pakiarapan da ring sablang melalang, tau la man o animal oneng pitung besis ing dalanan nang kasakitan ning makasalanan
9: ing kamatayan at ing katampalasanan, ing pamakipate at ing espada, ing kapahamakan, ing danup, ing kasiran, at ing sakit a makapanawa.
10: Linto la deti uli da ring darapat e mayap; ila ding makipasari king maragul a albug.
11: Mibalik king gabun ing sablang ibat king gabun antimo ing danum a mamagus papunta king dagat.
12: Mawala ing sablang ibat king suhul at king keyalan hustisia, oneng ing katapatan manatili kapilan man.
13: Ing pibandian a ibat king e ustung paralan mamala ya anti ing sapa, matda anti ing duldul neng mumuran.
14: Uling masikan ing agus tutuki la ding batung daralanan na, oneng kabukasan malangi ne at alang laman.
15: E ya dakal ing lahi da ring taung e mayap, anti ya king yamut ning tanaman a atyu king gabun a mabatu.
16: Anti la naman king dikut a tutubu king pampang ning ilug; muna lang matibag kesa karing aliwang tanaman.
17: Oneng e makalimbatawan ing kayapan; manatili ing katuliran king kapilan pa man.
18: Mapalad ya ing taung sapat a kabiayan o ating kapanintunan, oneng lalu yang mapalad itang makakulkul king makasalikut a pibandian.
19: Manatili ya lagyu ing pengaring maki anak o ing taung mitalakad king balen, oneng lalu yang mayap ing mekatagpu king Kabiasnan. Mibantug ya ing ating dakal a baka at ing dakal a mulahan ubas, oneng lalu yang maulaga kareti ing ating mayap a babaing asawa.
20: Babie yang saya king tau ing alak at ing tigtigan, oneng maygit ya kareti ing lugud king Kabiasnan.
21: Makawiling daramdaman ing musika ning plauta at alpa, oneng lalu yang makawili ing malagung siwala.
22: Makawili yang lalawan ing malagu at ing masanting a katawan, oneng lalu lang makawiling pagumasdan ding sagiwang tanaman king marangle.
23: E ka magkamali nung ing abe mu mayap yang kakaluguran o kasiping bale, oneng maygit ya kareti ing asawang babaing biasa.
24: Mayap ing ating kapatad at kapanalig a sasaup king oras ning pamangailangan, oneng lalung mayap ing babie limus karing kalulu.
25: Babie yang kapanatagan ing gintu at ing pilak, oneng lalu yang matimbang ing mayap a payu.
26: Babie yang kapanatagan a lub ing pibandian at ing sikanan, oneng lalu yang makaibie kapanatagan a lub king tau ing takut at kagalangan king Ginu. Potang iti atyu keka ala na kang pigaganakan pa; ala na kang kailangan pa.
27: Ing takut at kagalangan king Ginu mengari ya king malabung a hardin a mibendisyunan at maygit ya iti king nanumang parangal.
28: Anak ku, e ka sa mabibie king kapamilatan na ning pamagpalimus; lalung mayap ing mate kesa king magpalimus ka.
29: Nung ing asahan mu ing makikipangan karing aliwa, kanita e ka tune mabibie king bie mu. Sisiran mu ing sarili mu king kapamilatan ning pamagpalimus mung pamangan karing aliwa. Iti pangilagan na ning taung ating pegaralan.
30: Gagawan nang mayan ning taung alang marine ing pamagpalimus, oneng malagnat ya kilub nang pilubluban.