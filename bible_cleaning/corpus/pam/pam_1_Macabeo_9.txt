1: Inyang abalitan nang Demetrio king mesambut ya king labanan i Nicanor at ding sundalus na, tinubud neng pasibayu i Bakides at i Alcimus king bansa da ring Judio. Kayabe da la ring sundalus nang ibat Siria.
2: Miglakad la king dalan a papunta Gilgal; kibkuban de ing Mesalot king Arbela, simbut de at dakal lang taung pete ra.
3: Migkampu la sumangid ning Jerusalem king mumuna nang bulan ning banuang dinalan limang pulu at adua.
4: Manibat karin linakad lang papunta Berea a kayabe ding aduang pulung libung sundalus a e pakakabayu at aduang libung sundalus a pakakabayu.
5: Makakampu ya king Elasa i Judas a kayabe ding atlung libung piling sundalus.
6: Oneng mitakutan la inyang ikit da la ring dakal kalaban da. Tinakas la ding dakal at walu na lang dalan ding mitagan.
7: Inyang ikit nang Judas king mababawas na lang mababawas a bilang ding sundalus na at king ing labanan malapit nang magumpisa, migaganaka ya uling ala neng panaun tumipun pang sundalus na.
8: Mesira ya lub, makanyan man nganang migsalita karetang makatagan, Magsadia tamung lumusub, malyaring sambutan ta la pa ren.
9: Sibukan deng pinigil ding tauan na at ngara, Maina tamu para marap karela. Murung ta pa mu at iligtas ing bie tamu. Kaybat magbalik tamung kayabe ding karagdagan a sundalus at kanita ta ne labanan ing kalaban. Kulang tamu tauan ngeni.
10: Nganang mekibat Judas, E ku buring masabi kapilan man king aku tekasan ku ing labanan. Nung miras na ing oras tamu, alang-alang karing kalupa tamung Judio, arapan tamung mitmung tapang ing kamatayan at e ta ya lalakuan ating dungis ing kekatamung dangalan.
11: Likuan de ing kampu ding sundalus ning Siria at migpuestu na la ban labanan ding Judio. Gewa da lang aduang dake ding sundalus a pakakabayu. Mumuna la ding maniradol at mamana at migpuestu la king mumunang pila ding piling sundalus.
12: Migpuestu ya bandang wanan i Bakides. Sinulung na la ding sundalus a e pakakabayu. Atyu la mingatba da ring sundalus a pakakabayu. Tiniupan da la ring trumpetang panggera. Tiniupan da la naman ding trumpeta da ring kang Judas.
13: Ginalgal ing gabun inyang mikaras la deting aduang grupu ding sundalus at milaban la manibat king ganingaldo anggang bengi.
14: Inyang ikit nang Judas king i Bakides at ing maragul nang dake ding sundalus ning Siria atyu la bandang wanan, tikian de ring sabla nang matapang a sundalus,
15: at simbut da la ring atyu dane wanan at penagal da la angga king bunduk ning Azotus.
16: Oneng inyang ikit da ring sundalus ning Siria a atyu dane kayli king ding kayabe rang atyu dane wanan mesambut la megumpisa deng lisuban i Judas at ding tauan na manibat king banda rang tauli.
17: Meging mabagsik ing labanan at dakal lang mete karing milalaban.
18: I Judas mismu mete ya. Tinakas la kanita ding tauan na.
19: Kinua de ri Jonatan at Simon ing bangke na ning kapatad da, at kitkut de king kutkutan ning pamilya ra king Modein,
20: at tengisan de king kutkutan na. Melungkut ya ing mabilug a Israel king kalungkutan kilub ding dakal a aldo. Ngarang sasabi,
21: Makananung milyari iti? Mete ya ing matapang nang bayani at talapagligtas ning Israel!
22: Ding aliwa nang dapat Judas, ding labanan a lebanan na, ing tepangan na, at ding makapagmulalang depat na, tutu lang dakal para misulat la.
23: Kamate nang Judas, megumpisa lang linto king mabilug a Judea ding Judiong ginulut king Kautusan nang Moises at memagbalik la ding e mayap a tau.
24: Mika maragul a danup kanitang panaun a ita at migpanig ya karing ginulut king Kautusan nang Moises ing mabilug a bansa.
25: Seria na lang tilduan Bakides ding mapilan kareting Judiong ginulut king Kautusan nang Moises ban manungkulan king bansa.
26: Deting tau penalumduman da la at penintun ding kakaluguran nang Judas at inarap da la kang Bakides, at pepailalam na la king parusa at kamuran.
27: Iti metung yang malungkut a panaun para king Israel; ala yang kalupa king e mayap manibat na kanitang ala nang linto propeta king Israel.
28: Mitipun la kanita ding sablang kakaluguran nang Judas at ngara kang Jonatan,
29: Anti na ning mete ne ing kapatad mung i Judas, e na mika lalaking kalupa na a manimuna laban karing kalaban tamu, kang Bakides, at ding mismung kabalen tamu a laban kekatamu.
30: Uli na niti, ngening aldong iti pinili da kang maging kayalili na bilang kekaming talapanibala at pamuntuk at ipakilaban ding kekatang laban!
31: Inya king panaun a ita tinggap nang Jonatan ing pamanimuna bilang kayalili na ning kapatad nang i Judas.
32: Miras iting balita kang Bakides at inari na king lub na ing paten ne i Jonatan.
33: Inyang iti abalitan nang Jonatan at ning kapatad nang i Simon at ding tauan na, sinalikut la king disyerto ning Tekoa. Migkampu la siping ning datukanan danum ning Aspar.
34: Abalu nang Bakides iti king Aldo ning Sabbath at delakitan ne ing Ilug ning Jordan a kayabe ding sabla nang sundalus.
35: Inya tinubud neng Jonatan ing kapatad nang i Juan, ing mamahala karing pamilya da ring sundalus, ban pakisabian na lang mayap ding tau Nabatea a kakaluguran na, at ban isinup da pa mu ing dakal dang karga.
36: Oneng dinatang lang ibat Medeba ding Jambrita at lisuban de at binihag i Juan. Simsam da ing darala nang karga at dela ra.
37: Kaybat ning mapilan a panaun dela ra ing balita kang Jonatan at king kapatad nang i Simon king ding Jambrita pagsayan de ing metung a maulagang kasalan. Darala re manibat Nadabat ing babaing kakasal, ing anak na ning metung a marangal a tau Canaan a kayabe ding dakal nang kayabe.
38: Aganaka ra kanita nung makananu reng pete ing kapatad dang i Juan. Inya linakad ya i Jonatan at i Simon at ding tauan na at minta la king metung a bunduk; karin la sinalikut.
39: Ikit de ing lalaking kakasal libutad da ring taung mainge at ing dakal dang gamit ban salubungan de ing grupu na ning babaing kakasal. Kayabe na la ning lalaking kakasal ding kakaluguran na at kamaganak a paka armas, at babagayan ding tambul at miyayaliwang gamit tigtigan.
40: Manibat king pisasalikutan da lisuban na lang Jonatan at pete na la; memanakas la ding aliwa karing bunduk-bundukan. Kinua da ring Judio para karela ing sabla rang daralan a gamit.
41: Inya ing kasalan meging tangisan ya at ing masayang tigtigan meging malungkut ya.
42: Kaybat dang mekayablas king pangamate ning kapatad dang i Juan, migbalik la di Jonatan karing kapinakan na ning Ilug ning Jordan.
43: Abalitan nang Bakides iti at kayabe ding dakal a sundalus minta ya king pampang ning Ilug ning Jordan king Aldo ning Sabbath.
44: Nganang Jonatan karing tauan na, Iti ya na ing panaun a ipakilaban tamu ing bie tamu; ya na iti ing pekamasakit tamung diling kabilian.
45: Atyu la ding kalaban king kekatamung arapan, ing Ilug ning Jordan naman atyu kagulutan tamu, at ing kapinakan, at masukal king misusumangid. Ala tamung pitakasan.
46: Ausan ye ing Ginu ban iligtas na kayu king gamat da ring kalaban yu.
47: Megumpisa ing labanan at malapit na niang paten Jonatan at ding tauan na i Bakides inyang makatakas ya kagulutan da ring sundalus na.
48: Inya linundag la king Ilug ning Jordan i Jonatan at ding tauan na at kinawe lang dinalakit; e la dinalakit ding kalaban ban tagal.
49: Kewalan yang ating libu katau i Bakides ketang aldong ita.
50: Migbalik ya Jerusalem i Bakides at menalakad yang kuta a maki matas a pader at pasbul dalan a maki kabat karing mapilan a lugal ning Judea antimo ing Emmaus at Bet Horon, Betel, Timnat-paraton, Tepon, at ing kuta ning Jerico.
51: At karing balang metung kareti mibili yang sundalus ban ligaligan ing Israel.
52: Pekatibe na la naman ding kuta ning Betzur at Gezer, at ing Jerusalem, at mibili yang sundalus at sablang kailangan.
53: Binihag da la at kilung king kuta ning Jerusalem ding anak dang lalaki ding manimuna king bansa antimong garantia at pepaguardia na la.
54: King kadua nang bulan ning banuang dinalan limang pulu at atlu, pepalasak neng Alcimus ing pader ning patyung atyu kilub ning Templo, at uli na niti sinira na ing obra da ring propeta.
55: Oneng itang penandit a inumpisa na ing pamaglasak, me-ataki ya i Alcimus at mituknang ing obra na. Uling meparalitiku ya at e makapagsalita, e ya makapagsalita agyang metung mung amanu o makaibie panabilin tungkul king bandi na.
56: Mete yang dinalan maragul a kasakitan.
57: Inyang abalitan nang Bakides king mete ya i Alcimus migbalik ya king ari, at mika kapayapan ya ing Judea kilub ding aduang banua.
58: Mitipun la ding ginulut king Kautusan nang Moises at ngara, Lawan mu, mabibie la di Jonatan at ding memalen na king kapayapan at panatag la kabilian. Ibalik ta ya keti i Bakides at king metung mung bengi abihag na la.
59: Pintalan de at mekipulung la kang Bakides.
60: Meko ya i Bakides a kayabe ding dakal a sundalus. Memarala yang sulat king lihim karing sabla nang kapanalig king Judea a ating panabilin a dakpan ya i Jonatan at ding tauan na. Oneng e ra agawa iti uling metuklas ing karelang balak.
61: Ating limang pulu karing manimuna na niting kataksilan king Judea ding dekap da at pete ra.
62: Minurung la kanita di Jonatan, Simon, at ding tauan da king disyerto na ning Betbasi. Telakad de at pepatibe ing sira nang kuta.
63: Inyang abalitan nang Bakides iti, tinipun na la ding sablang sundalus na at peparala yang amanu karing talasaup na king Juda.
64: Kibkuban ne ing Betbasi king sablang gilid na at lulusuban ne king malambat a panaun. Mitalakad yang kasangkapan a pangubkub.
65: Likuan neng Jonatan king kapatad nang i Simon ing balen at tinakas yang kayabe ding mapilan a katau.
66: Lisuban ne ing Odomera at ding memalen na at ding Pasirite king karelang kampu. Kasambut da reti mekiabe la kang Jonatan, at sinulung lang kayabe na king pamaglusub na kang Bakides.
67: Linual no man kanita di Simon king balen at silaban da la ring kasangkapan a pangubkub.
68: Lebanan de i Bakides at simbut de. Alang tuknang ing laban da nung inya meyalang kalma ing planu na at mesambut ya i Bakides.
69: Mimua ya karing Judiong ginulut king Kautusan nang Moises uli na ning pamanagkat da inya liban ne ing bansa. Dakal la karela ding pepapate na.
: Migpasya ya kanitang magbalik ne i Bakides king sarili nang bansa.
70: Inyang abalitan nang Jonatan iti, mitubud ya kang Bakides ban mika kapayapan karelang adua at ban maging malaya la ding mebihag a Judio.
71: Mebisa ya i Bakides at tiparan na ing inaluk nang Jonatan. Sinumpa na ing e na ne taginan ing Israel king kekaban na ning bie na.
72: Binalik na la ding bihag a meyakua Judea king milabas, at migbalik ne king sarili nang bansa. Kapilan man e ne linub pa king sakup da.
73: Makanyan tinuknang ing gera king Israel. Menuknangan ya i Jonatan king Mikmas at megumpisa na lang pemahalan ding memalen. Deyu na la king Israel ding Judiong ginulut king Kautusan nang Moises.