12: At nganang Elihu
: E matulid, Job, ing sabian mu
: king ika ala kang kasalanan king arapan ning Dios
3: o kaya kutnan me ing Dios, Makananu wari keka ing kasalanan ku?
: Nanu mo ing apala ku nung aku e ku mikakasala?
4: Pakibatan da ka at pati na ding kekang kakaluguran.
5: Talangan me at lawan ing banua!
: Lawan mu nung nu la anti katas ding biga!
6: Nung mikakasala ka man, e mu ne man ananu balang ing Dios.
: Nung ulitan mu lang kekang kasalanan maligalig ya?
7: Asasaupan me ing Dios nung ika matulid ka?
: Ala ne mang nanumang kailangan ing Dios keka.
8: Ing kalupa mung tau ya ing magdusa karing kekang pamikakasala,
: at king mayap munaman ya ing misasaupan.
9: Sasaingsing la ding taung magigipit;
: maniawad lang saup karing aliwa ban sagipan da la.
10: Oneng e re lalapitan ing Dios a karela Linalang,
: ing malyaring sumaup karela king maskup dang kabilian.
11: E re lalapitan ing Dios a babie kabiasnan kekatamu,
: kabiasnan a maygit kesa karing animal o ayup.
12: Kanita maniawad lang kasaupan oneng ing Dios e na la pakibatan,
: uli ning ketasan da at kasalanan.
13: Alang kasilbi-silbi ing dalung da king Dios;
: e na la akakit o daramdaman ning Dios a Mayupaya.
14: Ika nang sinabi, Job, king ing Dios e me akakit;
: manaya ka at mibabata pa, ing kasu mu atyu king arap na.
15: Isipan mu king ing Dios e ya mamarusa,
: at king e na dirinan pansin ing kasalanan.
16: Masasayang mu ing salita na kang salita;
: malino king e mu balu ing sasabian mu.