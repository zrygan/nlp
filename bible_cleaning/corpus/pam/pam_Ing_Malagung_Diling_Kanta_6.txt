1: O babaing alang kalupa king leguan,
: nukarin ya wari minta ing kekang pakamalan?
: Sabian mu nung nukarin ya minta,
: at saupan da kang manintun.
2: Minta ya ing kakung pakamalan king mulahan na
: nung nu la tutubu ding tanaman a balsamu.
: King mulahan na karin ne papastulan ing kawan na,
: at sampagang liryu agtalan na la.
3: Bandi ke ing kakung pakamalan, at aku bandi na ku;
: king libutad ding liryu karin ne papastulan ing keyang kawan.
4: O sinta ku, malagu kang anti ing siudad ning Tirza;
: anti ing siudad ning Jerusalem ing kekang leguan.
: Ing leguan mu makapagmulalang
: lalawan anti reting siudad a pikabaluan.
5: E mo sana lalawe kaku ding mata mu,
: uling bibihagan da ku.
: Anti ya king metung a kawan-kambing ing kekang buak
: a lundag-lundag kukuldas king bunduk ning Gilead.
6: Ding kekang ipan maputi lang
: anti ding tupang meurud at melinis;
: paris-paris la at ala lang bungal.
7: Ding pisngi mung malare-lare makawili lang lalawan
: agyang ing belu papampanan na la.
8: Paburen mung atin yang anam apulung reyna ing ari,
: subali pa karetang walung pulung babaing kasese na;
: subali pa karetang dalagang e mabilang-bilang.
9: Oneng aku metung ya ing kakung palsintan
: at malagu yang anti ing patipati.
: Ya'ng bukud anak nang ima na at kaligayan.
: Pupurian de ring sablang babaing menakit,
: at pati na ding reyna at babaing kasese ning ari.
10: Ninu iting daratang a balamu ing aldo a saslag neng abak?
: Malagu yang anti ing bulan ampon ing aldo maslag,
: at matindag yang anti ing katasan.
11: Minta ku king mulahan ding tanaman a almendro
: ban sagiwang tanam king kapatagan kakung lawan,
: ban lawan nung ding ubas meniampaga no ngan
: pati na ding pomeganateng tanaman.
12: Maligaga ku at sabik king lugud mu;
: mengari ku king sundalung mamarap king labanan.
13: Tumerak ka, tumerak ka, O babaing Sulamita!
: Paburen mung alben da ka kabang teterak ka.
: Obat buri yu kung alben
: kabang teterak ku bilang babaing Sulamita
: pilatan ding aduang grupu a paka sandata?