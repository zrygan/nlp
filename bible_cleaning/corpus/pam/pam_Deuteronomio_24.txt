1: Potang makiasawa ya ing metung a lalaki at kaybat e ya maligaya king babaing ayasawa na uling atin yang ikit a e masanting, kanita ing lalaki malyari yang gawang kasulatan ning pamikawani at palakuan ne king bale na ing babai.
2: Nung ing babaing kewanian ning asawa na makiasawa yang pasibayu
34: at kaybat ing kadua nang ayasawa ginawa ya namang kasulatan ning pamikawani o mete ya kaya, ituring ne kanitang e malinis ing babai. E na ne malyaring pakiabayan ning minuna nang asawa uling makasumami na iti king Ginung kekayung Dios. E yu sukat darala ing anti kaniting karumaldumal a pamikasala king gabun a babie na kekayu ning Ginung kekayung Dios.
5: Potang bayu yang kasal ing metung a lalaki, e ya malyaring makilaban king gera bilang sundalus o magobra king gubiernu. Kailangan neng pakiabayan at paligayan kilub ning pabanua ing asawa na.
6: E makapaintulut kenu man ing kuanan ne ing gilingan o ing kabangal na bilang sangla, uling anti mu ne kanitang kinua bie ing makibandi.
7: Nung meyakit ya ing metung a Israelita a menguang kalupa nang Israelita, at kaybat gawan neng ipus o kaya pisali ne antimong ipus, paten ya itang menguang tau. King makanyan a paralan ye ilako ing e mayap king libutad yu.
8: Mingat kayu king mapanganib a sakit ning lepra. Pamintuan yung mitmung kaingatan ing ituru da ring Levitang pari, antimo ing inutus ku karela.
9: E yu sana kakalinguan itang depat na ning Ginung kekayung Dios kang Miriam inyang linual na kayu Ehipto.
10: Nung atin kayung nanumang bage peparam king kalupa yung tau, e ye luluban a bale ban kumang peka sangla na.
11: Manaya kayu lual na ning bale at paburen yung ing taung peparaman yu ya ing milual at miduang king sangla na.
12: Nung pakakalulu ya, e ye sisinup itang balabal a peka sangla na.
13: Isubli ye bayu datang ing bengi ban atin yang gamitan potang matudtud ya at bendisyunan na kayu, at ing Ginung kekayung Dios ibilang nang kabanalan ing depat yu.
14: E ye gigipitan ing upahan a magobra yu a kalulu at atyu king pamangailangan maging kapatad ye o dayuan a makipamalen kekayu.
15: Ibie yu ing upa na kayari nang megobra bayu ya lumbug ing aldo; uling kalulu ya at ing upa na ya ing asahan nang pagkabie. Nung e yu agad ibie ing upa na, isumbung na kayu king Ginu at iti mibilang kasalanan kekayu.
16: E la sukat miparusan kamatayan ding pengari king kasalanan a depat da ring anak da o ding anak king kasalanan da ring pengari da. Ing mikasala ya ing parusan kamatayan.
17: E yu pagkaymut ing hustisia karing dayuan o ulila o kakuanan man anting sangla ing balabal na ning babaing mebalu.
18: E yu sana kakalinguan king meging ipus kayu karin king Ehipto, oneng linigtas na kayu ning Ginung kekayung Dios. Iti ing sangkan nung inya binie ku la deting kautusan.
19: Nung king pamamalut yu king tenam yu atin kayung e apalut, e yu na babalikan ita. Paburen yu na karing dayuan, ulila, at mebalung babai. At bendisyunan na kayu ning Ginung kekayung Dios king nanumang kekayung daptan.
20: Neng namang agtalan yu na la bunga ding tanaman yung olibo, e yu na la babalikan pa detang melakuan a bunga. Paburen yu na la deta para karing dayuan, ulila, at mebalung babai.
21: Neng mamupul kayung ubas, paburen yu na la detang melakuan para karing dayuan, ulila, at mebalung babai.
22: E yu sana kakalinguan king meging ipus kayu karin king Ehipto. Iti ing sangkan nung inya binie ku la deting kautusan.