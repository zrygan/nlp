1: Kabang atyu ku pa king sukulan ning palasyu, pasibayung dinatang kanaku ing amanu na ning Ginu .
2: Migsalita ya kanaku ing Ginu , ing linalang king yatu, ing miyubug kaniti, at mibili king lugal na. Ngana kanaku ning maki lagyung Ginu ,
3: Maus ka kanaku at pakibatan da ka; sabian ku la keka ding malagu at makapagmulalang bage a e mu balu.
4: Aku, ing Ginu , ing Dios ning Israel, sasabian ku king malasak la ding bale na ning Jerusalem at ing palasyu na ning Juda uli na ning pangakubkub na.
5: Ating lumaban karing sundalus na ning Babilonia at katmuan da la ring bale karing mete a kanakung idagsa king uli na ning mua ku at pangasugat a panamdam. Pepaburen ku ne iting siudad uli da ring e mayap a bage a depat da ring memalen na.
6: Oneng uluan ke iting siudad at ding memalen na at ibalik la king masanting a pamikakatawan. Maging labis-labis ing pagkabiayan da at maging panatag king bie.
7: Ibalik ku la ding pibandian na ning Juda at ning Israel, at pasibayu lang italakad antimo ing kabilian da kanitang minunang panaun.
8: Linisan ku la king karelang kasalanan a depat dang laban kanaku at patawaran ku ing kasalanan da at ing pamag-rebeldi ra kanaku.
9: Ing Jerusalem ya ing panibatan na ning tula, dangalan, at kapurian para kanaku, at mitakutan la ding balang bansa ning yatu, at galgal la potang damdaman da la ring mayap a bage a daptan ku para karing memalen na ning Jerusalem, at ibie ku ing pangapala keting siudad.
10: Nganang migsalita ning Ginu , Sasabian da ring tau king mengari ya kanu iting bansa king disyerto, king alang tau o animal man a manuknangan. At tutu ing sasabian da uling ding balen na ning Juda at ding dalan na ning Jerusalem ala lang laman; alang tau o animal man a manuknangan. Oneng pasibayu yang damdaman kareting lugal
11: ing kulisakan ning ligaya at tula ampon ding masayang inge da ring kakasal. Damdaman yu la ding taung magkanta kabang darala da la ring ain dang kapasalamatan king kakung Templo. Sabian da,
: Munie kayung kapasalamatan
: king Ginung Mayupaya,
: uling mayap ya,
: at ing lugud na alang angga.
: Gawan keng mapala iting bansa anti kanitang minunang panaun. Aku, ing Ginu , ing migsalita.
12: Nganang migsalita ning Ginu , Keting bansang mengaring disyerto nung nu alang tau o animal a mabibie, mika pasibayung pastulan nung nukarin da la adala ding pastul ding tupa ra.
13: Karing balen karing bulubundukan, king lele ding bunduk-bundukan at king dane mauli ning Juda, king gabun ning tribu ning Benjamin, karing baryung makapadurut king Jerusalem, at karing balen ning Juda pasibayu lang mamilang ding pastul karing tupa ra. Aku, ing Ginu , ing migsalita.
14: Ngana ning Ginu kanaku, Daratang na ing panaun nung kapilan ku tuparan ing pengaku ku karing memalen na ning Israel at Juda.
15: At king panaun a ita mamili kung maging ari da king lahi nang David at maging anti ya king pamag-ari na. Daptan na ning aring ita ing mayap at ing makatuliran king mabilug a bansa.
16: Miligtas la ding memalen na ning Juda at Jerusalem at mibiebie la king alang panganib. Ing siudad mayaus yang Makatuliran Ya ing kekeng Ginu .
17: Aku, ing Ginu , pangaku ku king manatili yang ating lahi i David ban maging ari na ning Israel,
18: at king ating manatiling paring ibat king tribu nang Levi ban sumuyu kanaku, at ban mamie karing ain-a-durulukan, karing binutil ain, at karing ain-sakripisyu.
19: Ngana kanakung sinabi ning Ginu ,
20: Ginawa kung kasunduan king aldo at king bengi ban sunlag la king takdang oras, at e ya malabag ing kasunduan a ita kapilan man.
21: Makanyan ku munamang ginawang kasunduan kang David a kanakung talasuyu, king manatili yang ating lahi ban maging ari, at metung a kasunduan karing paring ibat king tribu nang Levi ban manatili lang susuyu kanaku; at e la malabag detang kasunduan a deta kapilan man.
22: Dagdagan ku la bilang ding lahi nang David a talasuyu ku at ding paring ibat king tribu nang Levi ban maging masakit ing pamamilang karela antimo ing pamamilang karing batuin na ning banua o ing balas king pampang na ning dagat.
23: Ngana kanaku ning Ginu ,
24: E mu wari apansinan ing sasabian da ring tau king aku kanu tinggian ke ing Israel at ing Juda, ding aduang pamilyang kanakung pinili? Inya linawe da la ring taung kanakung pinili king mitmung pamaninsultu at e da na la bitasang tatanggapan antimong metung a bansa.
25: Oneng aku, ing Ginu , atin kung kasunduan king aldo at king bengi, at ginawa kung kautusan a mamahala king yatu at king banua.
26: Nung makananu kung depat iti, makanyan ku munamang papanatilian ing kanakung kasunduan karing anak nang Jacob at kang David a kanakung talasuyu. Mamili kung metung karing lahi nang David ban manimuna karing lahi nang Abraham, Isaac, at Jacob. Maging malunusan ku karing taung kanakung pinili at pasibayu ku lang gawan mapala.