1: Oyni ing mensahi tungkul king Juda at Jerusalem a binie na ning Dios kang Isaias a anak nang Amoz
2: Karing aldo daratang,
: ing bunduk nung nu ya makatalakad ing Templo,
: ya ing maging pekamatas karing bunduk,
: maygit matas karing sablang bunduk-bundukan.
3: Dakal lang bansa ding lumapit,
: at karelang memalen sabian da,
: Tara, mukiat tamu king bunduk ning Ginu ,
: king Templo ning Dios nang Jacob.
: Ituru na kekatamu nung nanu ing buri nang daptan tamu;
: lumakad tamu karing dalan a pinili na.
: Ing tuturu ning Ginu manibatan Jerusalem;
: manibat king Zion magsalita ya para karing taung pinili na.
4: Lutasan na ing e ra pamikakaintindi ding mangaragul a bansa.
: Panden da lang espada ra ban maging sarul la,
: at maging lait la ding tandus da.
: E na la lumual makigera ding bansa
: o magsadia para king labanan.
5: Inya, ikong lahi nang Jacob, munta kayu keni at lumakad tamu king sala a babie na ning Ginu kekatamu!
6: O Dios, tinggian mu la ding taung kekang pinili, ding lahi nang Jacob, uling kinatmu ya ing bansa karing salamangkerung ibat king Aslagan at king bansang Filistia. Pakiapusan da ing ugaling dayuan!
7: Mitmu ya ing bansa ra karing pilak at gintu at alang kalupa ing pibandian da. Mitmu yang dakal a kabayu ing bansa ra at ala lang patad ding karelang karung panggera.
8: Mitmu yang idolo ing bansa ra; sasamba la karing bage a gewa da ring gamat da.
9: Mimura ya at milako dangalan ing balang metung karela. E mu la sana patawaran, Ginu !
10: Salikut la karing kueba da ring mabatung bunduk-bundukan o kaya gawa lang kulkul king gabun ban aligtasan da ing mua na ning Ginu o kaya salikutan da ing upaya at ligaya na ning Ginu !
11: Datang ing aldo nung kapilan miyangganan ing ketasan na ning tau at malasak ing kapalaluan na. Kanita ing Ginu ya na mung bukud mirangal.
12: King aldong ita isaldak ne ning Ginung Mayupaya ing ninumang mapagmaragul, palalu, at masikanan.
13: Paten na la ding mangatas a tanaman a sedro na ning Lebanon at pati na ding sablang tanaman a ensina ning bansang Bashan.
14: Patagan na la ding mangatas a bunduk at bunduk-bundukan,
15: ing balang matas a tore, at ding pader ning balang kuta.
16: Ipalbug na la pati na ding pekamaragul at pekamalagung barku na ning Tarsis at ing sablang ating ulaga.
17: Miyangganan ing ketasan na ning tau at ing sablang kapalaluan na. Bukud mung ing Ginu ya ing mirangal king aldong ita
18: at lubus na lang lumbug ding sablang idolo.
19: Salikut la ding tau karing kueba da ring mabatung bunduk-bundukan o kaya kulkul la king gabun ban aligtasan da ing mua na ning Ginu o kaya salikutan da ing upaya na at ligaya potang datang ya ban ugunan ne ing yatu.
20: Potang datang ne ing aldong ita, panugse da la ring idolong gintu at pilak a karelang gewa at paburen da la karing dagis at talibatab.
21: Potang datang ne ing Ginu ban ugunan ne ing yatu, salikut la ding tau karing kulkul at kueba karing mabatung bunduk-bundukan ban aligtasan da ing mua na at makasalikut la king upaya na at ligaya.
22: E yu na bibili ing kekayung kapanaligan karing taung matbud. Nanu wari ing ulaga ra?