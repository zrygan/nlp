1: Ngana ning Ginu kang Moises,
2: Sabian mu la deting tuntunan kang Aaron at karing anak nang lalaki ampon karing sablang memalen na ning Israel.
3: Ing ninumang Israelita a makamate toro o tupa o kambing para iyain, at pete ne iti king kilub o king lual na ning kampu
4: at e king tulid ning pasbul ning Toldang tuknangan ku, ing Ginu , mikasala ya at sukat yang itiwalag king balen ku.
5: Ing parasan na niting tuntunan ya itang idala la king arapan ku, ing Ginu , detang animal lugal king paten da la king marangle. Sukat da lang idala king pari karin king tulid nang pasbul ning Tolda at paten bilang ain-ning-pamisulusulu.
6: Ipisik na ning pari ing daya da reting animal king altar a atyu king lele nang pasbul ning Tolda. Dulukan na ing taba ban mika mabanglung bau a babie tula kanaku, ing Ginu .
7: Inya e na la sukat magtaksil king kapamilatan na ning pamakamate ra karing karelang animal para iyain da karing demonyung kambing a sasamban da. Iti ya ing tuntunan a sukat dang tuparan king kapilan pa man.
8: Ing ninumang Israelita o dayuan a kayabe ra a miyain ain-a-durulukan o nanumang sakripisyu
9: nu man karin subali mu king tulid ning pasbul ning Tolda, itiwalag ya king balen ku.
10: Maging kalaban ke ing ninumang mangan daya at itiwalag ya king kapulungan, Israelita ya man o dayuan.
11: Uling ing bie atyu king daya at iti ya ing sangkan nung inya aku, ing Ginu , inutus ku king idala ing daya king altar ban panatbus king bie yu at king kasalanan da ring tau. Uling ing bie atyu king daya at ya ing makalako king kasalanan.
12: Inya e sukat mangan daya ing ninuman, Israelita ya man o dayuan.
13: Nung ing ninumang Israelita o dayuan a kayabe yu, makarakap yang animal o ayup a apangan, sukat nang patulu king gabun ing daya na niti at kaybat takpan nang gabun.
14: Uling atyu ing bie ning balang lelangan king daya na, inya babawal ku ing mangan daya. Itiwalag ya ing ninumang labag kaniting tuntunan.
15: Ing ninumang mangan, Israelita ya man o dayuan, king karni na ning animal a mete na kabud o kaya piglapak da ring mabangis a animal, sukat nang pipian ing susulud nang imalan at mandilu ya, oneng ituring yang e malinis angga king kabengian.
16: Pagdusan na ing pamikasala na nung e na daptan ing anti kaniti.