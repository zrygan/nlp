1: Pakarugan na ku salu ning bagyu.
2: Pakiramdaman ye ing siwala ning Dios,
: ing duldul a manibatan king asbuk na.
3: Tutubud ne ing kildap king malualas a banua,
: manibat king metung nang punta ning yatu angga king kangatba na.
4: Katuki na maramdam ne man king duldul ing makamal nang siwala,
: samantalang ing kildap gugulis ne man.
5: King utus ning Dios makapagmulalang bage ing mararapat.
: Pagmulalan tamu, oneng e tamu aintindian.
6: King utus na mabaldug ing yelu king yatu,
: at parala ya namang uran a alang tuknang,
: at ya naman ing paralang uran a masikan.
7: Inya tuknang la ding tau king karelang obra;
: pakilala na king ing heganagana dapat na.
8: Kanita ding mabagsik a animal lungub la at manatili karing lungga ra.
9: Ing angin a magdalang bagyu ibat ya king mauli,
: at ing marimlang amiam ibat naman king norti.
10: King pangisnawa ning Dios danum maging yelu,
: at ing malualas a danuman sisias anting batu.
11: King banua gugulis ing mataram a kildap,
12: uli ning pamamintu ra king kaburian ning Dios.
: Mamintu la ngan king utus ning Dios,
: nukarin pa man king kabilugan ning yatu.
13: Padala na ing uran ban paranuman ing gabun;
: malyaring padala na bilang pamamarusa
: o ban pakit na ing pakamal na.
14: Tuknang ka pa mu, Job, at makiramdam ka;
: isipan mu pa mu ing makapagmulalang gagawan ning Dios.
15: Balu mu nung makananu yang mumutus ing Dios,
: at nung makananu nang king banua payaslagan na ing kildap?
16: Balu mu nung makananu nang papagato ning Dios ing biga?
: Yan ing makapagmulalang dapat ning Dios a ganap king beluan.
17: E mu balu yan. Makagyung pibabatan mu ing pali
: potang maratun king gabun ing angin ning mauli.
18: Agawa mung kalupa ning Dios ing iladlad me ing suklub ning banua,
: at apasias meng kalupa ning kikintab a bakal?
19: Ituru mu kami nung nanu ing sabian mi;
: ala na kaming balung sabian, ala lang laman dening kekeng utak.
20: E ku aduan ing makipagsalita ku king Dios;
: obat dinan keng panaun siran na ku?
21: At ngening ing angin dinalan ya, at lininis ne ing banua;
: makasilo ya ing sala king banua,
: tutu yang masala para alawe ta ya.
22: Manibat king norti daratang ing ginintuan a leguan;
: maka imalan ya ing Dios king makapagmulala nang kamalan.
23: Ing upaya ning Dios tutung maragul, e ta man makalapit;
: bina yang makatuliran, ala yang pamangabiran.
24: Inya ding tau katakutan de;
: e na la pansinan ding taung sasabian da ing biasa la.