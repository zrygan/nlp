1: Kapulu nang aldo kanita ning bayung banua ning kaduang pulu't limang banua ning pangayugse mi at kalabing apat a banua na ne man ning pangabagsak ning Jerusalem. King aldong ita penamdaman ku ing mayupaya nang panga-atyu ning Ginu at kaybat leko na ku karin.
2: King kapamilatan da ring vision dela na ku ning Dios king bansa ning Israel at binili ketang matas a bunduk. Ikit ku la king arapan ku ding dakal a gusali a balamu metung a siudad.
3: Linapit na ku at ikit ke ing metung a lalaking maslag anting tangsu. Makatalakad ya king pasbul dalan; atin yang tatalnan a taling linen a panyukad.
4: Ngana kanaku, Anak ning tau, talasan mu la deng mata mu at balugbug at pakaintindian mu ing sablang ipakit ku keka, uling iti ing sangkan nung inya midala ka keti. Kailangan ing sabian mu karing memalen na ning Israel ing sablang akit mu.
5: Ikit ke ing Templo a makabakud pader. Kinua ne niting tau ing panyukad nang apulung talampakan king kaba at sikdan ne ing pader. Apulu yang talampakan king katas ing pader at apulu ya namang talampakan king kapal.
6: Kaybat, minta ya king pasbul dalan dane aslagan. Menik ya king eran at karas na babo sikdan ne ing pasbul. Apulu yang talampakan king katas.
7: Ating pidadalanan king katalindikingan na niti a ating kuartu para karing guardia king balang suluk. Kuadradu la ding kuartu; tia pulung talampakan la sukad king mingatba at walu lang talampakan king kapal ding pader king pilatan da. King katalindikingan da reting kuartu ating malating dalan a apulung talampakan king kaba a papunta king maragul a sala arap ning Templo.
8: Sikdan ne ing sala; labi yang apat a talampakan king lualas.
9: Iti ya ing pekadanggut na ning pasbul dalan malapit king Templo. Apat yang talampakan king kapal ing danggut na ning pader.
10: Paraparehu la sukad deting kuartung-guardia king misusumangid na ning malating dalan, at paraparehu la naman king kapal ding pader king pilatan da.
11: Kaybat na nita, sikdan ne niting tau ing lualas na ning pidadalanan papunta king pasbul dalan. Heganagana, adua yang pulu't aduang talampakan at labing anam yang talampakan ing pilatan ning pasbul dalan.
12: King arap na ning balang metung karing kuartu ating metung a mababang pader a aduang pulung pulgada king katas at aduang pulung pulgada king kapal. Tia pulung talampakan la sukad deting kuartu at kuadradu la.
13: Kaybat na nita, sikdan ne manibat king danggut ning mumunang kuartu angga king tauling kuartu. Apat yang pulu't aduang talampakan ing pilatan da.
14: Sikdan nia naman ing tauling kuartung malapit king patyu. Atlu yang pulu't apat a talampakan king lualas.
15: Walu yang pulu't apat a talampakan ing kabilugan nang kaba ning pidadalanan papunta king pasbul dalan angga king tauling kuartu.
16: Atin lang awang deting kuartu kilub at lual da ring pader pilatan da ring kuartu. Atin lang tanaman a palmang makadukit king pader king kilub.
17: Kaybat na nita, tiki na ku niting tau king patyu. Ating atlung pulung kuartu a megawang makapakat king lual ning pader. Arap da reting kuartu ating lugal a kelatanan dang batu
18: a mamabut king makapadurut ning patyu. Mababa ya iti kesa ketang patyu king kilub.
19: Ating pidadalanan a matas papunta king kilub ning patyu. Sikdan ne niting tau ing pilatan da reting aduang pidadalanan. Dinalan anam apulu't walu yang talampakan.
20: Kaybat na nita, sikdan ne niting tau ing kaba at lualas ning pasbul dalan king dane norti a papunta king lual ning patyu.
21: Kalupa da retang king pasbul dalan dane aslagan, paraparehu la naman sukad ding kuartu da ring guardia, ding pader a mamilatan kareti at itang pidadalanan. Walu yang pulu't apat a talampakan king kaba ing malating pidadalanan, at apat yang pulu't aduang talampakan king lualas.
22: Itang kuartung palub, ding awang, at ding makadukit a palmerang tanaman kalupa da la retang king pasbul dalan dane aslagan. Atin yang pitung balitang papunta king pasbul dalan at atyu king danggut arap ning patyu ing kuartung palub.
23: King sumangid na niting patyu king dane norti, ating aliwang pasbul dalan papunta king patyung atyu kilub; kalupa ne nitang king dane aslagan. Sikdan ne niting lalaki ing pilatan da reting aduang pasbul dalan. Dinalan anam apulu't walu yang talampakan.
24: Kaybat na nita, tiki na ku niting lalaki king dane mauli at menakit kaming aliwang pasbul dalan. Sikdan ne ing pader king kilub at ing kuartung palub. Kalupa da la naman sukad detang mesukad na.
25: Ating awang karing kuartu da reting pidadalanan nung makananu lang atin ding aliwa. Walu yang pulu't apat a talampakan king kaba at apat yang pulu't aduang talampakan king lualas.
26: Atin yang pitung balitang papunta karin at ing kuartung palub atyu munaman king danggut arap ning patyu. Ating makadukit a palmang tanaman karing pader na kilub a makayarap king pidadalanan.
27: Atin munamang pasbul dalan a pidadalanan papunta king kilub ning patyu. Sikdan ne niting lalaki ing pilatan king kaduang pasbul dalan. Dinalan anam apulu't walu yang talampakan.
28: Kaybat na nita, tiki na ku niting lalaki king pasbul dalan dane mauli papunta king kakilubkiluban na ning patyu. Sikdan ne ing pasbul dalan, at ikit na king kalupa de sukad ding pasbul dalan lual ning pader.
2930: Ding kuartu da ring guardia, ing kuartung palub, at ding pader kilub kalupa da la sukad detang atyu karing aliwang pasbul dalan. Atin la namang awang ding kuartu ning pasbul dalan. Walu yang pulu't apat a talampakan king kaba at apat yang pulu't aduang talampakan king lualas.
31: Makayarap ya ing kuartu nang palub king patyung atyu lual at atin lang makadukit a palmang tanaman ding pader lele ning pidadalanan. Walu lang balitang ding papunta keting pasbul dalan.
32: Kaybat na nita, tiki na ku niting lalaki king pasbul dalan dane aslagan papunta king patyung atyu king kilub. Sikdan ne ing pasbul dalan, at ikit na king kalupa de sukad ding aliwa.
33: Ding kuartu da ring guardia, ing kuartung palub, at ding pader kilub kalupa da la sukad detang mesukad nang pasbul dalan. Ating awang king makapadurut at antimu rin ing kuartung palub. Walu yang pulu't apat a talampakan king kaba at apat apulu't adua yang talampakan king lualas.
34: Makayarap ya ing kuartung palub king patyung atyu king lual. Atin lang makadukit a palmang tanaman ding pader na lele ning pidadalanan. Walu lang balitang ding papunta ketang pasbul.
35: Kaybat na nita, tiki na ku niting lalaki king pasbul dalan dane norti. Sikdan ne iti at ikit na king kalupa de sukad detang mesukad na.
36: Atin la namang kuartu para karing guardia; mipalamutian la naman ding pader na king kilub, ating kuartung palub, at awang a makapadurut. Walu yang pulu't apat a talampakan king kaba at apat yang pulu't aduang talampakan king lualas.
37: Makayarap ya ing kuartung palub king patyung atyu king lual. Atin munamang makadukit a palmang tanaman lele ning pidadalanan. Walu lang balitang ding papunta keting pasbul dalan.
38: Ating kuartung makatuglung king patyung atyu king lual; makataid ya iting suglung king pidadalanan kilub dane norti. Tataglus ya king kuartung palub arap ning patyu nung nu da la lilinisan ding bangke da ring animal a miyain bilang ain-a-durulukan.
39: Keting kuartung palub ating aduang lamesa king misusumangid. Karin da la papaten ding animal a miyain ban dulukan, ding ain-a-kapamayaran-king-kasalanan o ding ain-a-kapaglarinan-king-kasalanan.
40: King lual ning kuartu atin munamang apat a lamesa; tiduang lamesa king mingatba ning pidadalanan papunta king pasbul dalan dane norti.
41: Walu la heganagana ding lamesang magagamit para paten la ding animal a miyain; apat la ding king kilub at apat la ding king lual ning patyu.
42: Apat la ing lamesa a megawa king tinabas a batu at magagamit la deti para isadia la ding ain-a-durulukan. Adua lang pulung pulgada king katas at atlu yang pulung pulgada ing kuadradu rang babo. Sisikap da la kareting lamesa ding kasangkapan a magagamit king pamakamate karing animal a miyayayain.
43: Atin lang pasamanung sukad atlung pulgada king paligid da. Kareting lamesa da bibili ing sablang karning miyain.
44: Kaybat na nita, tiki na ku niting lalaki king patyung atyu king kilub. Karin ating aduang kuartu: makayarap ya ing metung kareti king dane mauli lele ning pasbul dalan dane norti, at makayarap ya ing metung dane norti lele ning pasbul dalan dane mauli.
45: Ngana kanaku niting lalaki, Ing kuartung makayarap king dane mauli para kareta yang pari a manibala king Templo,
46: at ita namang kuartung makayarap king dane norti para kareta yang pari a manibala king altar. Lahi na lang Zadok ding sablang pari. Ila mung bukud karing lahi nang Levi a mipaintulutan makalapit king arapan na ning Ginu ban sumuyu.
47: Sikdan ne niting lalaki ing patyu king kilub; dinalan anam apulu't walung talampakan ya; kuadradu ya. Atyu king dane albugan ing Templo at ating altar arap na.
48: Kaybat na nita, tiki na ku niting lalaki king kuartung palub king Templo. Sikdan ne ing pidadalanan; siam yang talampakan king katas at adua yang pulu't apat a talampakan king lualas, at lima lang talampakan kapal ding mingatba nang pader.
49: Atlu yang pulu't apat a talampakan king lualas at aduang pulung talampakan ya katas ing balitang papunta king kuartung palub. Atin munamang aduang asias a maragul a makatalakad mingatba ning pidadalanan.