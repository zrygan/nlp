1: Magkamali la deng taung e mayap neng sasabian da king sarili da: Makuyad mu ing bie mi at mitmu yang kaguluan, at e mu apangilagan ing paniatang ning kawakasan ning tau. Ala pang mete a migbalik mabie ibat king kutkutan na.
2: Mipaintagun mu ing mibait tamu at kaybat na nita lumbug tamung balamu e tamu bitasang linto. Mengari mung asuk ing pangisnawa tamu at ing pamisip tamu anti ya mu king tilamsik ning titibuk tamung pusu.
3: At potang tuknang neng titibuk, muli ne kanita king gabun ing katawan tamu at miyabe king angin ing pangisnawa tamu.
4: King katataulian, makalinguan la ding lagyu tamu; ala nang makaganaka pa karing depat tamu. Mawala anti ing lalabas a biga ing bie tamu, at lumbug anti ing ulap king pali ning aldo.
5: Anti ya king lalabas a anino ing bie tamu at alang makapigil king oras ning kekatamung kamatayan. Mitakda na iti at ala nang makapagbalik pa.
6: Ngara pa ding taung e mayap: Uli na niti, tara magpakasawa tamu king sablang mayap a bage at mibiebie keti king yatu antimo kanitang kayanakan tamu.
7: Minum tamu king mal diling alak at gamitan ing mal diling pabanglu, at samantalanan la ding bulaklak king panaun ning karelang pamaniampaga.
8: Agtalan ta na la ding rosas kabang sagiwa la at gawan lang palamuti king buntuk tamu.
9: Tara, miyabe-abe tamu king pamagsaya at king balang lugal milakuan tamung bakas ning tula tamu, uling mangaintulid iti kekatamu at makanyan ing bie.
10: Gipitan ta la ding pakakalulu agyang matulid la pamibiebie. Samantalanan ta la ding babaing mebalu at e ta la sukat gagalangan ding makatua.
11: Ing gawan tamung kautusan ya ing sikanan tamu uling ala tamung akua king pamaging maina.
12: Sabatan ta la deng taung matulid uling sagabal la mu kekatamu. Laban la king sablang daraptan tamu; sasabian da king lalabag tamu karing Kautusan at karing kaugalian tamu.
13: Sasabian da king balu re ing Dios at sasabian da naman king anak na la ning Ginu.
14: Sagabal la kekatamu deng taung makanyan; laban la king kekatamung isipan at daraptan.
15: Masora ka kabud akit mu la uling makayaliwa la ugali.
16: Mababa ing lawe da kekatamu at anti tamung dinat a pangilagan da. Pagmaragul dang sasabian king ing Dios ya ing karelang Ibpa, at sasabian da pa king ligaya ing kamtan ding makatuliran paniatang ning kawakasan.
17: Lawan tamu nung tutu pin! Lawan tamu ing mapalyari karela potang mate na la.
18: Nung anak no pin ning Dios ding taung matulid, saupan na la at iligtas karing kalaban da.
19: Inya subukan ta la at panasakitan. Akit tamu kanita nung nu angga ing karelang kapibabatan.
20: Ibili ta la king kamatayan a makarine uling sasabian da king iligtas na la ning Dios.
21: Makanyan lang mipagsalita deng taung e mayap, mu pin magkamali la. Mabubulag la king dapat dang e ustu.
22: E da la balu ding malalam nang lihim ning Dios; e da la aisip ding galal ning kabanalan at ning bie alang kapintasan.
23: Inyang lelangan na katamu ning Dios e na kapagnasan ing mate tamu; lelang na katamung kalupa nang alang kamatayan.
24: Ing diria ning diablo ya ing makipasari king paniatang ning kamatayan king yatu, at detang maka-diablo ila ding mate.