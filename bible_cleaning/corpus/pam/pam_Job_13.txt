1: Lawan yu; ikit da na ding kakung mata ing heganagana,
: dimdam da na ding balugbug ku at aintindian ku na.
2: Ing heganaganang balu yu, balu ku naman;
: e na ku man magkulangan kekayu king nanu pa man.
3: Oneng bisa kung makipagsalita king Dios a Mayupaya,
: at buri kung iyarap ing kakung pisasabian.
4: At ikayu naman, tatakpan yu king kalaraman ing kekong alang beluan;
: kalupa yo ding manulung e na bitasang makapaldan karing karelang uluan.
5: Nung isara yu la mu ding asbuk yu king katahimikan,
: apapaniwalan yu la ding aliwa king atin kayung beluan.
6: Pakiramdaman yo ngeni ding kakung sangkan,
: at pansinan yu ing kakung pamangatuliran.
7: Magsalita kayung kalaraman
: para king Dios?
: Ya ita ing kekong kapagnasan pati na ing pamagsalitang maki pamaglinlang?
8: Ipakit yu wari ing kekong pamangabiran,
: at pisasabian ning Dios kekong ilaban?
9: Minamayap yu naman potang ikayu ing surian na?
: Alinlang ye kaya kalupa ning pamaglinlang ning tau kareng kalupa nang tao?
10: Alang sala ikayu ing sabianan na,
: nung king lihim atin kayung pamangabiran.
11: E yu wari pagmulalan ing dangalan na?
: E kayu wari mangatakutan king kayupayan na?
12: Ing kawangis da ring kekong kasebian
: abu'ng alang kasilbian,
: at burak mu ing kalupa da ring kekong pamangatuliran.
13: Manahimik kayu pamu,
: paburen yung magsalita ku;
: at nung nanu kaku ing ibunga da, ya na ita.
14: Makasadia kung itaya ke ing kakung bie.
15: Ala na ku mu ring kapanayan
: agyang ing bie ku kuanan na ne,
: oneng idipensa ke pa mu rin ing sarili ku king arap na.
16: Atyu keni ing kakung kaligtasan,
: uling ing taung alang Dios a katawan e ya lumapit king arap na.
17: Ding kakung amanu kekayu lang pakaintindian
: karing balugbug yu, kekayu lang pakiramdaman.
18: Oyni, makasadia kung iyapag ke ing kakung kasu,
: uling balu ku ing makamatulid ku.
19: Daratang ka kaku, O Dios, ba mu kung bintanganan?
: Nung datang na ka, makasadia na kung manahimik at mate.
20: Adua mung bage ing aduan ku
: ban e ku salikut king arap mu.
21: Tuknangan mu na kung parusan,
: at ilaut mung takut ku keka.
22: Kanita maus ka at makibat ku;
: o paburen mung magsalita ku at ika pakibatan mu ku.
23: Nanu la wari ding mali ku at kasalanan?
: Ipakilala mu la kaku ding kakung kasalanan, at pamanialangsangan?
24: Baket pangilagan mu ku?
: Baket anting kalaban ing tratu mu kaku?
25: Nasa mu ing pamatakutan mu ko?
: Anti ku mung bulung;
: keka yang kakalabanan ing malanging are.
26: Iyarap mu la kaku ding mangabayat a dalum,
: pati na detang gewa ku inyang kayanakan ku.
27: Ginapus mu la ding bitis ku,
: babanten mu balang takbang a gagawan ku,
: keka lang pagumasdan pati bakas ding bitis ku.
28: Inya misasaldak kung anting dutung a mebuluk,
: anting imalan a ngitngat dang ane.