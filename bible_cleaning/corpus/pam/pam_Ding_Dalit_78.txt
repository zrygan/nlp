1: Makiramdam ka, O balen ku,
: king kakung tuturu;
: itingid mung kekang panamdam karing amanung kakung sabian.
2: Ing asbuk ku magsalita ya king kapamilatan ning talimhaga,
: at ibulalag ku lang lihim a aral a milihim king milabas a panaun;
3: itang sablang dimdam ta na at balu
: a tiru ding makatua tamu.
4: E tamu kailangan lilihim karing kekatamung lahi,
: nune kailangan tamung ilipat at sabian karing tutuking lahi
: ing sikanan ning Ginu , at ding makapagmulalang bage depat na.
5: Kang Jacob minie yang kautusan;
: penabilin na karing kekatamung makatua
: king ituru lang kautusan na karing karelang anak.
6: Kanita abalu da la naman ding tutuking lahi,
: at pati na ding daratang a lahi.
: Ila man ituru da la karing maging anak da,
7: kanita king Dios ibili ra ing kapanayan da,
: at e ra kalinguan ing dapat ning Dios,
: nune tupad lang parati king kautusan na.
8: Kanita e la mangari karing karelang makatua;
: king Dios e la maging masias a buntuk at lahing mapaglaban;
: maging lahi lang matatag at manatiling tapat king Dios.
9: Pakasandata la ngan ding anak nang Efraim,
: oneng king aldo ning pamakilaban ginulut la ngan.
10: E la tinupad king kasunduan da king Dios,
: at e la bisang tuntun king keyang kautusan.
11: Kelinguan da lang bage depat na,
: ding dakal a mala a pepakit na karela.
12: Ginawa yang mala ing Dios king akakit ding makatua ra
: karin Ehipto, king kapatagan karin Zoan.
13: Pinitna ne ing dagat at karin na la pepadalanan,
: at ing danum mengaring pader a matas.
14: Neng aldo kapamilatan ning biga ya ing tinaid karela,
: at neng bengi kapamilatan ning aping masala.
15: Binangal na lang batu king ilang;
: dininan na lang dakal a inuman antimo waring meyakua king kalalaman.
16: Pepasibul yang batis karing batu,
: at minagus ing danum antimo ing ilug.
17: Makanyan man king Dios sindu ra ing e tupad king kaburian na;
: keta king disyerto lebanan de ing Kakataskatasan.
18: Seria deng piniubukan ing Dios
: king pamaniawad pamangan a karelang kapad.
19: Angga king ing Dios lepastangan de pa.
: Ngara, Agyu na kata waring pakanan keting ilang;
: keti king disyerto, nanung malyari nang ayampang?
20: Wa, ya itang mikpuk king batu,
: at ing danum sinibul lapo-lapo.
: Oneng agyu na kata kayang dinan tinape at karning apangan tamo?
21: Mimua ya ing Ginu inyang dimdam na la.
: Milablab anting api ing mua na kang Jacob at king Israel,
22: uling e la bisang manalig;
: e la bisang maniwala king iligtas na la.
23: Makanyan man ing Ginu minutus ya king biga,
: at inutus nang ibuklat lang pasbul ning banua.
24: Pepauran yang manna ban apangan da,
: at dininan nong tinape
25: Inya ing tau king pamangan ding anghel mengan ya,
: labis-labis ing pamangan a binie na karela.
26: Pepatiup ne ing angin ning aslagan,
: at ing angin ning mauli king uli ning upaya na.
27: Ing pamangan para karela anting alipugpug nang pepauran,
: at peparatang yang dakal a ayup a kasing dakal ning balas king pampang ning dagat.
28: Pepagpa na la king pepagkampuan da,
: at makapadurut karing karelang tolda.
29: Mengan la ding tau at kinabsi la,
: uling binie na karela ing pamangan a buri da.
30: Oneng bayu ra ikuang apanusigan ing danup ning atian,
: kabang king asbuk atyu pa ing pamangan,
31: ing mua ning Dios mikalatang,
: at ding pekamasikan karela gisan na lang pete,
: at ding magaling nang kayanakan ning Israel.
32: Agyamang makanyan na ing milyari,
: sinulung da pa mu rin ing karelang pamikasala;
: karing milagru pilit lang e bisang meniwala.
33: Inya pitlud nang anting pangisnawa ing bie ra,
: at bildug na karela ing biglang parusa.
34: Inyang atin neng paten karela
: ding aliwa kanita king Dios linapit la;
: migbalik la lub at taimtim sinisi la.
35: Aganaka ra king ing Dios ya ing talaingat,
: king ing Dios a Kakataskatasan ya ing Talapagligtas da.
36: Oneng ing amanung sinabi ra pawang kalaraman;
: pamagkunwari ing atyu karela.
37: Uling ding pusu ra e la tapat;
: king kasunduan da king Dios e la mu rin tinupad.
38: Makanyan man, ing Dios a mapaglunus
: pepatawaran na la at kinabus.
: Maralas nang pipigilan ing mua na,
: at ing kasbu na.
39: Aganaka na king tau la mu,
: mengari lang tiup ning angin a lalabas at kaybat mawala.
40: E mu makatapilan ing lebanan de karin king ilang,
: at king disyerto sigatan de kapanamdaman!
41: Ing Dios ulit-ulit deng paniubukan,
: at ing Banal ning Israel karela yang pepalungkutan.
42: Ing maragul nang upaya karelang kelinguan,
: at itang aldo a linigtas na la karing karelang kalaban;
43: inyang dinapat yang milagru karin Ehipto, king kapatagan ning Zoan.
44: Gewa nang daya ing danum da
: ring karelang ilug ban ala lang ainum.
45: Peparala yang dakal a lango ban pasakitan da la ring tau Ehipto;
: pepalto yang tugak a misna karakal ban marangle karela yang siran.
46: Sepakan nang ulad ing tenam da,
: at pengan da ring durun itang mitagan a mikabunga.
47: Ing uran-lipat naman pepagpa na karing ubas a tenam da;
: ding karelang tanaman a sikomoro pete na la king dimla.
48: Ding karelang baka mete la ngan king yelung peparatang na;
: ding karelang tupa't kambing king kildap la mituran.
49: Bignus na karela ing bigsikan na,
: ing kamua na at kasbu;
: mengari lang pulutung ding anghel a tinubud nang makamate karela.
50: E na pinigil ing mua nang mikakalabkab,
: e na la linigtas king kamatayan
: at karing salut karin no gisan.
51: Ding pangane karin Ehipto pete na la ngan,
: ding sablang pangane ibat king lahi nang Ham.
52: Kaybat liwal neng anting tupa ing balen na,
: at tinaid anting kawan king ilang.
53: Tinaid na lang mitmung kaingatan, inya e la mitakutan,
: kabang ding karelang kalaban king dagat la mitakpan!
54: Dela na la king bansa nang banal;
: karing bunduk a simbut na.
55: Penabi na lang memalen karin,
: at pirakerake na at pepabandi karing tribu ning Israel; ing gabun ding memalen karin
: at ding tuknangan da pepatuknang na la karela.
56: Makanyan man piniubukan de't lebanan ing Dios a Kakataskatasan;
: e la memintu karing utus na.
57: Peinggulutan de at meging taksil la pa antimo ding makatua ra;
: e la apagkatiwalan antimo ing baluktut a pana.
58: Pepamua re ing Dios karing santuaryung telakad da para karing karelang idolo,
: peparatangan de pangalalu karing dios-diosan a karelang simban.
59: Ikit ning Dios iti, at ing mua na mikalatang;
: ing Israel lubus neng likuan.
60: Ing tuknangan na karin Silo,
: ing tuknangan na libutad ding memalen na likuan na la.
61: Pepaburen neng mebihag ing Kaban ning Kasunduan,
: ing tanda ning kayupayan na at kaligayan menabu ya karing kalaban.
62: Pepaburen na lang pete ra ding karelang kalaban
: uling kemuan ne ing sarili nang bansa.
63: Megisan la ding lalaki rang kayanakan king labanan,
: inya ala lang katulid a asawa ding karelang kadalagnan.
64: Pati karelang pari mete la ngan king pataram,
: at ding karelang mebalu e la mekapaniambitan.
65: Mengari ya ing Ginu king taung biglang migising;
: kalupa ning taung mikapali king ininum nang alak.
66: Pepayatrasan na lang kalaban,
: makarine ing karelang pangasambut, at iti alang kapupusan.
67: Oneng tinggian ne ing lahi nang Jose;
: ing lahi nang Efraim e nia naman buri
68: nune ing lahi nang Juda ya ing pinili na,
: at ing Bunduk ning Zion a tune nang pakamalan.
69: Karin ing Templo na telakad ne;
: kalupa ning tuknangan na karin banua;
: gewa neng tutung matatag kalupa ning yatu.
70: Pinili ne i David a talasuyu na,
: at king pamagpastul tupa karin ne kinua.
71: Ibat king pamagpastul karing tupa gewa neng ari ning Israel
: at pastul ding memalen na.
72: Iningat na lang David king mitmung katapatan;
: pemahalan na la king ganap a kabiasnan.