1: Nganang David king lub na, Datang mu rin ing aldo a apate na kung Saul. Mayap pa tumakas ku at munta king bansa da ring Filisteo. Kanita tuknangan na na kung panintunan Saul king mabilug a bansa ning Israel; mekad makanyan ku mung miligtas karing gamat na.
2: Inya minta ya kang Akis i David at ding abe nang anam a ralan a tauan. Anak neng Maok i Akis at ari ne ning Gat.
3: Mekipanuknangan ya kang Akis karin Gat i David; kayabe na la ding adua nang asawa, i Ahinoam ning Jezreel at i Abigail a mebalu nang Nabal ning Carmel. Kayabe da la ring tauan na ding karelang pamilya.
4: Tiknangan na neng panintunan Saul i David inyang abalitan nang tinakas ne at minta Gat.
5: Nganang David kang Akis, Nung kaluguran yu ku, dinan yu kung metung a balen king probinsia ban karin ku manuknangan. E yata karapatdapat ing makituknang ku kekayu king siudad yu!
6: Inya binie neng Akis kang David ing balen ning Ziklag; makanyan yang menatiling bandi ra ding ari ning Juda ing Ziklag angga man ngeni.
7: Menuknangan yang pabanua at apat a bulan i David king bansa da ring Filisteo.
8: King panaun a ita, linusub ya i David at ding tauan na karing Gesureo, Girzita, at Amalekita. Ila deti ring makatuknang kanita pa king bansa angga na king Shur at Ehipto.
9: Ala yang likuan lalaki o babaing mabie nukarin ya man linusub i David; pengua no ngan ding tupa ra, ding baka, ding asno, ding kamelyu ampon imalan, at kaybat magbalik ya kang Akis.
10: Potang kutnan neng Akis nung nu ya linusub i David, ipakibat na king ibat ya king Negeb ning Juda o kaya king Negeb ding Jerameel o kaya king Negeb da ring Keniteo.
11: Ala yang tinagan mabie lalaki o babai i David ban kanita alang sumbung kang Gat king depat na. Makanyan nang makanyan ing depat na kabang makipanuknangan ya king bansa da ring Filisteo.
12: Tiwala ya i Akis kang David at ngana king lub na, Lakuas deng pikasaman ding kabalen nang Israelita king dapat na. Inya manatili yang talasuyu ku kabang mabie ya.