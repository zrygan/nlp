1: King kapupusan na ning balang kapitung banua sukat yu lang patawaran detang ating utang kekayu.
2: Anti kaniti ing daptan yu king pamamatawad utang: E na ne sukat singilan pa nitang pepautang king kalupa nang Israelita, uling sinabi na na ning Ginu ing kapatawaran.
3: Ing dayuan a ating utang kekayu ya ing singilan at aliwa ing kalupa yung Israelita.
4: Ala metung man a maging pakakalulu kekayu, uling bendisyunan na kayu ning Ginung kekayung Dios king gabun a babie na kekayu ban maging bandi yu,
5: nung pakiramdaman ye ing Ginung kekayung Dios at magkapilit tupad karing kautusan a sasabian ku ngeni kekayu.
6: Pengaku na ning Ginung kekayung Dios king bendisyunan na kayu. Ikayu ing magpautang karing dakal a bansa at aliwa ikayu ing manutang karela. Ikayu ing sumakup karela at aliwa ila ing sumakup kekayu.
7: Nung ating metung a kalupa yung Israelita a pakakalulu king isanu pa man karing balen a babie na kekayu ning Ginung kekayung Dios, e ye paburen; saupan ye.
8: Maging maganaka kayu sana at paraman ye ketang nanumang bage kailangan na.
9: Mingat kayu pota e ye saupan at sabian yu king lub yu, Malapit na ing kapitung banua na ning pamamatawad. Nung tanggian yeng saupan isumbung na kayu king Ginu at iti mibilang kasalanan kekayu.
10: King alang kapikakunuan at kaimutan saupan ye ketang kailangan na at bendisyunan na kayu ning Ginu king sablang daptan yu.
11: E la mawala kapilan man king balen yu ding pakakalulu at mangailangan a kalupa yung Israelita. Iti ing sangkan nung inya iyutus ku kekayu king saupan yu la king mitmung ganaka.
12: Nung pisali na ning kalupa yung Israelita ing sarili na bilang ipus, sumuyu ya kekayu kilub ding anam a banua at paburen yu neng mako malaya king kapitung banua.
13: Potang mako ne e ye palakuan a alang bakal.
14: Dakayanan yeng mitmung ganaka karing sese yung tupa, king pupul at king katas ubas, agpang ketang bendisyun a tinggap yu king Ginu .
15: E yu sa kakalinguan king meging ipus kayu naman karin king Ehipto, oneng gewa na kayung malaya ning Ginung kekayung Dios. Iti ing sangkan nung inya babie ke iting kautusan.
16: Nung e na kayu buring lakuan at sabian na kekayu, E ku bisang mako uling aluguran da na kayu at ing pamilya yu;
17: kanita idala ye ketang lele pasbul yung bale at kuma kayung pamusbus at karin ye busbusan a balugbug. At maging ipus yu ne kanita kabang bie na. Makanyan munaman ing daptan yu king ipus yung babai.
18: E sana mabayat king lub yu ing palakuan yeng malaya, uling ing anam a banuang pamaniuyu na kekayu maygit ya ketang sueldung babie yu king taung makipagobra kekayu. At bendisyunan na kayu ning Ginung kekayung Dios king sablang daptan yu.
19: Kailangan lang italaga king Ginung kekayung Dios ding sablang mumunang ayanak dang lalaki ding sese yung animal. E yu la gagamitan pagobra deting pangane baka at e yu la ururan ding tupa a mitalaga na king Dios.
20: Ikayu at ding pamilya yu kanan yu la deti balang banua king arapan na ning Ginung kekayung Dios at ketang lugal a pilinan na para samban ya.
21: E yu la yayain king Ginung kekayung Dios, nung atin lang dipektu deting animal, nung pile la o bulag o masakit.
22: Malyari yu lang kanan karing pibalebale yu. Ikayung mituring malinis o marinat malyari kayung mangan kareti, antimo neng mamangan kayung usa o antelope.
23: Mu pin, e yu kakanan ing daya. Itugtug yung anting danum ing daya king gabun.