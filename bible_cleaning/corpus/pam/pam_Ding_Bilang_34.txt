1: Ngana ning Ginu kang Moises,
2: Sabian mu at iyutus karing memalen na ning Israel ing maging angganan na ning Canaan, ing gabun a babie ku ban maging bandi yu. Ila reti
3: king dane mauli ya ing ilang ning Zin lele na ning Edom at ing angganan na king dane mauli ya ing wakas ning Dagat a Mete king dane aslagan.
4: Kaybat liku ya king dane mauli na ning dalan paukiat Akrabim at taglus-taglus ya libutad ning Zin at miyangganan ya king dane mauli ning Kades Barnea. Kaybat liku ya Hazar Adar at dumalan ya lele na ning Azmon.
5: At liku ya ing angganan na manibat king Azmon papunta king Batis ning Ehipto at mapupus ya king Dagat ning Mediteraneo.
6: Ing angganan na king dane albugan ya ing Dagat ning Mediteraneo.
7: Ing angganan na king dane norti ya iti: ing Dagat ning Mediteraneo angga king Bunduk ning Hor,
8: at manibat karin taglus-taglus ya king dalan palub king Hamat, taglus ya Zedad
9: at Zifron at miyangganan ya king Hazar Enan.
10: Ing angganan na king dane aslagan manibat ya king Hazar Enan angga ya Sefam.
11: Taglus ya mauli na ning Harbel, king dane aslagan ning Ain angga king bunduk-bundukan at dane aslagan na ning pasigan na ning Dagat-dagatan ning Galilea
12: angga king lele na ning Ilug ning Jordan papunta king Dagat a Mete.
: Ila deti ring apat a angganan na ning kekayung gabun.
13: Inya nganang sinabing Moises karing memalen na ning Israel, Iti ya ing gabun a tanggapan yu king kapamilatan na ning bagutan, ing gabun a tituk na ning Ginu karing siam at kapitnang tribu.
14: Tinggap da na ing dake da ring tribu nang Ruben, Gad, at ing kapitna na ning tribu nang Manase ning dane aslagan, agpang karing karelang pamilya.
15: Atyu iti king dane aslagan ning Ilug ning Jordan a kasumangid ning Jerico.
16: Ngana ning Ginu kang Moises,
17: I Eleazar a pari at i Josue a anak nang Nun ila ring mamahala king pangaparti na ning gabun a maging bandi yu.
18: Mamili ka namang metung a manimuna king balang tribu a maging kasaup da.
19: Ila deti ring lalaking mepili: i Caleb a anak nang Jefune ning tribu nang Juda,
20: i Selumiel a anak nang Amiud ning tribu nang Simeon,
21: i Elidad a anak nang Kislon ning tribu nang Benjamin,
22: i Buki a anak nang Jogli ning tribu nang Dan,
23: i Haniel a anak nang Efod ning tribu nang Manase a anak nang Jose,
24: i Kemuel a anak nang Siptan ning tribu nang Efraim,
25: i Elizafan a anak nang Parnak ning tribu nang Zebulun,
26: i Paltiel a anak nang Azan ning tribu nang Isacar,
27: i Aihud a anak nang Selomi ning tribu nang Aser at
28: i Pedael a anak nang Amiud ning tribu nang Neftali.
29: Ila deti ring lalaking pinili na ning Ginu ban sumaup king pangaparti na ning gabun ning Canaan para karing memalen na ning Israel.