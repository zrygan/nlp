1: Mekilaban la ring Filisteo karing Israelitang atyu king Bunduk ning Gilboa. Dakal la ding mete karing Israelita. Tinakas la ring mitagan at pati i Aring Saul at ding anak na.
2: Oneng tinagal la ring Filisteo at atagal da la at pete ding anak nang Saul: i Jonatan, Abinadab, at i Malkisua.
3: Makalibutad ya i Saul king mabagsik a labanan; asaluput de ring mamana. Mepana ya at grabi ya ing sugat na.
4: Kanita nganang Saul king talapagdala nang armas, Bagutan me ing espada mu at isaksak me kanaku pota arakap da ku pang mabie ding Filisteong den at gawan da ku mung pikaylian da. Oneng e ya mebisa uli na ning maragul nang kagalangan king ari. Inya kinua neng Saul ing sarili nang espada at sikban ne iti.
5: Inyang ikit na ning talapagdala nang armas king mete ya i Saul, sikban nia naman ing sarili nang espada at mete yang kayabe nang Saul.
6: Makanyan yang mete i Saul at ding atlu nang anak, ing talapagdala nang armas, at ding tauan na. Mete la king aldong ita.
7: Inyang ikit da iti ding Israelitang atyu king kasumangid ning kapatagan at detang atyu king lipat ning Ilug ning Jordan king tinakas la ding sundalus ning Israel at king mete ne i Saul at ding atlu nang anak, likuan da la ring balen da at tinakas na la naman. Dinatang la ding Filisteo at ila ding sinakup kareting balen.
8: Kabukasan, inyang dinatang la ding Filisteo ban lubasan da la ring mete, atagpuan de i Saul at ding atlu nang anak a mete king Bunduk ning Gilboa.
9: Tibtab de batal i Saul; likas de ing baluti na at pepatubud la king mabilug a bansa da ring Filisteo ban yatad ing mayap a balita karing templo ra ding kikilalanan dang dios at karing sablang tau.
10: Binili re ing baluti nang Saul king templo nang Astarte; tinasak de king pader ning Bet San ing bangke na.
11: Inyang abalitan da ring memalen na ning Jabes Gilead ing depat ding Filisteo kang Saul,
12: mig-rebeldi la ding taung matapang at miglakad lang kabukas papunta king Bet San, at saka re kildas ing bangke nang Saul at ding bangke ra ding anak na king pader ning Bet San. Dela da la reti king Jabes at karin da la silaban.
13: Kaybat kinua ra la ding butul at kitkut da la lalam ning tanaman a tamarisko karin king Jabes, at saka la mig-ayunu kilub ding pitung aldo.