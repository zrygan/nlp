1: King kapitung banua migpasya yang kimut ne i Jeoiada, ing pari a asawa nang Jeoseba. Mekipagkasundu ya karing limang opisyal da ring tia dinalan a sundalus. Ila deti: i Azaria, ing anak nang Jeroham; i Ismael, ing anak nang Jeohanan; i Azaria, ing anak nang Obed; i Maaseia, ing anak nang Adaia, at i Elisafat, ing anak nang Zikri.
2: Miglakbe la king mabilug a Juda ban tipunan da la at iyuli Jerusalem ding Levita at ding pamuntuk da ring sablang pamilya.
: Inyang atyu na la Jerusalem
3: mipulung la king Templo ning Dios at ginawang kasunduan kang Joas, ing anak ning ari. Nganang Jeoiada, Oyni ing anak ning meyangu-bie ari. Ya ing sukat mag-ari ngeni, antimo ing pengaku ning Ginu karing maging lahi nang Aring David.
4: Oyni ing gawan tamu: potang gampanan da ring pari at ding Levita ing karelang katungkulan king Aldo ning Sabbath, ing katlung dake karela ya ing magbante karing pasbul dalan ning Templo,
5: ing aliwang katlung dake ya naman ing magbante king palasyu, at ing katlu pang dake ya ing magpuestu king Pundasyun Pasbul Dalan. Mitipun la ding heganaganang tau king patyu ning Templo ning Ginu .
6: Alang lulub king Templo ning Ginu subali mu ding pari at ding Levitang susuyu karin. Malyari lang lungub karin uling mitalaga la, oneng magbante la ding aliwang memalen ketang lugal a ituldu ning Ginu karela.
7: Ding Levita ilang magbante makapadurut king ari, at kailangan ing tatalnan da la ring espada ra, at tukian de ing ari nukarin ya man munta. Paten ya ing ninumang lungub king Templo.
8: Tiparan da ngan ding Levita at ding memalen na ning Juda ing sablang inutus na karelang Jeoiada, ing pari. Kayabe na lang parati ning balang opisyal ding sundalus na pati na ding grupu a miyalilan na king oras ning katungkulan da neng Aldo ning Sabbath uling e na la papaulian Jeoiada.
9: Kaybat na nita, binie na lang Jeoiada karing opisyal ding sibat at kalasag a bandi nang Aring David. Makasikap la deti king Templo ning Dios.
10: Pinuestu na la ding tauan nang pakasandata king dane mauli at norti ning Templo ban e ya numanu balang ing ari.
11: Kaybat, liwal neng Jeoiada i Joas at pinutung ne ing korona, at dininan neng kopia ning tuntunan tungkul king katungkulan ning ari. Inya meging ari ya i Joas. I Jeoiada a pari at ding anak na ilang miglania kang Joas bilang ari. At kanita kilisak da ring tau, Luid ya ing ari!
12: Inyang dimdam nang Atalia ing inge da ring taung pupulaying babie galang king ari, linub ya king Templo ning Ginu .
13: Miglalawe ya at ikit ne ing ari a makatalakad ketang lele ning metung a asias a makatalaga karing ari lele ning pasbul. Atyu la lele ning ari ding opisyal at ding tutiup karing trumpeta. Magsaya la ding memalen at tutiupan da la ring karelang trumpeta. Titigtigan da la naman ding talapagkanta ding instrumento ning musika king pamanimuna king kasayahan. Ginabak neng Atalia ing susulud nang imalan uli na ning sukal ning lub na at nganang kinulisak, Taksil! Taksil kayu ngan!
14: Inaus na la ning paring i Jeoiada ding opisyal ding sundalus at nganang minutus karela, Ilual ye ing babaing ita king pilatan ding aduang hilera da ring guardia, at paten ya ing ninumang magtangkang magligtas king babai. Sinabi nang Jeoiada iti uling e ne buring paten da i Atalia king kilub ning Templo ning Ginu .
15: Inya dekap de at dela king palasyu, at pete re ketang lugal a ausan dang Pasbul dalan Kabayu.
16: Kaybat na nita, pepagawan neng kasunduan Jeoiada ing ari at ding memalen na king ila ngan maging memalen na la ning Ginu .
17: Minta la ngan king templo nang Baal at lesak de at pemalbal ding rebultu. Kaybat, pete re i Matan, ing pari nang Baal, king arap da ring altar.
18: Binie nang Jeoiada karing pari at Levita ing pamamahala king Templo ning Ginu . Ila ding tilduan nang Aring David tungkul king obra at duluk karing ain-sakripisyung iyain king Ginu , agpang king inutus nang Moises. Daptan da iting kayabe ning pamagsaya at pamagkanta, agpang king inutus nang Aring David.
19: Mibili ya namang guardia i Jeoiada karing pasbul ning Templo ning Ginu ban e ya makalub ing ninumang e karapatdapat.
20: Kaybat na nita, tiki na la ring opisyal da ring sundalus, ding taung kalang-alangnan, ding pamuntuk, at ding memalen ban iyatad deng miyabe-abe ing ari manibat king Templo ning Ginu papunta king palasyu. Minta la king palasyu king kapamilatan na ning pamandalan da king pasbul babo, at pepaluklukan de ing bayung ari king tronu.
21: Migsaya la ding sablang memalen king mitmung tula at mipayapa ya ing siudad uling mete ne i Atalia.