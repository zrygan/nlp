1: Inya minta ya ing ari at i Haman king tuknangan nang Ester ban
2: pasibayung mangan karin. Kabang miminum lang alak, nganang kinutang ning ari kang Ester, Nanu ing buri mu, Reyna Ester? Sabian mu at ibie ku keka agyang pang ing kapitna ning kayarian ku.
3: Nganang mekibat Reyna Ester, Nung tune ping apapaligaya da kayu at nung burian yu, o Kagalang-galang a Ari, e yu sa paintulut ing paten da ku at ding kanakung kalahi.
4: Pisali da ku at ding kabalen ku ban paten at lubusan gisanan a lahi. E na ku sana bubulad nung pisali da kami mu ban gawan ipus at e ra na kayu inabala pa, uling agyu ming pibatan ing kasakitan.
5: Kanita kitang nang Aring Asueru kang Reyna Ester, Ninu ing maki dapat kanyan? Nukarin ya ing taung pangangas a makirapat kanyan?
6: Nganang mekibat Ester, Ing kekaming kalaban at manligalig kekami ya ining Haman a ini a marawak!
: Ginalgal ya king takut i Haman king arapan na ning ari at ning reyna.
7: Mimua ya ing ari at likuan na ing pamangan at minta ya king hardin ning palasyu. Melakuan ya i Haman ban ipakisabi neng mayap ing bie na kang Reyna Ester, uling anti na nang akakit ing parusan neng mabayat ning ari.
8: Inyang mibalik ya karin ing ari, ikit neng makasakab i Haman king luklukan nung nu ya makasandal ing reyna. Inya nganang migsalitang masikan ning ari, Pati pala ing reynang asawa ku buri neng salbahian king akakit ku at king mismung palasyu ku!
: Kayari nang migsalita ning ari, tinikma de ring talasuyu na ning ari i Haman at tikpan de lupa.
9: Kanita nganang Harbona, ing metung karing lalaking kapun a talasuyu ning ari, E mu pu ita ing depat nang Haman; pepagawa ya pa pung pibitayan king bale na a pitung pulu't limang talampakan king katas para kang Mordecai, ing mekapagligtas king bie yu!
10: Karin ye bitayan! nganang minutus ning ari. Inya binite re i Haman ketang pibitayan a pepagawa na para kang Mordecai. Kaybat na nita, milako na ing mua na ning ari.