1: Kaybat na nita, nganang minutus Jose king katiwala na, Katmuan yu lang pamangan ding karelang saku, itang agyu rang dalan at ibili yu la ding pemayad da karing karelang saku.
2: Ibili ye ing kopa kung pilak ketang saku na ning bungsu at ding salaping pemayad na. Tiparan na ning katiwala ing inutus nang Jose.
3: Pangaras na ning abak, meko na la ding mikakapatad at ding karelang asno.
4: E la pa masyadung milaut king siudad inyang nganang Jose king katiwala, Talukian yu la ding tau at kabud dasnan yu la sabian yu karela, Obat e mayap ing inablas yu king mayap a gewa mi kekayu? Obat penako ye ing kopa nang pilak ning gobernador mi?
5: E wari iti ing kopa a gagamitan na neng miminum ya at neng manula ya? E mayap ing depat yu!
6: Inyang atagal na na la ning katiwala, sinabi na itang pasabi nang Jose karela.
7: Ngara naman king katiwala, Obat makanyan ing sinabi yu? Agyang misan na mu e mi gawan ing anti kanitang bage!
8: E wari binalik mi la ibat king Canaan ding salaping ikit mi karing kekaming sako? Makananu mi ya mong paginteresan ing pilak o gintu na ning bale ning kekang panginuan?
9: Nung metung ya kekami ing menako, papate ye at gawan yu kaming ipus.
10: Ngana ning katiwala, Nayun ku king sinabi mu; itang kinangwa king kopa maging ipus ya; ding aliwa kekayu malyari na lang mako.
11: Kanita beba ne ning balang metung karela ing saku na at saka ne biklat.
12: Tunggal-tunggal na lang piglawe ding saku ra manibat king pangane angga king bungsu. Meyakit ya ing kopa king saku nang Benjamin.
13: Kanita pengabak da la ring karelang imalan, uli na ning lungkut da. Seke ra na la ding saku karing asno at saka la mibalik king siudad.
14: Inyang miras la di Juda at ding kapatad na king bale nang Jose, disan de pa karin. Dinuku lang angga king gabun arapan na.
15: Nganang Jose karela, Obat makanyan ing depat yu? E yu wari balu king ing taung kalupa ku biasa yang manula?
16: Nganang mekibat Juda, Nanung asabi mi kekayu? Ala kaming amatulid king milyari. Pepabalu na ning Dios ing kasalanan a kekaming depat. Ngeni gawan yu na kaming ipus, ikami at ing kapatad ming keyakitan king kopa.
17: Nganang Jose karela, E ku arapat ita! Ita mung taung keyakitan king kopa ya ing maging ipus ku. Malyari na lang muli kang tata yu ding aliwa kekayu king mitmung kapayapan.
18: Lepitan neng Juda i Jose at ngana, Kagalang-galang a gobernador, paintulut yu pung magsalita ku at e kayu sana mimimua kanaku. Para kanaku anti na kayung ari.
19: Kitnan yu kami nung atin ke pang tata o kapatad.
20: Pekibat mi king atin ke pang tata, matua ne, at atin ke pang wali a mibait inyang matua ne i tata mi. At ing wali mi ya na mung mabie karing anak nang ima na at tutu neng kaluguran tata mi. Ita namang metung ming kapatad mete ne.
21: Kanita ngayu kekami, Ituki ye ing bungsu kanaku ba keng akit.
22: Sinabi mi kekayu, E ne pu alakuan ning wali mi i tata mi, uling nung lakuan ne, ikamate nang tata mi iti!
23: Kanita sinabi yu kekami, Nung e ye ituki ing bungsu yu, e yu na ku malyaring akayarap pang pasibayu.
24: Inyang balikan mi ya i tata mi, belita mi kang tata mi ing sinabi yu.
25: Inyang inutusan na kaming saling pasibayung pamangan
26: sinabi mi king e ke malyaring sali nung e mi ya kayabe ing wali mi, uling e ra kayu akayarap pasibayu nung e mi ya kayabe ing bungsu ming kapatad.
27: Kanita sinabi nang tata mi kekami, Balu yung adua la ding beit nang anak a lalaki ning ima rang i Raquel,
28: at likuan na na ku ning metung at marahil piglapak de ring mabangis a animal uling manibat na kanita e ku ne ikit.
29: Nung idayu ye pa kanaku ing makatagan at nung ating malyari kang Benjamin, mate kung tatangis libutad na ning kanakung ketuan.
3031: Inya ngeni, nung mibalik ku kang tata ku at e ke kayabe ing bungsu mi, kabud akit na ing e ke kayabe mate ya i tata ku. Pakamalan neng maygit king sarili nang bie ing wali ming ini. Tutu neng matua, inya ing kalungkutan a ipasari mi ikamate na.
32: Teya ke ing bie ku king bie ning bungsu mi. Sinabi ku kang tata ku, Nung e ke abe potang magbalik ku, kanita aku ing parsalanan mu kabang mabie ku!
33: Inya ipakisabi ku sanang mayap kekayu, aku na sana ing malakuan at pa-ipus ku kekayu at aliwa ing kapatad kung bungsu. Paintulut yung muli ya ing bungsu mi kayabe da ring aliwa kung kapatad.
34: Makananu kung magbalik kang tata ku nung e ke kayabe ing wali ku? Tatakut ku pota ating e mayap a malyari kang tata ku!