1: Memalen ning Israel, makiramdam kayu king sabian ku. Lipatan ye ngening aldong iti ing Ilug ning Jordan ban sakupan yu la ding bansang mas maragul at mayupaya kesa kekayu. Maragul la ding siudad da at pakapader lang matas a miraras banua.
2: Masikan la at matas ding tau karin; lahi na lang Anak at dimdam yu na king pikabaluan ing alang malyaring maniambut karing lahi na.
3: Pero e yu kakalinguan king ngening aldong iti ing Ginung kekayung Dios ya ing manimuna kekayu a anting aping manlaklak at magisan la. Sambutan na la ban malalagua yu lang atabi, antimo ing pengaku na kekayu ning Ginu .
4: Potang atabi na na la ning Ginung kekayung Dios, e yu isipan king inya dela na kayu keting gabun uli na ning mayap kayu. E makanyan. Tinabi na la ning Ginu deting tau uli na ning e la mayap.
5: E uli na ning mayap kayu o darapat ketang matulid inya abandi ye ing gabun, nune uli na ning e la mayap at uli na ning buri nang tuparan itang pangaku na karing makatua yung i Abraham, Isaac, at Jacob.
6: E yu sukat kalinguan king inya babie ne ning Ginung kekayung Dios iting matabang gabun e uli na ning mayap kayu. Tune mangasias kayu ngan a buntuk.
7: Ganakan yu at kapilan man e yu kakalinguan king pepamua ye karin king disyerto ing Ginung kekayung Dios. Sasalangsang kayu manibat na kanitang meko kayu king bansang Ehipto angga na king aldo a miras kayu keti.
8: Pepamua ya naman ing Ginu karin king bunduk ning Horeb at tune yang mimua kekayu, inya digsu na na kayu mu gisan pete.
9: Minukiat ku king bunduk ban tanggapan ku la ding tinabas a batu nung nu ya makasulat ing kasunduan na ning Ginu kekayu; e ku mengan o minum kilub ding apat apulung aldo at apat apulung bengi.
10: Binie na la kanaku ning Ginu ding aduang tinabas a batu nung nu na la sinulat king mismung taliri na ing sablang sinabi na kekayu libutad na ning milalablab a api karin king baidbid ning bunduk nung nukarin kayu mitipun king aldong ita.
11: Kalabas na ning apat apulung aldo at apat apulung bengi binie na la kanaku ding aduang tinabas a batu nung nu na sinulat iting kasunduan.
12: Kanita ngana kanaku ning Ginu , Sulung, puntalan mu na lang agad ding kabalen mung liwal mu king Ehipto uling dinapat lang e ustu. E la memintu king utus ku; agad lang ginawang rebultu at simban de.
13: Ngana pa kanaku ning Ginu , Ikit ku la deting tau at talagang masias la buntuk!
14: Paburen mu na ku ban paten ku na la at ala nang makaganaka pa karela keti king yatu. Ika kanita ing gawan kung bini ning bansang mas mayupaya at maragul kesa karela.
15: Inya kinuldas ku king bunduk a milalablab king api kabang darala ku la ding aduang tinabas a batu nung nu ya makasulat ing kasunduan.
16: Inyang miras ku kekayu, ikit ku ing kasalanan a depat yu laban king Ginu . Ginawa kayung inubug a torong baka.
17: Inya belugse ku la king arapan yu ding aduang tinabas a batung tatalnan ku at mebalbal la.
18: Kaybat na nita, migsakab ku arapan na ning Ginu kilub ding apat apulung aldo at apat apulung bengi. E ku bitasang mengan at minum. Depat ku iti uli na ning kasalanan yu a pepasari king pangamua na kekayu.
19: Mitakutan ku king maragul a mua na ning Ginu , pota king mua na gisanan na kayu. Oneng misan pa, pekiramdaman na ku ning Ginu .
20: Maragul ing mua na kang Aaron at makasadia neng paten. Penalangin kia naman i Aaron.
21: Kinua ke itang bage babie pamikasala a kekong gewa, ing torong baka, at inatsa ke king api. Kaybat na nita, pemirasu ke at dinunut mapinung-mapinu at inugse king batis a mamagus king bunduk.
22: Pepamua ye munaman ing Ginung kekayung Dios inyang atyu kayu karin king Tabera, king Massa, at king Kibrot Hattaava.
23: At inyang atyu kayu Kades Barnea tiburan na kayu ban sakupan ing gabun a binie na kekayu, sinalangsang kayu naman. E ye peniwalan ni pemintuan king utus na.
24: Mapaglaban kayu king Ginu manibat na kanitang aldo a akilala ra kayu.
25: Inya makasakab ku arapan ning Ginu kilub ding apat apulung aldo at apat apulung bengi, uling balu ku king mamitamit na na kayung gisanan a lahi.
26: Menalangin ku. Ngaku, O Ginung Dios, e mu la sana gigisanan papaten ding sarili mung memalen, ding taung linigtas mu at liwal king Ehipto king kapamilatan na ning kekang sikanan at upaya.
27: Ganakan mu la sana ding talasuyu mung i Abraham, Isaac, at Jacob. E mu na sana papansinan ing kesiasan dang buntuk deting tau o ing karelang e ustung dapat o ing kasalanan da.
28: Nung pansinan mu la, sabian da ring tau Ehipto nung nukarin mu ke liwal, king e mu la agyung ilub king gabun a pengaku mu karela. Sabian da munaman king liwal mu la ban pamaten mu la mu, uling kasaman mu la.
29: Maygit king sabla, bandi mu la at pinili deting tau at liwal mu la king Ehipto king kapamilatan na ning kekang upaya at makapagmulalang dapat.