1: Migsalita ya kanaku ing Ginu kaybat na kung binulus ning pekapun da ring sundalus a i Nebuzaradan karin king Rama. Makatanikala kung dela ra karin a kayabe da ring aliwang memalen na ning Jerusalem at Juda a mebihag at miparala king Babilonia.
2: Linele na ku ning opisyal a mamuntukan at ngana, Belan neng siran iting bansa ning Ginung kekang Dios,
3: at depat na ngeni itang sinabi nang daptan na. Merapat ngan iti uling mikasala la ding kabalen mu king Ginu at e re pemintuan.
4: Ngeni, kalagan ku na la ding tanikalang atyu karing gamat mu at ibulus da na ka. Nung bisa kang tuki kanaku king Babilonia, tuki ka at akung bala keka karin. Nung e ka bisang tuki, e ka tutuki. Atyu ing pamamili keka keting mabilug a bansa at malyari kang munta king lugal a buri mung puntalan.
5: Nganang Nebuzaradan inyang e ku mekibat, Mibalik ka kang Gedalias a anak nang Ahikam at apu nang Safan. Gewa neng gobernador ning ari ning Babilonia i Gedalias para karing balen ning Juda. Malyari kang makiabe kang Gedalias at manuknangan kayabe da ring memalen o malyari kang munta nukarin mang lugal a buri mung puntalan. Kaybat dininan na kung regalu at mapilan a pamangan ban bakalan ku at peintulutan na kung mako.
6: Meko ku ban manuknangan kayabe nang Gedalias karin king Mizpa at menuknangan kung kayabe da ring memalen a mitagan king bansa.
7: E la sinuku ding mapilan karing opisyal at sundalus na ning Juda. Abalitan da king ing ari na ning Babilonia gewa neng gobernador ning bansa i Gedalias, at penibalan ne karing sablang e mebihag at e midala king Babilonia, ding pakakalulung memalen na ning bansa.
8: Inya i Ismael a anak nang Netanias, i Joanan a anak nang Karea, i Seraia a anak nang Tanhumet, ding anak nang Efai ning Netopa, at i Jezenias ning Maaca minta lang kayabe da ring lalaki kang Gedalias karin king Mizpa.
9: Nganang Gedalias karela, E kayu sukat mitatakutan karing sundalus na ning Babilonia. Paniwalan yu ku sana. Keti na kayu manuknangan at sumuyu king ari na ning Babilonia at e kayu numanu balang.
10: Manatili ku keti king Mizpa at maging pekakatawan yu ku potang datang na la keti ding sundalus na ning Babilonia. Malyari kayung manipun at mitambak alak, prutas ampon larung olibo, at manuknangan karing baryu a kekayung sakupan.
11: King metung a banda, ding sablang Israelitang atyu king Moab, Ammon, Edom, at karing aliwa pang bansa, abalitan da king peintulut na ning ari ning Babilonia ing makapanatili la ding mapilan king Juda at king i Gedalias ya ing gewa nang gobernador para karela.
12: Inya likuan da la ring lugal nung nu la miyugse at migbalik la king Juda. Pekikitan de i Gedalias karin king Mizpa at karin la tinupun dakal a alak at prutas.
13: Kaybat na nita, minta la kang Gedalias karin king Mizpa i Joanan at ding manimuna da ring sundalus a e sinuku
14: at ngara, Gedalias, e mu wari balu king tinubud neng Aring Baalis ning Ammon i Ismael ba na kang paten? Oneng e ya meniwala i Gedalias kaniting sinabi ra.
15: Kanita lihim neng pekisabian Joanan i Gedalias. Ngana, Gedalias, paintulutan mu kung mako at paten ke i Ismael a anak nang Netanias at ala metung mang makabalu nung ninu ing mekamate kang Ismael. Baket kailangan ing mipaintulutan ya ba na ka mung paten? Maging sangkan iti karing sablang Judio a mitipun makapadurut keka at mamungang kasakitan karing sablang memalen a melakuan king Juda.
16: Nganang mekibat Gedalias, E mu daraptan yan. E tutu ing sasabian mu tungkul kang Ismael!