1: O Ginu , e mu ku sa kakamuan at paparusan.
2: Kinutkut la kaku ding paslu mu,
: digpa ya kaku ing gamat mu.
3: Uli ning mua mu masakit ya mabilug kung katawan;
: ala kung kapaldanan uli ning depat kung kasalanan.
4: Malulumud ku king keraklan ding kakung pamikasala;
: e ku la adala-dala uling anti lang mabayat a karga.
5: Mamau la at nanaknak ding kakung sugat,
: iti bunga ning kasalanan a kakung depat.
6: Mangabaluktut ku at sayasayukut king gabun,
: kilub ning patingapun mitmu kung lungkut.
7: Malibub ku uli ning mapaling lagnat;
: balamu ata e na ku kumayap.
8: Pata ku panamdam, at lubus na kung meina;
: sasaingsing ku uli ning kaplas ning lub ku.
9: O Ginu , kakung kapagnasan balu mu;
: e makalingad keka ing saingsing ku.
10: Salu ku tatatap ya, sikanan ku ala na;
: mata ku melula na la.
11: Pangilagan da ku ding kakaluguran at kayabe-abe ku,
: kasiping bale e la bisang lumapit kaku.
12: Yuyumang do kaku ding silu da,
: kaku kamatayan ing nasa ra;
: detang bisang makapanasakit kaku
: pisasabian da ing kasiran ku;
: patitingapun katraydulan ing karelang babalakan.
13: Maklak ku waring e makaramdam,
: pipi ku waring e makapagsalita dit' man?
14: Anti ku king taung alang daramdaman at alang balung sabian king piamanuan.
15: Oneng ika, O Ginu , ing kakung panaligan;
: O Ginu kung Dios, ing aus keka sanang pakibatan.
16: Ngakung sinabi, E mu sa paintulut karing kakung kalaban ing gawan da kung pikaylian,
: detang magmaragul kaku potang miraragsa ku!
17: Malapit na kung mibulang,
: at ing sakit e na ku buring lakuan.
18: Sasabian ku ing kasalanan a kakung depat;
: kasalanan a kakung depat sisisian ku ngan.
19: Dakal la at masikan ding kakung kalaban;
: mua la agyang ala kung kasalanan.
20: Detang kaku mamablas e mayap king mayap kung depat,
: lalabanan da ku uling ing nasa ku mayap.
21: O Ginu , e mu ku sa paburen!
: O Dios ko, e mu ku sana lalakuan!
22: O Ginu , agad mu kung saupan,
: ika a kakung kaligtasan!