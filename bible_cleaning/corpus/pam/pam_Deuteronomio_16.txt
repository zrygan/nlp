1: Paselebran ye ing Pamaglagpus king bulan na ning Abib bilang parangal king Ginung kekayung Dios, ing milual kekayu king Ehipto king misan a bengi na ning bulan ning Abib.
2: Paten ye at iyain para king Ginung kekayung Dios ing metung a tupang pabanua tua o kambing o kaya baka. Daptan yu iti ketang lugal a pilinan na ban karin kayu samba.
3: E kayu mamangan kayabe na tinape ating lebadura; ing tinape alang lebadura, ing tinape na ning pamagkakasakit, ya ing kanan yung kayabe na kilub ding pitung aldo, antimo ing gewa yu inyang mirarapal kayung linual Ehipto. Daptan yu iti ban e yu na kalinguan king kekaban ning bie yu ing paglako yung mirarapal king Ehipto.
4: E sukat mayakit ing lebadura kekayu o karing lugal a sakup yu kilub ding pitung aldo. E mu rin sukat mikabukasan ing nanumang karni da ring animal a inain yu itang bengi na ning mumunang aldo.
5: E ye malyaring iyain karing sarasarili yung balen ing ain-sakripisyu para king Pamaglagpus;
6: keta mung lugal a pilinan na ning Ginung kekayung Dios. Iyain ye potang lalbug ne ing aldo, ing oras inyang meko kayu king Ehipto.
7: Ilaga ye at kanan ketang lugal a pinili na ning Ginung kekayung Dios. Malyari na kayung muli karing tolda yu itang kabukasan.
8: E kayu mamangan tinape ating lebadura kilub ding anam a aldo, at king kapitung aldo gawa kayung metung a taimtim a pamipulung bilang parangal king Ginung kekayung Dios. E kayu bitasang magobra king aldong ita.
9: Mamilang kayung pitung dominggu manibat king pamagumpisa na ning pamamupul king tenam yung trigu,
10: at kaybat kanita ye pagselebran ing Piesta ning Pamamupul bilang parangal king Ginung kekayung Dios king kapamilatan na ning pamiyain yung ain a makayagpang king bendisyun a binie na kekayu.
11: Magsaya kayu arapan na ning Ginung kekayung Dios kayabe ding anak yu, ding ipus yu at ding Levita, ding dayuan, ding meulilang tata, at ding mebalung babai a manuknangan karing balen yu. Daptan yu iti ketang lugal a pilinan na ning Ginung kekayung Dios.
12: Tukian yu lang mitmung kaingatan deting tuntunan at e yu bitasang kakalinguan king meging ipus kayu karin king Ehipto.
13: Pitung aldo yeng pagselebran ing Piesta da ring Dalungdung kaybat yung asikap king bangan ing kekayung pupul at atinggal ing katas da ring ubas yu.
14: King piesta yu, sukat kayung magsaya a kayabe da ring anak yu, ding ipus yu, ding Levita, ding dayuan, ding ulila, at mebalung babai a manuknangan karing balen yu.
15: Magpiesta kayu para king Ginung kekayung Dios kilub ding pitung aldo ketang lugal a pilinan na, uling bendisyunan na ing tenam yu at ing sablang daraptan yu. Inya sukat kayung tumula.
16: Sukat lang makiarap king Ginung kekayung Dios makatatlung besis pabanua ding sablang lalaki. Makiarap la king Dios karin ketang lugal a pilinan na neng Piesta ning Tinape Alang Lebadura, neng Piesta ning Pamamupul at neng Piesta da ring Dalungdung. E la sukat makiarap king Ginu a alang ain a daralan,
17: agpang ketang agyu ra at agpang king bendisyun a tinggap da king Ginung kekayung Dios.
18: Mamili kayung ukum at aliwa pang pamuntuk karing balang balen a ibie na kekayu ning Ginung kekayung Dios. Ila ding munie atul a alang pamangabiran karing memalen.
19: E ra sukat babaluktut ing hustisia; e la sukat mangabiran o tatanggap suhul, uling ing suhul bubulagan na la mata ding biasa ampon tapat, at ya ing pasari king e ustung kayatulan.
20: Sukat dang ipatupad ing hustisia, ing bukud mung hustisia ban kumaba kayu bie at mibendisyunan ketang gabun a babie na kekayu ning Ginung kekayung Dios.
21: E kayu mibibili lele na ning altar a gawan yu para king Ginung kekayung Dios nanumang bage a pakilala kang Asera a kikilalanan dang dios.
22: E kayu naman mitatalakad asias a batu uling ing anti kaniti kasusumamian na ning Ginung kekayung Dios.