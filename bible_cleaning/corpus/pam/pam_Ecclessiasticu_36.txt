1: O Ginung Dios ning meto sikluban, lawan mu kami at lunusan.
2: Pamatakutan mu la keka ding sablang bansa.
3: Itas mu lang gamat mu laban karing dayuan a bansa at paintulut mung akit da ing kekang upaya.
4: Ginamit mu kami ban ipakit karela nung nu anti ka kabanalan; ngeni gamitan mu la ban ipakit kekami ing kekang kayupayan.
5: O Ginu, paintulut mung mabiasa la antimo nung makananu keng mebiasa king ala nang aliwang Dios nung e mu ika.
6: Pasibayu kang pakit tanda at bage pagmumulalan; ipakit mu kekami ing kekang makaligayang sikanan.
7: Paragulan mu ing mua mu, ibugnus mu ing bigsikan mu, lasawan mong kalaban mu, pamuksan mu lang kalaban mu.
8: Ganakan me itang aldo a tikda mu at pamalaguanan mu neng datang ban apisabi rang pasibayu ding tau ing makapagmulala mung daraptan.
9: Paintulut mung laklakan na la ning mikakaluku mung mua ding miligtas; paten mo ngan detang menalipit karing kekang memalen.
10: Lasawan mu la buntuk ding mabagsik a pamuntuk a sasabi: Alang aliwang mayupaya nung e mu ikami.
11: Tipunan mu lang pasibayu ding tribu ning Israel at isubli karela ing gabun a kekang pepamana karela kanitang minunang panaun.
12: O Ginu, malunus ka king Israel, ing balen mung mayayaus king lagyu mu a pemalagyuan mung pangane anak mung lalaki.
13: Malunus ka king Jerusalem, ing banal mung siudad a pinili mung kekang tuknangan.
14: Katmuan me king kanta ning kapurian ing Templo mung atyu king Zion; katmuan mu la king kekang ligaya ding kekang memalen.
15: Patunayan mu karing kekang memalen ding bage depat mu kanitang minunang panaun; tuparan mu la detang sinabi mu king kapamilatan na ning lagyu mu.
16: Ablasan mu la king mayap detang menalig keka; patunayan mu king karapatdapat lang pagkatiwalan ding kekang propeta.
17: Pakiramdaman mu, O Ginu, ing panalangin da ring talasuyu mu a manangkamin king bendisyun nang Aaron karing kekang memalen. Kanita kilalanan da ring sablang tau keti king yatu king ika ing Ginu, ing Dios a alang angga.
18: Tungkul king atian ing sablang pamangan, oneng ating pamangan a maygit karing aliwa.
19: Nung makananu neng alalasa ning dila ing pamangan, makanyan neng ababalu ning taung ating kabiasnan ing taung malaram.
20: Pasari yang lungkut ing taung ating e mayap a isip, oneng ing taung masibukan balu neng pakiarapan.
21: Tanggapan ne ning babai ing ninumang lalaking mitakdang maging asawa na, oneng kailangan yang mamili ing lalaki king buri nang maging asawa.
22: Babie ligaya king lalaki ing leguan ning babai; ala nang aliwa pang makawili pa subali kaniti.
23: Nung maganaka ya ing babai at malambing magsalita, kanita ing asawa ya na ing pekamasuerting lalaki.
24: Potang makiasawa ne ing lalaki, ikua na na ing mayap diliing asawang akatambayan na at munie sikanan lub king bie na.
25: Ing mulahan a alang bakud mayan yang luban at panakawanan; ing lalaking alang asawa parati yang lakad-lakad at malungkut.
26: Atin na waring migtiwala king tulisan a makasandatang lipat-lipat karing balen? Lalu yang e sukat pagkatiwalan ing lalaking alang tuknangan a matudtud nu man karin ne dasan ning kabengian.