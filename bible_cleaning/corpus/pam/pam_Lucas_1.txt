1: Kagalang-galang a Teofilo,
: Dakal na la mu rin pu ding migkapilit sinulat istoria tungkul karing bage mepalyari libutad mi.
2: Makayagpang ing karelang sinulat king sinabi da kekami ding mekasaksi at menaral kareting bage ibat na king kapupurmeruan.
3: Kaybat kung inusisang mitmung kaingatan iting sablang bage, meyapan ku na naman pu ing sumulat metung a maayus a istoria para kekayu, Kagalang-galang a Teofilo.
4: Depat ku iti ban abalu yung lubus ing katutuan da ring sablang bage a mituru na kekayu.
5: Kanitang i Herodes ya ing ari na ning Judea, ating metung a pari a milagyuan Zacarias. Miembru ya king grupu da ring pari nang Abiya. Elizabeth ya lagyu ing asawa na at iti ibat ya king lahi nang Aaron a pari.
6: Mibiebie la deting miyasawa king mitmung kayapan king arapan na ning Dios. Mapamintu lang lubus karing kautusan at tuntunan a ibat king Ginu.
7: Oneng e la mikayanak uling baug ya i Elizabeth at matua na lang parehu.
8: Misan a aldo, ing grupu nang Zacarias ya ing makatutuk mangasiwa king Templo.
9: Agpang king kaugalian a tutukian da ring pari, ya ing misuertian at mepiling duluk king insenso king altar. Inya linub ya king Templo ning Ginu,
10: kabang ding dakal a taung atyu lual manalangin la king oras ning pamanduluk.
11: Kabud-abud pepakit ya kang Zacarias ing anghel na Ginu; makatalakad ya king banda nang wanan ning altar, king lugal nung nu ra durulukan ing insenso.
12: Misdan ya i Zacarias panakit na king anghel at mitakutan ya.
13: Oneng ngana ning anghel, Zacarias, e ka tatakut! Dimdam na ning Dios ing kekang panalangin, inya manganak yang metung a lalaki ing asawa mung i Elizabeth. Pamalagyuan meng Juan.
14: Tumula ka at magsaya, at dakal lang tumula king pangabait na
15: uling maging marangal ya king panimanman na ning Ginu! E ya minum alak o nanumang inuman a makalasing. At mikatmuan ya king Banal a Espiritu manibat king pangabait na.
16: Dakal la karing anak na ning Israel ding papagbalikan na king Ginung karelang Dios.
17: Datang yang mumuna king Ginu, masikan at mayupayang antimo i propeta Elias ba na lang pikasunduan pasibayu ding tata at ding anak; ban tuntun la ding makasalanan king dalan da ring matulid, at ban isadia ne para king Ginu ing balen a pinili na.
18: Nganang Zacarias king anghel, Makananu kung abalu king tutu yan? Matua na ku at antimu rin ing asawa ku.
19: Aku i Gabriel, nganang mekibat ning anghel, makatalakad ku arap ning Dios a mitubud kanaku ban sabian ku at ipayabut keka iting mayap a balita.
20: Oneng e mu pala paniwalan ing balita ku a tutu namang mapalyari potang miras na ing mituldung panaun. Mapipi ka uling e ka meniwala. Manatili kang e makapagsalita anggang e matupad ing pangaku ku keka.
21: Panenayan deng lumual ding tau i Zacarias; pigmulalan da nung baket meluat yang tutu kilub ning Templo.
22: Inyang linual ya, e ya makapagsalita karela. Inya inisip da king menakit yang metung a vision kilub ning Templo. Uling e ya makapagsalita, sisinial na namu karing gamat na ing buri nang sabian karela.
23: Kayari na ning pamagsilbi na king Templo, minuli ya bale na i Zacarias.
24: Kalabas da ring mapilan a aldo, milamnan ya i Elizabeth a asawa na at migdatun ya king bale kilub ding limang bulan.
25: Nganang sinabing Elizabeth, Seupan na ku mu rin ning Ginu king kapamilatan na niting mepalyari. Segipan na ku king maragul a kamarinayan king arapan da ring tau!
26: Inyang kanam na nang bulan Elizabeth, tinubud ne ning Dios ing anghel Gabriel karin Nazaret, ing metung karing balen na ning Galilea.
27: Atin yang balita para king metung a babaing birhen a makapangakung kasal king lalaking milagyuan Jose a ibat king lahi nang Aring David. Maria ing lagyu na ning babaing birhen.
28: Dinatang ya kang Maria ing anghel at ngana, Ing kapayapan manatili keka! Ing Ginu atyu keka at binendisyunan na kang e mu nanu!
29: Tutu yang melingasngas a lub i Maria uli na niting amanung sinabi na ning anghel at isip-isipan na nung nanu ing kabaldugan na niti.
30: Ngana ning anghel, Maria, e ka mitatakutan uling meging malam ya lub keka ing Dios.
31: Milamnan ka at ibait me ing metung a anak a lalaki at pamalagyuan meng Jesus.
32: Maging marangal ya at mayaus yang Anak ning Kakataskatasan a Dios. Gawan neng ari ning Ginung Dios, antimo i David a makatua na.
33: Ya ing maging ari da ring lahi nang Jacob king sablang panaun at e ya mapupus ing kayarian na kapilan man!
34: Nganang sinabing Maria king anghel, Makananung mapalyari iti kabang ala na ku mang asawa?
35: Pekibat na ning anghel, Datang ya keka ing Banal a Espiritu at lilungan na ka ning upaya na ning Dios. Uli na niti, mayaus yang Anak ning Dios ing banal a anak a mibait keka.
36: Lawan me i Elizabeth a kamaganak mu. Sasabian da ring tau king e ne manganak, oneng ngeni kanam na na, agyamang matua ne.
37: Uling alang bage a e na apapaliarian ning Dios.
38: Nganang Maria, Talasuyu na ku ning Ginu, marapat sa kanaku antimo ing sinabi mu. At likuan ne ning anghel.
39: E melambat, ginayak ya i Maria at mamalagua yang minta king metung a balen king kabundukan na ning Judea.
40: Minta ya king bale nang Zacarias at dininan neng mayap a oras i Elizabeth.
41: Inyang dimdam nang Elizabeth ing pamagmananu nang Maria, ginalo ya ing anak king atian na. At i Elizabeth, kitmuan king Banal a Espiritu,
42: migsalita yang masikan. Ngana, Mapalad ka karing sablang babai! At mapalad ya ing anak a mibait keka!
43: Makananu kung pengaintuliran ing dalawan na ku ning ima na ning kanakung Ginu?
44: Uling kabud dimdam ku ing kekang pamagmananu ginalo ya ing anak king atian ku king tula.
45: Mapalad ka uling paniwalan mu king ing balita na keka ning Ginu mipaltutu!
46: Nganang Maria,
: Ing pusu ku pupurian ne
: ing Ginu;
47: magsaya ya ing kaladua ku
: uli ning Dios a kakung Talapagligtas,
48: uling e na ku kelinguan,
: akung maluka nang talasuyu!
: Manibat ngeni ausan da kung
: mapalad ding sablang tau,
49: uli ning mangaragul a bage
: a depat na kaku ning Mayupayang Dios.
: Banal ing lagyu na;
50: lulunusan na la ding ating takut keya,
: karing sablang mituki-tuking lahi.
51: Inatiat ne ing mayupaya nang takde,
: at simbulat na la ding mangatas a lub ketang kapalaluan
: ning karelang nasa.
52: Bigsak na la ding ari ibat karing karelang tronu,
: at ding atyu king kababan ilang tinas na.
53: Pepakabsian na la ding danupan
: karing mayap a bage,
: at pepalakuan na lang alang darala
: ding mabandi.
54: Tiparan na ing pengaku na karing makatua tamu
: at dinatang ya ba neng saupan ing Israel a talasuyu na;
55: pepakitanan neng lunus
: i Abraham at ding sablang
: lahi na king kapilan pa man!
56: At inabayan neng Maria i Elizabeth kilub ding atlung bulan. Kaybat na nita, minuli ne.
57: Dinatang ing aldo nang pamanganak Elizabeth, at beit ne ing metung a anak a lalaki.
58: Abalu da ring siping nang bale at kamaganak ing makapagmulala nang kayapan ning Ginu kang Elizabeth. At mekipagsaya la ngan kang Elizabeth.
59: Mesirkunsisyun ya ing anak inyang walu neng aldo tua. Pamalagyuan de sanang Zacarias, ing lagyu nang tata na,
60: oneng nganang tinutul ima na, Ali, Juan ing lagyu na.
61: Ngara kang Elizabeth, Ala metung man karing kamaganak mu a makanyan a lagyu!
62: Inya sininialan de ing tata; kitang da nung nanu ing buri nang ipamalagyu king anak.
63: Meniawad yang apisulatanan i Zacarias at sinulat na, Ing lagyu na Juan. Mipamulala la ngan!
64: Kanita mu rin mekapaniabi yang pasibayu i Zacarias at pinuri ne ing Dios.
65: Tiblan na la ngan ning takut ding sablang siping dang bale at mikalat ing balita tungkul king mepalyari king mabilug a kabundukan na ning Judea.
66: Kukutang da ring sablang mekabalita kaniti, Nanu kaya ing paintungulan na ning anak a iti? Masala king ing upaya na ning Ginu atyu keya.
67: I Zacarias, ing tatang nang Juan, mikatmuan ya king Banal a Espiritu at nganang migsalita,
68: Purian ta ya ing Ginu,
: ing Dios ning Israel!
: Inatdanan na lang kasaupan
: ding memalen na at pinalaya na la.
69: Dininan na katamung metung
: a mayupayang Talapagligtas
: a ibat king lahi nang David
: a talasuyu na.
70: Iti ya ing malambat na nang
: pengaku king kapamilatan ding
: banal nang propeta
71: king iligtas na katamu
: karing kekatamung kalaban,
: at karing gamat ding sablang
: masama kekatamu.
72: Pengaku na naman ing pakit yang
: lunus karing makatua tamu,
: at ganakan ne ing banal nang
: kasunduan.
73: Yan ing pangaku a sinumpa na
: kang Abraham a makatua tamu;
74: king iligtas na katamu
: karing kekatamung kalaban;
: ban malaya tamung makasamba
: keya;
75: ban maging banal tamu at
: maging matulid king panimanman na
: king kekaban ning bie tamu.
76: Ika, anak ku, mayaus kang propeta
: na ning Kakataskatasan a Dios.
: Datang kang makauna king Ginu
: ban isadia mu ing dalanan na,
77: at ituru me king balen na
: ing dalan ning kaligtasan,
: ing pangapatawad ding karelang
: kasalanan.
78: Ing Dios tamu tune yang
: mapaglunus at maganaka.
: Ing munag ning kaligtasan
: ipaslag ne kekatamu,
79: at ibat banua sunlag ya karing atyu king karalumduman,
: at karing atyu king lilung ning kamatayan
: ban ituntun na katamu king dalan ning kapayapan.
80: At dinagul ya ing anak at sinulung ya pamikakatawan at espiritu. Menuknangan ya king disyerto angga king panaun a linual ya ban pakilala ya king Israel.