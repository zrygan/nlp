1: Migsalita ya kanaku ing Ginu kanitang kapat nang banuang pamag-aring Jeoiakim king Juda a anak nang Josias. Ngana,
2: Kuma kang pisusulatan a lulun at isulat mu ing sablang sinabi ku keka tungkul king Israel at king Juda ampon karing sablang bansa. Isulat mu ing sablang sinabi ku keka manibat na kanitang minunang migsalita ku keka, inyang i Josias ya ing ari at angga na ngening kasalukuyan.
3: Magkang gumulut la ding memalen na ning Juda king e ustung pamibiebie potang damdaman da ing sablang kasiran a buri kung iparala karela. Kanita patawaran ku ing depat dang e ustu at ing kasalanan da.
4: Inya inaus ke i Baruk, ing anak nang Nerias, at pepasulat ku ing sablang sinabi na kanaku ning Ginu . Sinulat na ngang Baruk iti king pisusulatan a lulun.
5: Kaybat inutusan ke i Baruk. Ngaku, Baruk, e na mipaintulut kanaku ing lungub ku king Templo ning Ginu .
6: Buri ku king munta ka karin king tutuking panaun na ning pamag-ayunu at basan meng masikan ing lulun ban damdaman da ing sablang sinabi na kanaku ning Ginu , at itang pepasulat ku keka. Daptan mu yan nung nu ring sabla damdaman da ka pati na ding memalen na ning Juda a ibat karing karelang balen.
7: Magkang manalangin la king Ginu at lakuan da ing e mayap dang pamibiebie, uling belan ne ning Ginu iting bansa king maragul nang mua at kasbu.
8: Inya binasa nang Baruk ing amanu na ning Ginu karin king Templo antimo ing inutus kung daptan na.
9: King kasiam nang bulan ning kalimang banuang pamag-ari nang Jeoiakim king Juda, pigselebran da ring tau ing pamag-ayunu ban tanggapan da ing mayap nang pilubluban ning Ginu . Pigselebran de iting pamag-ayunu ding sablang manuknangan king Jerusalem, at ding dinatang ibat karing balen ning Juda.
10: At kabang makiramdam la ding tau, binasa nang Baruk ing sinabi ku. Milyari iti king Templo, manibat king kuartu nang Gemarias a anak nang Safan a kalihim. Atyu ya babo ning patyu lele ning piluluban papunta king Bayung Pasbul dalan ning Templo ing kuartu na.
11: I Micaias a anak nang Gemarias at apu nang Safan, dimdam neng babasan nang Baruk ing sablang sinabi ning Ginu a makasulat king lulun.
12: Kaybat minta ya king palasyu, king kuartu ning kalihim nung nu la mipupulung ding opisyal. I Elisama, ing kalihim, i Delaias a anak nang Semaia, i Elnatan a anak nang Akbor, i Gemarias a anak nang Safan, i Zedekias a anak nang Hananias, at ding aliwa pang opisyal a atyu karin.
13: Sinabi nang Micaias karela ing sablang dimdam na inyang babasan neng Baruk karing tau ing lulun.
14: Kanita tinubud de ring opisyal i Jehudi a anak nang Netanias at apu nang Selemias, at apu na king tud Cusi ban sabian na kang Baruk king idala ne karela ing lulun a binasa na karing tau. Dela neng Baruk ing kasulatan karela.
15: Lukluk ka, ngara, at basan me kekami ing lulun. Inya binasa neng Baruk karela.
16: Kaybat neng binasa, milalawayan lang ating takut at ngara kang Baruk, Kailangan ipabalu mi iting bage king ari.
17: Kaybat kitnan de, Sabian mu na mo kekami nung makananu mung asulat iting sablang bage? Pepasulat neng Jeremias yan keka?
18: Mekibat ya, Pepasulat nang Jeremias kanaku ing sablang amanung atyu ken at sinulat ku king tinta keting lulun!
19: Kanita ngara, Baruk, kailangan ing mako na kayu at salikut, ika ampon i Jeremias. E yu sasabian kenu man nung nu kayu munta.
20: Binili de ring opisyal ing lulun king kuartu nang Elisama, ing kalihim, at minta la king palasyu ban sabian king ari ing sablang bage.
21: Kaybat na nita, tiburan ne ning ari i Jehudi ban kuanan ne ing lulun. Kinua neng Jehudi ing lulun king kuartu nang Elisama at binasa ne iti king ari at karing sablang opisyal a pakatalakad makapadurut king ari.
22: Panaun na ning dimla kanita at makalukluk ya ing ari arap ning api king palasyung tuknangan na neng panaun na ning dimla.
23: Kabud mekayari yang makabasang atlu o apat a kabulung ning lulun, pupututan na la ning ari king kapamilatan na ning kutsilyu at iyugse king api. Depatan na iti angga king mesilab ya ngan ing kabilugan a lulun.
24: E ya mitakutan o melungkut man ing ari at ding opisyal a mekaramdam king pangabasa na ning lulun.
25: E na la pinsinan ning ari di Elnatan, Delaias, at Gemarias inyang pekisabi rang mayap king e ne sa sisilaban ing lulun.
26: Kaybat inutusan ne ning ari i Prinsipi Jerameel at i Seraia a anak nang Azriel at i Selemias a anak nang Abdeel ban dakpan de i propeta Jeremias at ing kalihim nang i Baruk. Oneng selikut na la ning Ginu .
27: Ngana kanaku ning Ginu kaybat neng silaban Aring Jeoiakim ing lulun nung nukarin makasulat ing pepasulat ku kang Baruk,
28: Kuma kang aliwang lulun at isulat mu ing sablang misulat king minunang lulun.
29: Sinabi na naman ning Ginu ing sabian ku kang Aring Jeoiakim ing anti kaniti: Silaban me ing lulun at ikutang mu kang Jeremias ing sangkan obat sinulat na king ing ari ning Babilonia king datang ya at lasakan ne iting bansa at paten ding memalen na at ding animal.
30: Inya ngeni, aku, ing Ginu , sasabian ku keka, Aring Jeoiakim, king ala nang lahi mu a mag-ari king kayarian nang David. Miyugse ya ing bangke mu king lugal a tatangaran na ning aldo at ning yelu neng bengi.
31: Parusan da ka at ding kekang lahi ampon opisyal, uli da ring kasalanan a depat yu. Ika at ding memalen na ning Jerusalem at Juda e la minie nanumang pansin karing babala a sinabi ku. Inya ngeni iparala ku kekayu ing sablang kasakitan a abanggit ku na kekayu.
32: Kanita kinangwa kung aliwang lulun at binie ke kang Baruk a kalihim ku. At sinulat na ing sablang pepasulat ku. Sinulat na ing sablang misulat na king minunang lulun at ing aliwa pang mensahing pepasulat ku kang Baruk.