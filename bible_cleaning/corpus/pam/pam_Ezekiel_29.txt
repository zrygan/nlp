1: Inyang kalabing aduang aldo na ning kapulung bulan ning kapulung banua ning kekaming pangayugse, migsalita ya kanaku ing Ginu .
2: Ngana, Anak ning tau, magsalita kang laban king ari na ning Ehipto. Sabian mu nung makananu yang miparusan at ing kabilugan a bansang Ehipto.
3: Sabian mu ing sasabian na ning Ginung Dios king ari na ning Ehipto: Aku ing kekang kalaban, ikang maragul a dapu a makababad king ilug. Sasabian mu king ing Ilug ning Nilo bandi me at ika ing ginawa kaniti.
4: Dinan keng taga ing baba mu at ipakat ku la keka ding asan a atyu king ilug mu. Kaybat na nita, isaka da ka king danum at ding sablang asan a makapakat keka.
5: Iyugse da ka king disyerto pati na ding asan a deta. Mipase ya king gabun ing katawan mu at e ya milibing. Paburen keng laklakan da ring ayup at ding animal ing bangke mu.
6: Kanita ra akilala ding memalen na ning Ehipto king aku ing Ginu . Mas mayap ya ing timbu kesa king saup a binie yu karing Israelita.
7: Inyang sindal da la ring takde ra kekayu, pemile yu la at penandus kilikili at pemakli yu la galudgud.
8: Inya ngeni, aku, ing Ginung Dios , sasabian ku kekayu king padala kung taung paka espada ban lumusub kekayu, at paten da la ring kekayung memalen ampon ding kekayung animal.
9: Maging ala yang kwentang bansa ing Ehipto. Kanita yu akilala king aku ing Ginu .
: Uling sinabi mu king bandi me ing Ilug ning Nilo at keka yang gewa iti,
10: aku ing kekang kalaban antimu rin kalaban ning kekang Nilo. Gawan keng alang kwentang bansa ing mabilug a Ehipto manibat king siudad ning Migdol king norti angga king siudad ning Aswan king mauli, angga na karing angganan ning Etiopia.
11: Ala metung mang tau at animal a lumakad pa karin. Ala nang nanumang manuknangan karin kilub ding apat apulung banua.
12: Gawan keng pekamalungkut a bansa ing Ehipto. Kilub ding apat apulung banua manatili lang lasak-lasak ding siudad ning Ehipto; mas lasak kesa karing aliwang siudad. Gawan ku lang bakwit ding tau Ehipto. Tumakas la at munta karing balang bansa at manuknangan libutad da ring miyayaliwang tau.
13: Ngana ning Ginung Dios , Kaybat ding apat apulung banua ibalik ku lang pasibayu ding tau Ehipto ibat karing bansa nung nu ku la inugse,
14: at paintulutan ku lang manuknangan king dane mauli ning Ehipto, ing tune rang tuknangan. Karin la maging metung a kayarian a alang sikanan;
15: ing pekamaina karing sablang kayarian at e na la kapilan man sumakup pa karing aliwang bansa. Gawan ku lang lubus alang kabaldugan ban e da la apilit ding aliwang bansa king buri da.
16: E ne kapilan man manalig pang saup ing Israel karela. Ipaganaka na king Israel ing milyari king Ehipto king migkamali ya king pamanalig na karela. Kanita na akilala ning Israel king aku ing Ginung Dios .
17: King mumuna nang aldo ning mumuna nang bulan ning kaduang pulu't pitung banua ning pangayugse mi, migsalita ya kanaku ing Ginu .
18: Ngana, Anak ning tau, pegumpisan na ning Aring Nebucadenesar ning Babilonia ing pamaglusub king bansang Tiro. Pepasakitan na lang ustu ding sundalus na king pamamusan mabayat a karga. Inya melugus la buak at mesugat a pago, oneng ala yang pekinabangnan ing ari at ding sundalus na king sablang kapagalan da.
19: Inya ngeni, aku, ing Ginung Dios , sasabian ku: Ipasakup ke ing bansang Ehipto king Aring Nebucadenesar. Panakawanan ne at samsamanan at idala na ing sablang pibandian na ning Ehipto bilang upa karing sundalus na.
20: Ibabie ke ing Ehipto bilang bayad king kasuyuan na, uling megobra la ding sundalus na para kaku. Aku, ing Ginung Dios , ing migsalita.
21: Potang mapalyari na iti, gawan ku lang masikan ding memalen na ning Israel at ika, Ezekiel, paintulutan da kang magsalita ban ing siwala mu damdaman da ring sabla. At kanita ra akilala king aku ing Ginu .