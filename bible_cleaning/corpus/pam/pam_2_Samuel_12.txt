1: Tinubud ne ning Ginu i propeta Natan kang David. Inyang mikit la nganang Natan kang David, Ating aduang lalaki a manuknangan king metung a balen; mabandi ya ing metung at kalulu ya ing kadua.
2: Dakal ya sese baka at tupa ing mabandi,
3: oneng ing kalulu metung ya mung biserung babaing tupa a seli na ing bukud nang bandi. Sinese ne iti ning kalulu at meragul yang kayabe da ring anak na king bale at pakanan ne king pamangan na at painuman ne king kopa na at patudturan king takde na. Anti yang anak nang babai iting mesabing tupa.
4: Misan a aldo, dinatang ya ing metung a bisita king bale na ning mabandi. E ne buring katatan ning mabandi ing metung karing sese nang animal. Ing gewa na ya ing kinua ne ing biserung tupa a bandi na ning kalulu at iti ing pepalutu na para king bisita nang dinatang.
5: Inyang dimdam nang David iti mibua ya king mua at ngana kang Natan, Sasabian kung matni king daramdaman na ning mabie Dios, sukat yang mate ing lalaking ita!
6: Sukat yang mamayaran apat a besis king depat na uling ala yang lunus.
7: Nganang Natan kang David, Ika ing lalaking ita! Oyni ing sasabian na ning Ginu , ing Dios ning Israel, Linanian da ka ban maging ari king mabilug a Israel at linigtas da ka karing gamat nang Saul.
8: Binie ke keka ing kayarian na at ding asawa na; binie ke keka ing kayarian ning Israel at Juda. Maygit pa kanyan ing ibie ku keka.
9: Obat lepastangan me ing Ginu ? Obat depat mu ing e ustu king panimanman na? Pete me i Uria a Hiteo at kinua me ing asawa na ban maging asawa mu. Pete me king kapamilatan na ning espada da ring Ammonita.
10: Inya manibat ngeni e ne mako ing espada king pibalebale mu uling lepastangan me ing Ginu at kinua ing asawa nang Uria ban maging asawa mu.
11: Ngana pang tinuglung ning Ginu , Gamitan ke ing metung king sarili mung pamilya ban guluan na ka. King mismung akakit mu kuanan ku la ring asawa mu at ibie ku la king aliwang lalaki, at sipingnan na la agyang aldo masala.
12: Lihim kang dinapat kasalanan, oneng daptan ku king masalang aldo ing sinabi ku keka ban akit na ning mabilug a Israel.
13: Kanita nganang David kang Natan, Mikasala ku laban king Ginu .
: Nganang Natan, David, pepatawaran na na ka ning Ginu . E ka mate.
14: Makanyan man, uli na ning depat mung kalapastanganan king Ginu , mate ya ing mibait mung anak a lalaki.
15: Kaybat na nita, minuli ne bale na i Natan.
: At mika mabayat yang sakit ing anak nang David kang Batsebang asawa nang Uria.
16: Menalangin ya i David king Ginu ban kumayap ya ing anak. E ya bitasang mengan at inyang bengi na linub ya king kuartu na at king gabun ya migkera.
17: Pintalan de ring opisyal na at pekisabian deng mayap ing talakad ya, oneng e ya mebisang mangan kayabe ra.
18: King kapitung aldo mete ya ing anak. Mikakunu lang sabian da iti kang David uling api-isip-isip da king lalu na lang e pakiramdaman king sasabian da at pota daptan na itang e na sukat daptan king sarili na.
19: Apansinan na lang David ing mibubulungan la, inya aulata nang mete ne ing anak. Nganang mengutang karela, Mete ne ing anak?
: Pekibat da, Opu, mete ne ing anak yu.
20: Kanita tinalakad ya i David; mindilu ya at miniblas ampon migpabanglu. Kaybat linub ya king bale ning Ginu at sinamba ya. Kaybat, minuli ya; meniawad yang pamangan at mengan ya inyang makayapag na.
21: Kanita ngara ding opisyal na, E mi pu aintindian ing ikit mi kekayu. E kayu mengan at menangis kayu inyang mabie ya ing anak yu, oneng ngening mete ne tinalakad kayu at mengan.
22: Wa, nganang David, mig-ayunu ku kanita at menangis ku inyang mabie ya ing anak. Atyu kanita king lub ku ing malunus ya kanaku ing Ginu at e na paintulut ing mate ya ing anak ku.
23: Oneng ngening mete ne e na kailangan pa ing mag-ayunu ku pa. Abalik ku wari ing bie na? Aku ing munta king anak potang datang ing panaun, oneng e ne makapagbalik kanaku ing anak ku.
24: Pematulan neng David ing asawa nang i Batseba; sipingnan ne at mebuktut ya. Menganak yang metung a lalaki at pemalagyuan neng Solomon. Kaluguran ne ning Ginu ing anak,
25: inya tinubud ne i propeta Natan ban sabian king Jedidia ing ipamalagyu ra king anak pablasang kaluguran ne ning Ginu .
26: At sindu nang Joab at ding tauan na ing pamakilaban karing Ammonita king Rabba, ing siudad ning ari da, at malapit da niang asakup.
27: Peparala yang tubud i Joab kang David ban ibalita king lisuban da ne ing Rabba at ikua de ing pititipunan danum karin.
28: Inya kailangan ing tipunan na la ning ari ding mitagan nang sundalus. At ngana pang Joab, Ya ing manimuna king pamanialake at ya na mismu ing sumakup king siudad, e ku buring aku ing miparangalan king tagumpe.
29: Inya tinipun na lang David ding sablang sundalus na at penimunan na la king pamaglusub king Rabba at abihag de iti.
30: Kinua neng David ing koronang gintu a titimbang apat apulu't siam a kilu. Makaputung ya iti king estatuang kikilalanan dang dios a ausan dang Molek. Atin ya iting mal a batung iyas at kinua neng David at kebit ne king korona na. Dakal ing ikua rang pibandian king siudad.
31: Binihag da la ring memalen karin at kaybat ila ring pepagobran da bilang kalpinteru, pande, at mangawang laryu. Makanyan munaman ing depat nang David karing aliwang balen da ring Ammonita. Kaybat na nita, minuli ne Jerusalem i David at ding sundalus na.