1: Magsalita ku ban sikan ya lub ing Jerusalem;
: e ku magtahimik anggang e ya mikabus,
: at anggang ing tagumpe e ya sunlag anting sulu ning kabengian.
2: Jerusalem, sablang bansa akit dang kekang pamanagumpe!
: Ligaya mu akit da ring karelang ari.
: Mayaus ka king bayung lagyu,
: lagyung ibie ning Ginu .
3: Mangari kang malagung korona
: at mal a diadema para king Ginu ,
4: E na ka pasibayung mayaus Mipaburen;
: ing bansa mu e ne mipamansagan, Ing Babaing Likuan ning Asawa na.
: Ing bayu mung lagyu Ing Dios tutula ya Keka!
: Ing bansa mu mayaus yang Masaya ing Bie nang Talasawa,
: uling ing Ginu metula ya keka
: at mangari yang metung a asawa para king kekang bansa.
5: Mangari ya king lalaking makiasawa king babaing kakasal na,
: itang miyubug keka pakasalan na ka.
: Nung makananung ing lalaking bayung kasal mayayama ya king ayasawa na,
: ing kekang Dios makanyan yang mipamatulan keka.
6: Jerusalem, karing pader mu mibili kung guardia;
: bengi at aldo sukat lang e magtahimik
: ban pangaku ning Ginu ipaganaka ra,
: at e ra paintulut ing makalinguan la.
7: E re sukat patugutan ing Ginu
: anggang ing Jerusalem e ne italakad pasibayu,
: at anggang e ya maging siudad a pupurian ning mabilug a yatu.
8: Tapat nang pengaku ning Ginu ,
: at kapamilatan ning upaya na iti tuparan na
: Ing kekong trigu e na maging kabiayan da ring kekong kalaban,
: at e na la minum ding dayuan king kekong alak.
9: Oneng ikong tinanam at minalut king trigu
: ing mangan king tinape na,
: at munie kapurian king Ginu !
: Ikong tinanam at minupul ubas
: ikayu ing minum king alak
: karing patyu ning kakung Templo.
10: Lumual kayu, ikong memalen ning Jerusalem
: at gawang dalan para karing magbalik yung kabalen!
: Isadia ye ing dalan a malualas; ilako lang batung kalatkalat!
: Mibili kayung tanda ban abalu da ring bansa
11: king ing Ginu ipabalu na ing anti kaniti king yatu
: Sabian yu karing memalen ning Jerusalem
: king daratang ya ing Ginu ban magligtas kekayu;
: darala na la taung segipan na!
12: Mayaus kayung Banal nang Memalen ning Dios,
: Ding Taung Linigtas ning Ginu .
: Ing Jerusalem mayaus yang Siudad a Pakamalan ning Dios,
: Ing Siudad a E Na Pepaburen ning Dios.