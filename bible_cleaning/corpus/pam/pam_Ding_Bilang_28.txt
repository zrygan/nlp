1: Nganang migsalita ning Ginu kang Moises,
2: Iyutus mu karing memalen na ning Israel king miyain lang ain kanaku; ain-a-pamangan king mitakdang panaun. Babie tula kanaku, ing Ginu , ing bau da reting ain.
3: Oreti ding ain a iyain da kanaku aldo-aldo: aduang lalaking biserung tupa at alang dipektu.
4: Iyain ya ing metung kareti neng abak at ing kadua neng sisilim na.
5: Abayanan yang atlu at kapitnang litrung arina a sinamut king atlung litrung larung olibo.
6: Iti ya ing aldo-aldo yung ain-a-durulukan a pegumpisan yu karin king Bunduk ning Sinai. Babie tula kanaku, ing Ginu , ing bau na niti.
7: Magdala kayu namang metung at kapitnang litrung katas ubas bilang ain-a-inuman king balang metung at metung karing tupa. Itugtug iti king Banal a Lugal para kanaku, ing Ginu .
8: Iyain ya ing kaduang tupa neng sisilim na at ing ain-a-pamangan ampon ain-a-inuman. Dulukan munaman iti at babie tula kanaku, ing Ginu , ing bau na niti.
9: Neng Aldo ning Sabbath, aduang lalaking tupa a pabanua tua at alang dipektu ing iyain yu. Abayanan ya iti king ain-a-binutil at ain-a-inuman. Aduang kilung arina a sinamut king larung olibo ing ain-a-binutil.
10: Iti ya ing iyain yu neng Aldo ning Sabbath, subali pa ketang aldo-aldo yung ain-a-durulukan, ain-a-pamangan, at ain-a-inuman.
11: King mumunang aldo ning balang bulan miyain kayung ain-a-durulukan kanaku, ing Ginu . Ini ing iyain yu: aduang biserung toro, metung a lalaking tupa, at pitung lalaking tupa a pabanua tua. Sukat la ngang alang dipektu.
12: Miyain kayu namang ain-a-binutil king kapamilatan na ning atlung kilung arina a sinamut king larung olibo para king balang toro; aduang kilu para king balang metung a lalaking tupa
13: at metung a kilung mapinung arina a sinamut king laru para king balang metung a lalaking tupa. Babie tula kanaku, ing Ginu , ing bau na niting ain-a-pamangan.
14: Aduang litru ing ain-a-inuman king balang toro, aduang litru king balang lalaking tupa, at kulang king metung a litru king balang biserung tupa. Iti ing iyain yu king mumunang aldo ning balang bulan kilub ning pabanua.
15: Subali pa kareting aldo-aldo ain-a-durulukan, miyain kayu namang metung a lalaking kambing bilang ain-a-kapamayaran-king-kasalanan.
16: Ing kalabing apat nang aldo ning mumunang bulan ya ing Piesta ning Pamaglagpus a pagselebran bilang pakundangan king Ginu .
17: Magumpisa ya ing piesta king kalabing limang aldo ning bulan at angga yang pitung aldo; tinape alang lebadura ing malyari yu mung kanan karing aldo reta.
18: King mumunang aldo ning piesta, mitipun kayu ban samba. E kayu magobra king aldong iti.
19: Miyain kayung ain-a-durulukan bilang ain-a-pamangan king Ginu aduang biserung toro, metung a lalaking tupa, at pitung lalaking tupa a pabanua tua. Sukat la ngang alang dipektu.
20: Abayanan yeng ain-a-binutil: atlung kilung arina a sinamut king larung olibo king balang toro; aduang kilu king balang lalaking tupa,
21: at metung a kilu king balang biserung tupa.
22: Miyain kayu namang metung a lalaking kambing para ain-a-kapamayaran-king-kasalanan da ring memalen.
23: Iyain yu la ngan deting ain kayabe ding aldo-aldo yung ain neng abak.
24: King makanyan a paralan kayu miyain ain-a-durulukan kilub da ring pitung aldo. Babie tula kanaku, ing Ginu , ing bau na niting ain. Iyain yu iting kayabe ning aldo-aldo yung ain.
25: King kapitung aldo, mitipun kayung pasibayu ban samba. E kayu magobra king aldong iti.
26: King mumunang aldo na ning Piesta ning Pamamupul, potang iyain yu na ing bayung trigu king Ginu , mitipun kayu ban samba. E kayu magobra king aldong iti.
27: Iyain ye ing ain-a-durulukan: aduang biserung toro, metung a lalaking tupa, at pitung lalaking biserung tupa a pabanua tua. Babie tula kanaku, ing Ginu , ing bau na niting ain.
28: Abayanan yu lang ain-a-binutil: atlung kilung arina a sinamut king larung olibo king balang toro; aduang kilu king balang lalaking tupa,
29: at metung a kilu king balang biserung tupa.
30: Miyain kayu namang metung a lalaking kambing para ain-a-kapamayaran-king-kasalanan da ring memalen.
31: Sukat la ngan alang dipektu reti. Iyain yu iting at ning ain-a-inuman subali pa karetang aldo-aldo ain yu.