1: Kanita nganang Elipaz a tau Teman
2: Atin ya kayang nanumang silbi ing tau king Dios,
: ngening agyang ing peka biasang dili ing makinabang mu ya ing keyang sarili?
3: Ing pamangawa mung mayap pakinabangnan na kaya ning Dios
: o nung ika mayap ka makasaup kaya ita?
4: Uli na wari ning takut mu inya paniabianan na ka,
: at darala na ka ban mayatul?
5: Ali, uling tutung maragul ing kekang kasalanan;
: alang tuknang ing kasalanan a kekang gagawan.
6: Ban makapamayad ya keka ing kapatad mu king utang na,
: kinua mung keyang susulud at likuan meng alang imalan.
7: E mu la dininan danum ding mapagal,
: at e mu la pepakan ding danupan.
8: Ginamit mu ing upaya mu at kabilian
: ba mung abandi ing mabilug a gabun.
9: E mu ing pigkaymut mu ing saup mu karing mebalu,
: penakawanan mo pa ding ulila at inabusu.
10: Inya ngeni makapadurut ka karing pakaumang a kulkul,
: at bigla kang mikatmuan king takut.
11: Dinatang ing karalumduman, inya ala kang akakit nanuman,
: at tatakpan na ka ning danum ning albug.
12: E wari ing Dios manuknangan ya karin king matas a banua,
: at nu la man anti katas ding tala angga la mu king durungdungan na?
13: Inya ngamung kukutang, Nanu ing balu ning Dios?
: Makapampan ya karing biga, makananu na katamung atulan?
14: Isipan mu king ing makapal a biga tatakpan na la ding mata na,
: kabang maglakad ya king suklub ning banua.
15: Makasadia kang dumalan karing dalan
: a pane rang daralanan ding taung e mayap?
16: E pa man miras ing panaun da,
: ing danum ning albug tiki na na la.
17: Ila deta ring taung e tinanggap king Dios,
: at meniwala king e na la ananu balang.
18: Makanyan man ing Dios ya ing maki gawa king pangabandi ra;
: e ku la aintindian a pamisip detang taung e mayap.
19: Potang miparusan la ding e mayap,
: matula la ding mayap; mayli la ding alang malit.
20: Magisan ing bandi ning taung e mayap,
: at dulukan ning api ing nanumang mitagan.
21: Job, makikasundu ka king Dios
: at tuknangan mu neng bibilang antimong kalaban;
: bendisyunan na ka nung ita ing kekang gawan.
22: Tanggapan mu la ding turu a babie na keka
: at isikap mu la ding amanu na king kekang pusu.
23: Magpakumbaba kang magbalik king Dios,
: at pangilagan mu na ing e ustu a mararapat king kekang tuknangan.
24: Ding kekang gintu keka lang iyugse,
: at itambak mu la ding peka puru kareti king sapa a kinati.
25: Ing Mayupaya ya ing kekang maging pibandian,
: at ya ing gintu at pilak a para keka matas a pangaimbak.
26: Kanita king Mayupaya ya miyabie lubus mung tiwala,
: at akilala mu ing ya ing panibatan ning kekang tula.
27: Potang manalangin ka pakiramdaman na,
: at tuparan mu lang pangaku a binie mu.
28: Nanumang kekang pagnasan,
: ita miyabie keka,
: at ing sala sunlag ya king kekang daralanan.
29: Daragsa na la ning Dios ding mapagmatas,
: oneng sasagipan na la ding mapagpakumbaba.
30: Liligtas na la ding taung alang pamikasala,
: miligtas ka nung malinis ka gamat.