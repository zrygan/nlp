1: Misan a aldo, linapit la kang Eliseo ding propetang pamahalan na. Ngara, Eliseo, maskup ne para kekatamu ing lugal a pitutuknangan tamu.
2: Paintulutan yu kami sanang munta king Jordan; mangutud kaming dutung ban makagawa kaming apituknangan mi.
: Sulung ikayung bala, nganang mekibat Eliseo.
3: Ngana ning metung, Eliseo, nung malyari, tukian yu kami sana.
: Wa, nganang mekibat Eliseo.
4: At miyabe-abe lang minta king Jordan ban mangutud dutung.
5: Inyang mangutud na lang dutung, menakbag ya king danum ing taram ning palakul ning metung karela. Nganang kinulisak, Makamal a Eliseo, menakbag ya king danum ing taram ning palakul. Inandam kia mu!
6: Nganang kinutang Eliseo, Nukarin ya menakbag? Tiru ne ing lugal nung nu ya menakbag. Kinutud yang sanga i Eliseo at inatsa ne king danum, at pepagato ne ing taram ning palakul.
7: Kuanan me, nganang Eliseo. Inabut ne at kinua.
8: Kanitang panaun a ita, makigera ya ing ari ning Siria laban king Israel. Mengutang ya ing ari ning Siria karing opisyal na at kaybat sinabi na, Mibili kung kampu karin at karing lugal a anti kareta.
9: Nganang pepayatad amanung Eliseo king ari ning Israel, E kayu pupunta karetang lugal a deta uling atyu la karin manayang manambang ding sundalus ning Siria.
10: Inya pengilagan da la ring lugal a binggitan nang Eliseo. Ulit-ulit neng inaus pansin Eliseo ing ari ning Israel ban makapaningat ya tungkul king balak ning ari ning Siria.
11: Inya megulu ya isip ing ari ning Siria at pepayaus na la ring opisyal na at ngana karela, Sabian yu kanaku ing tutu. Ninu kekayu ing kakampi na ning ari ning Israel?
12: Pekibat ning metung karela, Ala metung man kekami, Makamal a Ari. I Eliseo a propeta ning Israel ya ing magsalita king ari ning Israel king heganaganang sasabian yu pati itang isipan yu neng atyu kayu king kuartu yu.
13: Nganang minutus ning ari, Sulung, panintunan ye ban aparakap ke.
: Ating sinabi king ari ning Siria king atyu ya king Dotan i Eliseo.
14: Inya peparala yang dakal a sundalus a pakakabayu at karwahe king Dotan. Bengi na inyang miras la karin at kibkuban de ing siudad.
15: Itang kabukasan, mibangun ya ing kasaup nang propeta Eliseo; ikit na la ding dakal a sundalus a makapadurut king siudad. Ngana kang Eliseo, Makamal a Eliseo, nanu ing gawan tamu?
16: Nganang Eliseo, E ka tatakut. Mas dakal la ring kakampi tamu kesa karela.
17: Kanita nganang menalangin Eliseo, O Ginu , ibuklat mu la ding mata na ban akit na. At biklat ne mata ning Ginu ing kasaup nang Eliseo. Inyang lumawe ya, ikit ne ing bulubundukan a mitmung kabayu at karwaheng api king paligid nang Eliseo.
18: Inyang lulusub na la ring sundalus ning Siria, nganang menalangin Eliseo, O Ginu , bulagan mu la sana deting sundalus. At binulag na la ning Ginu , antimo ing inawad nang Eliseo.
19: Kanita ngana karelang Eliseo, Aliwa iti ing dalan at ing siudad. Tuki ko kanaku at ituru ke ing taung panintunan yu. At dela na la Samaria.
20: Inyang milub na la Samaria nganang menalangin Eliseo, O Ginu , ibuklat mu lang pasibayu ding mata ra ban manakit la. Biklat na la mata ning Ginu , at ikit da king atyu la pala Samaria.
21: Inyang ikit na la ning ari ning Israel ding sundalus ning Siria, nganang kinutang kang Eliseo, Paten ku la, makamal a propeta? Paten ku la?
22: Pekibat na, E mu la papaten. Paten mu la wari ding taung kekang abihag king kapamilatan na ning sarili mung espada at pana? Ipasadia mu lang pamangan at inuman, at kaybat papagbalikan mu na la king karelang ari.
23: Inya pepasadia yang dakal a pamangan para karela. Inyang meyari na lang mengan at minum, pepalakuan na na la ban mibalik king karelang ari. Manibat na kanita, e ra ne lisuban ding sundalus ning Siria ing bansa ning Israel.
24: Kalabas da ring mapilan a panaun, tinipun na lang Aring Benhadad ning Siria ding sundalus na at kibkuban de ing Samaria.
25: Mika maragul a danup king siudad. Meluat ing pangakubkub na inya minabut yang walung pulung pirasung pilak ing alaga na ning buntuk ning asno, at limang pirasung pilak ne man ing kapitnang librang takla ning patipati.
26: Misan a aldo, maglakad ya ing ari ning Israel king lele nang pader ning siudad. Ating metung a babaing minaus. Ngana, Makamal a Ari, saupan yu ku pu sana!
27: Nganang mekibat, Nung e na ka saupan ning Ginu , e ra ka malyaring asaupan. Nukarin ku kumang trigu at katas ubas ban isaup ku keka?
28: Ngana pang sinabi ning ari, Nanu wari ing problema mu?
: Nganang mekibat, Sinabi na kanaku ning babai ing kanan mi ya ing anak ku, at kabukasan ing anak na ya naman ing kanan mi.
29: Inya linutu ke ing anak ku at pengan mi ya. Kabukasan, sinabi ku king ing anak na ya ing tutuki ming kanan, oneng selikut ne.
30: Inyang dimdam ning ari ing sinabi na ning babai, ginabak ne ing imalan a susulud na uli na ning lungkut. Ikit da ring taung atyu karin king makaimalan ne palang saku uli na ning maragul nang kalungkutan.
31: Ngana, Mananu na sanang paten na ku ning Dios nung ngeni e ke pa pepatabtab a batal i Eliseo a anak nang Safat!
32: Atyu ya kanita king bale i Eliseo; kayabe na lang pakalukluk ding makatuang manimuna ning Israel. Papunta ne man kanita ing inutusan ning ari ban tabtaban ne batal i Eliseo. E ya pa miras karin ing inutusan ning ari sinabi na nang Eliseo, Itang makamate taung ita mitubud yang tau ban tabtaban na ku batal. Datang ya ing tubud at kayabe ne ing panginuan na kagulutan na. Isara ye ing pasbul potang datang ya ing tubud at e ye paluban.
33: Magsalita ya pa i Eliseo inyang datang ya ing ari, at ngana kang Eliseo, Ing pepasari king kasakitan ya ing Ginu . Obat kailangan pang panayan keng maluat ing Ginu ?