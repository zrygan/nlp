1: Susuyu ya king Ginu ing anak a Samuel lalam nang pamamahalang Eli. Malagad ya mung magsalita ing Ginu kanitang panaun a ita; malagad mu ing mika ating vision.
2: Misan a bengi makakera ya i Eli ketang lugal na king bale ning Ginu nung nu ya matudtud; mapula ne mata at halus e ne manakit.
3: E ya pa mitda kanita ing sulu king bale ning Ginu , at matudtud ya naman i Samuel king bale ning Ginu ketang lugal nung nu ya atyu ing Kaban ning Dios.
4: Kanita nganang minaus ning Ginu kang Samuel, Samuel, Samuel! Nanu pu ita? nganang mekibat.
5: At saka ya milaying minta kang Eli at ngana, Ausan yu ku po? Nanu pung buri yu?
: Pekibat nang Eli, E ra ka inaus; sulung matudtud na kang pasibayu. Meko ya at migbalik king pagkeran na.
6: Nganang pasibayung minaus ning Ginu , Samuel! Mibangun ya i Samuel at minta ya kang Eli at ngana, Ausan yu ku po? Nanu pung buri yu?
: Pekibat nang Eli, E ra ka inaus, anak ko; sulung matudtud na kang pasibayu.
7: E ne pa kanita kakilalang Samuel ing Ginu , uling e ne pa akasabi ing Ginu .
8: King katlung besis inaus na ne naman ning Ginu i Samuel. Mibangun ya iti at minta ya kang Eli at ngana, Ausan yu ku po? Nanu pung buri yu?
: Kanita na aintindian Eli king ing Ginu ya ing mamaus king anak.
9: Inya nganang Eli kang Samuel, Sulung, matudtud na ka, at nung ausan na ka, oyni ing ipakibat mo, Magsalita kayu, Ginu , at makiramdam ya ing talasuyu yu. Meko ya i Samuel at saka ne metudtud.
10: Dinatang ya ing Ginu at lepitan ne i Samuel; inaus ne kalupa ning gewa na. Ngana, Samuel, Samuel!
: Magsalita kayu, Ginu , at makiramdam ya ing talasuyu yu, nganang mekibat Samuel.
11: Kanita ngana ning Ginu kang Samuel, Atin kung malapit nang daptan king Israel at tune lang mitakutan ding makaramdam kaniti.
12: King aldong ita daptan ku ing sablang sinabi kung daptan laban king pamilya nang Eli.
13: Sabian mu kang Eli king atulan ke ngeni at king kapilan man ing pamilya na uli na niting kasalanan. Agyang balu na lang lalapastangan kanaku ding anak na, makanyan man e na la peniabianan.
14: Uli na niti, susumpa ke ing pamilya nang Eli at king ala nang ain-sakripisyu o nanumang ain a makapamayad king kasalanan na.
15: Metudtud yang pasibayu i Samuel angga na itang abak. Pangayabak biklat na la ding pasbul na ning bale ning Ginu . Tatakut neng sabian kang Eli ing ikit nang vision,
16: oneng pepayaus neng Eli i Samuel. Ngana, Samuel, anak ko!
: Nanu pu ita? nganang mekibat.
17: Nanung sinabi na keka ning Ginu ? nganang mengutang Eli kang Samuel. Ala ka sanang sasalikut kanaku, ne! Parusan na ka sana ning Dios nung sakaling atin kang isalikut kanaku agyang metung mu mang amanu king sablang sinabi na keka!
18: Kanita sinabi na ngan Samuel ing sinabi na ning Ginu ; ala yang linihim kang Eli. Nganang Eli, Ita mung matulid ya ing gawan na ning Ginu .
19: Meragul ya i Samuel; antabayanan ne ning Ginu at mipatutuan ing sablang sinabi na.
20: At balu na ning mabilug a Israel manibat karin Dan angga Beerseba king propeta ne ning Ginu i Samuel.
21: Sindu na ning Ginu ing pamipakit na karin Silo; pepakilala na ing sarili na kang Samuel karin king kapamilatan na ning amanu na. Potang magsalita ya i Samuel, ing mabilug a Israel makiramdam ya.