1: Nganang mekibat Job
2: Wa, balu ku king makanyan pin.
: Makananu yang sumambut ing tau king kasu na laban king Ginu ?
3: Nung ipilit ning ninuman ing makiargu ya king Ginu ,
: agyang metung mu karing libu nang kutang ala yang malyaring apakibatan.
4: Ing Dios biasa yang tutu at mayupaya;
: alang taung makatalakad laban king Ginu .
5: Yayabe na la ning Ginu ding bunduk king e ra kamalayan,
: pamaligtad na la deti potang mimimua ya.
6: Potang ayun padala na la,
: mangakimut ya ing yatu king kabilian na;
: pagalgalan ne angga na king pundasyun na.
7: Ing Dios ya ing mumutus king aldo, at karing batuin
: ban ing sala pigilan da.
8: Ninu ing magdili-diling milantang king banua,
: at babo alun ning dagat miglakad pa?
9: Ing Dios ya'ng mibili king kabilian da ring batuin king banua,
: ing Saru, ing Orion, ding Pleiades, at ding batuin ning mauli.
10: E ta la abut mang isipan ding maragul nang daraptan.
: E la mabilang-bilang ding makapagmulala nang dapat.
11: Daralan ya ing Dios siping ku, oneng e ke akakit.
: Sumulung ya man e ku man apansinan.
12: Nung atin yang samsaman ninung makasabat?
: Ninu ing makakutang king Ginu Nanu ing kekang gagawan?
13: E na pipigilan ning Dios ing mua na;
: kampun nang Rahab pakapase la king kabitisan na.
14: Makananu ke ngening pakibatan
: o mamiling amanung imatulid?
15: Agyamang ala kung kasalanan,
: e ku pa mu rin makiargu;
: maniawad na ku mung lunus king Dios a ukum ku.
16: At nung paintulutan na kung makiargu,
: e ku pa mu rin paniwalan ing makiramdam ya kaku.
17: Pablasang king metung mung bagyu lasawan na ku,
: paniugatan na ku king alang kasangkanan a balu ku.
18: E na ku dirinan mang panaun makapangisnawa;
: bagkus king kasakitan kakatmuan na ku pa.
19: Nung ing labanan tungkul king sikanan, ya na ing mas masikan;
: nung ing pisasabian keng ukuman ninu ing malyaring maus king Ginu ?
20: Tapat ku at alang kasalanan,
: oneng ding amanu ku ilang mangondena kaku,
: ing anggang sasabian ku ilang babie kayatulan king sarili ku.
21: Ala kung kasalanan,
: makanyan man parehu na kaku;
: kaku yang pikakasaman ing bie ku.
22: Metung mu ing heganagana; ita ya ing kakung sasabian,
: ing Dios parehu na lang siran ding ala o ating kasalanan.
23: Mayli ya ing Dios
: potang ing kamatayan bigla yang datang king taung alang kasalanan.
24: Miyabie ya ing yatu karing e mayap a tau.
: Tatakpan na la mata ding ukum.
: Nung aliwa ya ing Dios ing makirapat, ninu mo?
25: Mabilis la pa king taung pupulayi ding aldo ku;
: king kabilis dang lilipas ala lang akakit a mayap.
26: Anti lang bangkang mabilis babo ning danuman,
: anting susulapo a agila neng sasagmit yang pamangan.
27: Nung sabian ku ing tuknang na kung daraing,
: at alilan ku na ing itsura ku,
: at timan ing mayakit king lupa ku,
28: datang naman ing takut uli ning dakal kung kasakitan,
: uling balu kung e mu ku pa mu rin patawaran.
29: Miyatulan ku pa mu rin king pamikasala;
: obat magmalasakit ku pa nung muli mung alang ulaga?
30: Nung king sabun maglinis ku man
: at kakung gamat pakalinis-linisan,
31: oneng idagsa mu na ku man king mabuluk a pitak;
: agyang ing imalan ku kasuklaman na ku.
32: Uling ing Dios e ne man tau
: ban malyaring pakibatan ku,
: inya e kami malyari ikeng adua marap king ukuman.
33: Alang malyaring mamilatan kekaming adua;
: alang matul kekami, king Dios at kaku.
34: Nung ilako nia mu ing pamarug na arapan ku,
: at ilako na ing takut ku uli ning bigsikan na,
35: kanita magsalita kung alang takut king Ginu
: uling balu ku ing kalamnan na ning kakung pusu.