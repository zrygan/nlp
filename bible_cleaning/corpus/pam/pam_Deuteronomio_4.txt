1: Ngeni, O memalen ning Israel, nganang Moises, pamintuan yu la ngan ding kautusan at tuntunan a tuturu ku kekayu ban e kayu mate at kekayu yang abandi ing gabun a babie na kekayu ning Ginu , ing Dios da ring makatua yu.
2: E yu la daragdagan o babawasan deti. Pamintuan yu la sana deting kautusan na ning Ginung kekayung Dios a sabian ku kekayu.
3: Ikayu mismu ikit yu nung nanu ing depat na ning Ginu karin king Bunduk ning Peor. Pete na la karin ding sablang sasamba kang Baal,
4: oneng mabie kayu angga ngeni ikayung menatiling tapat king Ginung Dios.
5: Tiru ku la ngan kekayu ding sablang kautusan at tuntunan nung makananu na lang sinabi kanaku ning Ginung kanakung Dios. Tuparan yu la sana king gabun a luban yu ban bandian.
6: Pamintuan yu la sanang mitmung katapatan ban akit da ring aliwang bansa ing kabiasnan yu at beluan. Potang damdaman da na la deting kautusan, sabian da, Tune biasa ya iting maragul a bansa at atin yang pamanalastas!
7: Ninu mong dios na ning isanu mang maragul a bansa ing malapit at agad makibat potang mamaus tamu? Bukud mung ing Ginung kekatamung Dios!
8: At isanung maragul a bansa ing ating kautusan at tuntunan a mitmung katuliran nung e mu ding binggitan ku ngeni kekayu?
9: Oneng mingat kayu at maging alistu kabang bie yu; pota akalinguan yu la ding bage a ikit da ring mata yu. Sabian yu la karing anak yu at karing apu yu
10: itang milyari inyang tinalakad kayu arapan na ning Ginung kekayung Dios karin king Bunduk ning Sinai, kanitang ing Ginu sinabi na kanaku, Tipunan mu la king arapan ku ding memalen ning Israel ban damdaman da la ring utus ku at mika takut la't kagalangan kanaku kabang bie ra. At ituru da la naman karing anak da.
11: Linapit kayu at mitipun karin king baidbid na ning bunduk a papalual aping milalablab a miraras king banuang matas, ing bunduk a mibalut king makapal at matuling a biga.
12: Kanita migsalita ya kekayu ing Ginu libutad na ning api; dimdam yu la ding amanu na, oneng e ye ikit king isanu mang anyu. Ing siwala namu ya ing dimdam yu.
13: Sinabi ne kekayu ing kasunduan na a pagnasan nang tuparan yu a alang aliwa nune ding Apulung Utus a sinulat na karing aduang tinabas a batu.
14: Kanitang oras a ita, inutus na kanaku ning Ginu ing ituru ku la kekayu ding kautusan at tuntunan a kekayung tukian king gabun a malapit yu nang luban ban bandian.
15: Inya mingat kayu. Anti na ning ala kayung ikit nanumang anyu, inyang pekipagsalitan na kayu libutad ning api karin king Bunduk ning Sinai,
16: mingat kayu pota makarapat kayung e ustu king kapamilatan na ning pamangawa yung larawan a dinukit king isanu mang anyu o wangis ning metung a lalaki o babai
17: o ning isanung animal o ayup
18: o karing gagapang king gabun o karing isanu pa mang asan.
19: Mingat kayu pota lumawe kayu king banua at kaybat samban ye at suyuan ing aldo, ing bulan, ding batuin o ing isanu mang bage lelangan na ning Dios para king tau.
20: Gewa na kayung malaya ngeni ning Ginu king pangayalipan yu karin king Ehipto, itang mikakalukung ornu, ban maging memalen na.
21: Wa, king uli yu mimua ya kanaku ing Ginu at sinabi nang matimid king aku e ku makadalakit king Jordan at e ku miras king gabun a mataba a pengaku nang ibie ning Ginung Dios kekayu bilang bandi yu.
22: Keti na ku mate; e na ku sukat dalakit pa king Jordan; pero isulung yu ing lakad yu ban akua ye ing gabun a mataba.
23: Mu pin, mingat kayu, pota kalinguan ye ing kasunduan a gewa na kekayu ning Ginung kekayung Dios o makagawa kayung larawan at kaybat samban ye. Iti babawal na ning Ginung kekayung Dios.
24: Uling mengari ya ing Ginung kekayung Dios king api a maglaklak, Dios yang mapangalalu.
25: Nung kaybat yung mikayanak at mika apu at metua king lugal a ita, oneng dinapat na kayu mang e mayap king kapamilatan na ning pamangawang larawan ban samban, siguradu yang mimua kekayu ing Ginung kekayung Dios.
26: Ausan ke ing banua at ing yatu ban magtestigu laban kekayu at e kayu magluat karin uling magisan kayung mate.
27: Iyugse na kayu ning Ginu karing bansa da ring dayuan at ditak la mu ding mitagan kekayu.
28: At karing bansang deta sumuyu kayu karing dios a dutung at batu a gewa da ring tau. E la manakit deting kikilalanan dang dios, e la makaramdam, e la makabau, at e la makapangan.
29: Oneng karing bansang deta panintunan ye ing Ginung kekayung Dios at akit ye, nung pagsikapan yeng panintunan king mabilug yung pusu at kaladua.
30: Potang mibili kayu king kaligaligan at potang mapalyari na la ngan deting bage karing aldo datang, mibalik kayu king Ginung kekayung Dios at mamintu kayu king Dios.
31: Malunusan ya ing Ginung kekayung Dios, e na kayu gulutan o gisanan paten o kalinguan itang kasunduan a pengaku nang tuparan karing makatua yu.
32: Nung pagaralan yu la ding banuang milabasan ala kayung abalu o damdaman a milyari anti ing milyari king aldong iti manibat na inyang lelangan ne ning Dios ing yatu.
33: Atin na waring taung antimo kekayu a mekaramdam king siwala na ning metung a dios a manibatan libutad ning api at kaybat e ya mete?
34: Atin na waring metung mu mang dios a migkapilit ilual na la ding memalen nang atyu libutad ning aliwang bansa king kapamilatan na ning pagsubuk, tanda, gera, at bage pagmumulalan a anti ing ikit yung depat ning Ginung kekayung Dios karin king Ehipto?
35: Pepakit na iti kekayu ban abalu yu king ing Ginu ya ing bukud a Dios at ala nang aliwa pa.
36: Ibat banua migsalita ya ban ituru na kayu at pepakit ne keti king yatu ing mayupaya nang api at mekipagsalita ya kekayu libutad na niting api.
37: Uli na ning lugud na karing makatua yu, pinili na kayu at king kapamilatan na ning maragul nang upaya liwal na kayu king Ehipto.
38: Tinabi na la ding bansang mas mayupaya kesa kekayu ban asakup ye at abandi ing gabun da nung nukarin kayu manuknangan ngeni.
39: Inya sukat yung abalu at tandanan manibat ngeni king ing Ginung Dios ya ing Dios na ning banua at ning yatu. Ala nang aliwa pang Dios subali king Dios ning Israel.
40: Inya pamintuan yu la ding utus na at tuntunan a sinabi ku kekayu ngening aldong iti ban mipakayap kayu at ding anak yu at manuknangan king kapilan pa man king gabun a babie na kekayu.
41: Kaybat na nita, memili yang atlung siudad i Moises king dane aslagan na ning Jordan
42: ban maging santungan na ning ninumang taung mekapate kalupa nang tau king e na sasarian o e na naman kapagkamua. Malyari yang munta at salikut king isanu man kareting siudad ban e ya numanu balang.
43: Ila deti ring siudad: ing Bezer king kapatagan ning ilang para karing lahi nang Ruben; ing Ramot king sakup ning Gilead para karing lahi nang Gad, at ing Golan king sakup ning Bashan para karing lahi nang Manase.
44: Iti ya ing kautusan a binie nang Moises karing memalen ning Israel,
45: ding kautusan at tuntunan ampon kayatulan a sinabi na karela, inyang milual na la Ehipto.
46: Atyu la kanita king kapatagan ning Betpeor dane aslagan ning Jordan, ing kayarian nang Aring Sihon da ring Amoreo a menuknangan king Hesbon. Ing Aring Sihon ya ing simbut nang Moises at ding Israelita kanitang milual na la Ehipto.
47: Sekupan de ing kayarian na at pati na ing kang Aring Og ning Bashan, ing aliwa pang ari da ring Amoreo a menuknangan king dane aslagan ning Jordan.
48: Ing sekupan da kanita magumpisa ya king Aroer lele ning Ilug ning Arnon at angga ya king Bunduk ning Sirion a alang aliwa nune ing Hermon.
49: Sekupan da naman ing heganaganang lugal king dane nang aslagan ning Ilug ning Jordan angga na king lele na ning Dagat a Mete at ning baidbid ning Bunduk ning Pisga.