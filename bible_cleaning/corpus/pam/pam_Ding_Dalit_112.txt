1: Purian ya ing Ginu !
: Mapalad ya ing taung gagalang king Ginu ,
: karing kautusan na matulang tutupad.
2: Ding anak na maging mayupaya la keti king yatu;
: minuan la kapilan man ding lahi na.
3: Minawa ya ing pamilya na, at layun mipabandian,
: at sagana king kabiayan king kapilan pa man.
4: Uling ing sala saslag para karing taung banal,
: karing maganaka, mapaglunus, at makatuliran.
5: Mapalad ya ing taung maganakang paparam kualta,
: at tapat king nanumang daraptan na.
6: E ya mabigu kapilan man ing taung mayap,
: at parati neng ganakan.
7: E ya tatakut tanggap king e masanting a balita;
: masikan ya kapaniwalan at king Ginu magtiwala ya.
8: E ya maliligalig o mitatakutan man;
: siguradu yang akit na lang masambut ding keyang kalaban.
9: Makabuklat ya gamat, at karing pakakalulu mapaniapat yang mayap;
: manatili kapilan man ing mayap nang pilubluban.
: Maging mayupaya ya at miparangalan.
10: Akit da iti ding taung e mayap;
: migagaligit la at mamako agad,
: uling mewala ngan ing karelang asahan.