1: Ing Kabiasnan ya ing meningat king minunang taung meubug king gabun, kanitang ya mung bukud melalang. Ing Kabiasnan ya ing migligtas king pamikasala na
2: at minie upaya ban pamahalan ing sablang bage.
3: Oneng ating taung e mayap a likuan na ing Kabiasnan; king mua na sinira na ing sarili na king kapamilatan na ning pamakamate na king kapatad na.
4: Uli na ning kasalanan a ita, limbug ya ing yatu, oneng linigtas neng pasibayu ning Kabiasnan. Pitnubayan ne ing metung a taung matulid a makasake king matbud a dutung a bangka.
5: Kanitang mebigu la ding bansa king e mayap dang balak, kilala ne ning Kabiasnan ing metung a taung malinis a bie at iningat ne ban e ya mikasala king akakit na ning Dios. Dininan neng sikanan ban apamintuan na la ding utus ning Dios lipat ning lugud na king anak na.
6: Ing Kabiasnan ya ing migligtas king metung a taung matulid a bie kanitang mamate la ding taung e mayap. Miligtas ya iting lalaki king api a sinilab karing Limang Siudad.
7: Mayayakit la pa angga ngeni ding bakas da reting taung e mayap. Alang tutubu king gabun at babasuk ya. Mamunga la deng tanaman, oneng e la lululut at ating asias a asin a monumento na ning e meniwala.
8: E da sikasu ding tau karin ing Kabiasnan, inya e ra balu nung isanu ing mayap at ing e mayap. Paganaka na ning mesira karin ing kamulangan na ning karelang pamibiebie ban e tamu kalinguan.
9: Oneng linigtas na la ning Kabiasnan ding talasuyu na a mibili king panganib.
10: Ing Kabiasnan ya na naman ing miningat king metung a taung malinis a bie kanitang tatakasan na ing mikakalukung mua na ning kapatad na. Tinaid ne iting tau king matulid a dalan. Pepakit ne keting tau ing Kayarian ning Dios at dininan beluan karing bage banal. Gewa neng mabandi at matagumpe king sablang obra na.
11: Inyang meriria la at buri dang kuanan ding taung matako ing pibandian na, ing Kabiasnan ya ing sinaup at lalu neng gewang mabandi iting tau.
12: Iningat ne karing kalaban na a manenayang sabat at makamate keting tau. Dininan neng tagumpe king mabayat a pamakilaban ban akilala na king ing kabanalan maygit yang mayupaya kesa king isanu mang bage.
13: Ing Kabiasnan ya naman ing meningat king metung a taung malinis a bie a pisali da ring kapatad na bilang ipus. Iningat ne ban e ya manabu king pamikasala.
14: Kayabe ne king sukulan at e ne likuan angga king dininan neng upayang mipailalam ya king bie na ing metung a kayarian at gewang pamuntuk da ring taung king misan menalipit keting tau. Pepakit na king kalaraman mu ing simbung da, at kaybat binie na keting tau ing alang anggang dangalan.
15: Ing Kabiasnan ya naman ing minie kalayaan king metung a lahing alang kasalanan at banal. Linigtas na la ding memalen king bansang manalipit.
16: Linub ya ing Kabiasnan king kaladua na ning metung karing talasuyu ning Dios. Inya tinalakad ya iting tau arap da ring pitatakutan a ari at pepalto yang dakal a milagru.
17: Dininan na lang galal ding taung banal king karelang kasakitan. Pitnubayan na la king makapagmulalang pamaglakbe ra. Dininan na lang salilungan neng aldo at sulu neng bengi.
18: Pitnubayan na la king pamandalakit da king Dagat a Malutu at linigtas king malalam nang danum.
19: Oneng linumud na la ding kalaban da at pidpad na la king pampang ding bangke ra.
20: Inya kinua da ring taung matulid ing gamit da ring taung e mayap at migkanta lang kapurian king banal mung lagyu, O Ginu, at pepasalamatan da ing pamagligtas mu karela.
21: Biklat na la asbuk ning Kabiasnan ding pipi ban makapagsalita la, at mekapagsalita lang masalese pati ding bingut.