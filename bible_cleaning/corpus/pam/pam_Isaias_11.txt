1: Mengari ya king tanaman a mekutud ing pamidalandalan da ring ari king lahi nang David; nung makananu lang lalto ding suli king pun a mitagan, makanyan yang lunto ing metung a bayung ari a ibat karing lahi nang David.
2: King uli ning espiritu ning Ginu tanggap yang kabiasnan,
: beluan, at gelingan para king pamanimuna king balen na.
: Balu na ing kaburian ning Ginu , at galangan ne;
3: ing ligaya na atyu king pamaniuyu king Ginu .
: E ya matul agpang king akakit ding mata na
: o king daramdaman ding balugbug na.
4: Atulan na la ding kalulu king alang pamangabiran,
: at idipensa matulid ding maina.
: King amanu na miparusan ya ing bansa,
: at taung e mayap mate la.
5: Pamahalan na lang memalen na king hustisia at king katapatan.
6: Miyabe la king kapayapan ing asung-gubat at ing tupa,
: at magkera ya ing leopardo siping ning kambing a biseru.
: Mangan lang miyabe ing biserung baka at ing biserung leon,
: at ing manese karela ya ing malating anak.
7: Mangan lang miyabe ing baka at ing oso,
: at matudtud lang miyabe ding karelang biseru.
: Mangan lang are ding leon anti ding baka.
8: E ya numanu balang ing anak
: agyang mamialung ya lele ning ubingan a kamandagan.
9: King Zion, ing bunduk a banal ning Dios,
: e ne mika nanumang e mayap.
: King Ginu ing bansa mikatmuan yang beluan
: antimo nung makananu lang mitmung danum ding dagat.
10: Datang ing aldo potang ing bayung aring ibat king lahi nang David maging tanda ya para karing sablang bansa. Mitipun la ding bansa king banal a siudad at parangalan de.
11: Potang datang ne ing aldong ita, pasibayu nang gamitan ning Ginu ing upaya na at iyuli na la king bale da ring taung miyugse karin Asiria, Ehipto, at karing bansang Patros, Etiopia, Elam, Babilonia, at Hamat; ding karing lele dagat at pati na ding atyu karing pulu libutad ning dagat.
12: Ipakit ne ning Ginu ing metung a tanda ban ipabalu na karing bansa king titipunan na na lang pasibayu ding memalen na ning Israel at Juda, at iyuli na la ibat karing apat nang suluk ning yatu.
13: E na ne karirian ning kayarian ning Israel ing Juda, at e na ne maging kalaban ning Israel ing Juda.
14: Miyabe lang lumusub karing Filisteo king dane albugan, at kuanan da la pibandian ding taung manuknangan king dane aslagan. Sambutan da la ring memalen na ning Edom at Moab at mamintu la karela ding tau Ammon.
15: Papamalan ne ning Ginu ing dagat ning Ehipto at padala yang mapaling angin ing Ginu ban langi ya ing Ilug ning Eufrates. Mitagan la ding pitung malating batis ban makadalakit ya karin ing ninuman.
16: Mika dalan a malualas king Asiria para karetang memalen na ning Israel a mitagan ban dalanan da antimo nung makananu lang ating delanan ding karelang makatua kanitang meko la Ehipto.