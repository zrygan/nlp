1: Oneng ngeni gagawan da na ku mung pitutulan ding lalaking mas anak kesa kaku!
: Ala lang bitasang kabaldugan ding karelang tata;
: e ku la man buring kasaup ding asu kung magbante tupa.
2: Ala kang pakinabang king kagiwan da.
: Nanumang obra ala lang agawa uling maina la.
3: Uli ning danup da, at kakaluluan
: karela lang gigisanan malanging yamut ding tanaman.
4: Karela lang paglaputan at kakanan ding tanaman king ilang;
: maging ing alang lasang tanaman a timbu!
5: Anti lang mapanako
: king kulisak panabi ding tau.
6: Kailangan lang manuknangan karing kulkul a delanan ning danuman,
: karing busbus a kilkulan da gilid ning bunduk.
7: Anting animal king ilang magbitaul lang masikan,
: at abe-abe lang misisiksikan lalam da ring tanaman.
8: Tinabi da la king gabun da ding taung alang kwenta;
: e do man tuturing kabilang karela.
9: At ngeni daratangan da ku at pikayli-kaylian;
: para karela mistula na ku mung pitutulan.
10: Pandirian da ku at pangingilagan,
: pagluran da ku pa lupa.
11: Uling ing Dios gewa na kung maina at ala nang akarapat,
: lubus-lubusan da ing bigsikan da nung arapan da ku.
12: Deting magulung tau nung luban da ku arap-arapan;
: tinabi da kung mengapapulayi;
: sasadia da laban kaku ing kakung kasiran.
13: Sebat de ing pitakasan ku, at pakikuanan dang ilugmuk da ku;
: metung mang tau alang memigil karela.
14: Ketang dalanan dang makatiwangwang
: sasagasa lang daratang; medakurak kung karela mipailalam.
15: Mikatmuan ku king takut;
: mewala ing nanumang dangalan ku anting tinabi ning angin,
: at anting biga ing pibandian ku mewala.
16: Malapit nia mung datang kaku ing kamatayan;
: alang kapaldanan nanuman kening kakung kasakitan.
17: Karas ning bengi kakung butul mangirut la;
: itang sakit a ngangatngat kaku alang paynawa.
18: Kinuelyu na ku ning Dios
: layun mengapilipit ing kakung imalan.
19: Bigsak na ku king burak;
: mistula na ku mung dinat.
20: Mamaus ku keka, O Dios, oneng kapilan man e mu ku pekibatan;
: at neng manalangin ku e mu ku pakiramdaman.
21: Tutu kang meging mabagsik kaku;
: ligaligan mu ku ketang lubus a upaya mu.
22: Dimput mu ku at seke king angin,
: king angin ning bagyu piitsa-itsa mu ku.
23: Wa, balu ku ing darala mu ku king kamatayan,
: ing kararasan a makapanaya karing sabla.
24: E wari ing taung mibagsak na king bie na,
: ala nang arapat nune namu maniawad pakalulu.
25: E wari menangis ku para karetang atyu king kaligaligan?
: E wari mebagbag ku kapanamdaman karetang atyu king kakaluluan?
26: Oneng inyang manintun kung tula dinatang ing kaguluan;
: inyang manaya ku king sala, dinatang ing karalumduman.
27: Malisuas ya ing pusu ku, ala yang kapaynawan.
: Tuki-tuki la ding aldo daratang pawang kasakitan ing karelang daralan.
28: Lakad-lakad ku; malungkut ing itsura ku,
: ala yang sala nanuman ing lupa ku.
: Mamarap ku karing tau kasaupan da ing aduan ku.
29: Magdili-dili ya at malungkut ining kakung siwala,
: anti ya king siwala ning tuku o ning asung magbitaul.
30: Manuling at mangasugat ining kakung balat;
: katawan ku mibabaya ne man king lagnat.
31: Kanita ing masayang tigtigan ing king lira ku mararamdam,
: ngeni keni mang plauta ku ing kekang daramdaman musika yang maniambitan.