1: Mikaluguran lang matalik di Aring Hiram ning Tiro at Aring David. Mitubud yang mapilan karing tauan na i Aring Hiram inyang abalitan nang i Solomon ya ing mepili bilang ari a kayalili nang tata na.
2: Nganang peparalang pakibat Solomon kang Hiram,
3: E makalingad kekayu ing kapagnasan nang tata ku a patalakad templo para karin ya samban ing Ginung Dios na. E ne apatalakad uli na ning alang patugut a gerang inarapan na laban karing kalaban nang makapadurut anggang e na la simbut king saup ning Ginu .
4: Oneng ngeni dininan na kung kapayapan nu man karin ning Ginung kanakung Dios. Ala na kung kalaban at ala nang panganib a lumusub la ring kalaban.
5: Inya inari ku king lub ku ing italakad ke ing templo nung nu ya misamban ing Ginung kanakung Dios. Wa, nganang minie pangaku ning Ginu kang tatang ku: Ing anak mung ilukluk ku king tronu mu ya ing patalakad templo para kanaku.
6: Nung paintulut yu, iyutus yu ngeni karing tauan yu ing kuturan da la para kanaku ding tanaman a sedro karin king Lebanon, at sumaup lang mangutud dutung a sedro ding tauan ku. Bayaran ku ing nanumang alagang buri yu. E makalingad kekayu king ala lang sibukan ding tauan ku king pamangutud dutung, oneng sane la ding tauan yu.
7: Mesaya yang lubus i Aring Hiram king mensahing peparala nang Aring Solomon. Ngana, Purian ya ngeni ing Ginu a minie kang David metung a biasang anak ban manimuna king bansang marangal!
8: Inya nganang peparalang mensahi kang Solomon: Tinggap ke ing peparala mung mensahi, at matula kung ibie ing kayaduanan mung dutung a sedro at pinu.
9: Manibat king Lebanon idala ra la ding tauan ku ing dutung king dagat, at payagus da lang anting balsa king lugal a ituldu mu. Pikakawanian da la karas karin at ika na ing payakut. Ing pakibatan mu ya ing dinan mu lang pamangan ding tauan ku.
10: Inya pepadala nang Hiram ing sablang dutung a sedro at pinu a kailangan nang Solomon,
11: at i Solomon naman balang banua babie yang dinalan a libung sakung trigu at dinalan apulung libung galun a alang samut a larung olibo para karing tauan nang Hiram.
12: Antimo ing pangaku na, dininan neng kabiasnan ning Ginu i Solomon. Masanting ing pamiyutus da ri Hiram at Solomon, at pikayari de ing metung a kasunduan.
13: Mepili la ring atlung pulung libung lalaki king mabilug a Israel para king obrang sapilitan.
14: Gewa na lang atlung grupu; apulung libu king balang grupu, at liwas-liwas na lang peparala bulan-bulan king Lebanon. Inya atin lang aduang bulan king karelang tuknangan. I Adoniram ya ing tilduan nang mamahala kareting tau king obrang sapilitan.
15: Atin ya namang walung pulung libung tau i Solomon a manabas batu karing bunduk-bundukan, at pitung pulung libung taung talayakut karing metabas a batu.
16: Memili yang atlung libu at atlung dalan a kapatas ban mamahala kareting taung magobra.
17: King utus nang Aring Solomon menabas lang batung mangaragul ban gamitan king pundasyun na ning Templo.
18: Ding magobra nang Solomon at ding kang Hiram at ding tau Gebal ila ring tinabas at misadia karing batu at dutung a gamitan king pangatalakad na ning Templo.