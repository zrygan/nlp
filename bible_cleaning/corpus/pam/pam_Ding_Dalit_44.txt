1: Inistoria da kekami, O Dios,
: ding makatua mi ing makapagmulala mung depatan
: kanitang karelang kapanaunan.
2: Ika kanu ing mitabi karing dakal a paganu ban karelang gabun kekang pabandi
: karing taung pinili mu;
: ding paganu keka lang pepagdusan,
: oneng ing kekang balen dininan meng kanawan.
3: E re asamsam ing gabun a ita kapamilatan ding karelang espada
: o king sikanan a atyu karela;
: nune uli ning kekang kayupayan at sikanan,
: at uling minantabe ka karela.
: Iti kekang depatan uling keka lang kaluguran.
4: Ika ing Ari ku at Dios ku;
: ing papagtagumpe king kekang balen.
5: King saup mu deigan mi lang kekeng kalaban;
: king lagyu mu simbut mi la ngan.
6: E king kakung pana karin ku manalig o king kakung espada karin ku masagip.
7: Ika ing migligtas kekami karing kalaban mi;
: binigu mu lang masama kekami.
8: King Dios e ke tinuknang babie kapurian at kapasalamatan king kapilan pa man.
9: Ngeni likuan mu kami at pepasambut;
: e na ka mamantabe karing kekeng sundalus.
10: Pepayatrasan mu kami libutad ning labanan,
: at kekaming pibandian simsam ding kalaban.
11: Peintulut mung katatan da kami anting tupa, at karing bansang dayuan kinalat mu ke pa.
12: Pisali meng sarili mung balen king malating alaga;
: balamu tutu na keng alang kwenta.
13: Ding sablang makapadurut a bansa akakit dang kekang gewa;
: pikaylian da kami at pituya-tuya.
14: Gewa mu keng kasebian da ring bansa;
: karelang kaylian at paninsultuan.
15: Menatili kung sira dangalan;
: maibug kung mate king kamarinayan
16: king pamanyumpa at pamag-insultu
: ding kalaban at masama kaku.
17: Iti ngan milyari agyang e ra ka kelinguan o e tinupad king tinatag mung kasunduan.
18: Agyamang e ke meging taksil keka,
: kautusan mu pemintuan mi la.
19: Makanyan man likuan mu kami, at pepaburen karing mabagsik a animal
: libutad ning makapal a karalumduman.
20: Nung sakali mang king Dios tinuknang keng sinamba
: o kaya menalangin king dios a aliwa,
21: siguradung iti atuklasan mu,
: uling balu mu laman ding pusu mi.
22: Wa, uli mu papaten da kami patitingapun,
: anti keng tupang karelang pupulkeruan.
23: Ginu , migising ka! Ba't matudtud ka?
: Mibangun ka at e mu ke sa tatanggian kapilan man.
24: Ba't sasalikutan mu kami?
: Ba't kelinguan mu ing kekeng kasakitan at kekaming dusa?
25: Oyni king gabun milugmuk kami;
: king alikabuk makapase.
26: Me keni at saupan mu kami!
: Uli ning lugud mung e kukupas
: ikami sana kekang iligtas!