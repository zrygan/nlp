1: Oreni ding bendisyun a sinabi nang Moises, ing talasuyu na ning Dios, karing memalen ning Israel bayu ya mete
2: Pepakit ya ing Ginu karin king Bunduk ning Sinai,
: at dinatang ya kekatamu king Seir;
: pepakit na ing sarili na karin king Bunduk ning Paran,
: kayabe na la ding libu-libung anghel,
: at aping milalablab king wanan nang gamat.
3: Wa, kaluguran na la ding taung pinili na,
: at bibendisyunan detang tapat;
: makatipun la king arapan na,
: kautusan na makasadia da lang tuparan.
4: Ding Kautusan a miyabie king kapamilatan nang Moises,
: kekami lang pemintuan;
: ila ding peka mal nang pibandian ning bansang Israel.
5: Ing Ginu ya ing meging ari ning Israel
: inyang ding tribu at ding manimuna da mitipun la.
6: Nganang Moises king tribu nang Ruben
: Mananu na sanang mie ya i Ruben at e mate kapilan man,
: oneng e ya dakal king bilang.
7: King tribu nang Juda sinabi na
: Ginu , pakiramdaman mu sana ing panigapu nang Juda,
: at iyabe meng pasibayu karing kapatad nang tribu.
: Ingatan me karing gamat mu
: at saupan lumaban karing kalaban na.
8: King tribu nang Levi sinabi na
: Ginu , ibie mu la kang Levi ding kekang Tumim at Urim
: ban abalu na ing kekang kaburian.
: Ding tapat mung talasuyu ila ding Levita,
: sibukan mu la karin king Massa,
: at meyakit lang tapat karin king danuman ning Meriba.
9: Mas kaluguran na ka kesa karing pengari na, kapatad at anak na,
: uling pamintuan na la ding kekang kautusan,
: at tapat king kekang kasunduan.
10: Ding Kautusan mu at tuntunan karing memalen ning Israel tuturu na la ngan.
: Mibili yang insenso king kekang altar,
: at babie ain king kekang arapan.
11: Ginu , bendisyunan me't parakalan ing tribu na,
: sabla nang daraptan keka sanang tanggapan.
: Lupigan mu lang kalaban na,
: at e na la sana talakad pa.
12: King tribu nang Benjamin sinabi na
: Pakamalan ne at ingatan ning Ginu ;
: ingatan ne aldo o bengi man
: at manatili ya king libutad na.
13: King tribu nang Jose sinabi na
: Bendisyunan na sana ning Ginu ing gabun na,
: at parating madidilig king danum a manibat banua,
: at karing sibul lalam ning gabun.
14: Parakalan ne sana karing piling prutas a melulut king pun,
: at balang bulan ya ing mamupul.
15: Karing maniaman diling bunga da ring tanaman
: mitakpan la sana ding matuang bunduk na.
16: Mikatmuan ya sana ing gabun na king sablang mangayap a bunga
: a babie na nitang manuknangan libutad ning milalablab a tanaman.
: Paburen kang Jose datang iting sablang bendisyun
: uling karing kapatad na ya ing memuntukan.
17: Ing pangane toro na maging mayupaya ya,
: ding sagu na anti la king malyap a baka.
: Ding sagu na ila ding libu-libung tauan nang Manase,
: at laksa-laksang tauan nang Efraim.
: Ila deti ring sagupa karing bansa,
: at itulak da angga karing wakas ning yatu.
18: King tribu nang Zebulun at Isacar sinabi na
: Mibendisyunan ya sana i Zebulun king pamaglayag na king dagat,
: at i Isacar king kapanintunan a tinatag na king tuknangan na.
19: Agkatan da lang dayuan a bansa munta king bunduk da,
: at mampang karapatdapat a ain.
: Manibatan king dagat ing karelang pibandian,
: at king balas ning pampang.
20: King tribu nang Gad sinabi na
: Purian ya ing Dios a peparagul king gabun a sakup na.
: I Gad anti ya ing leon a manenaya
: ban maglapak gamat at buntuk ning biktima na.
21: Ing pekamasanting a gabun kinua na,
: uling manimuna ya at katuliran na.
: Kayabe ning mabilug a Israel tutupad ya,
: at tutuntun king utus ning Ginu .
22: King tribu nang Dan sinabi na
: Mengari yang malating leon i Dan;
: lundag-lundag yang ibat king Bashan.
23: Kang Neftali sinabi na
: Tune mibendisyunan ya i Neftali;
: labis-labis ing pibandian a tinggap na king Ginu .
: Ing gabun a sakup na magumpisa king mauli angga king dagat-dagatan ning Galilea.
24: Kang Aser sinabi na
: Mas misaplala ya i Aser kesa karing kapatad nang tribu;
: maging malapit la kang Aser ding kapatad na;
: dakal ing larung olibo king gabun a tutukluan na.
25: Ding pasbul ding pader ning balen na bakal la at tangsu;
: manatili ing sikanan na kabang mabie ya.
26: Ala yang kalupa ing Dios, O Israel,
: saken neng mitmung dangal ing banua at ing biga ban saupan na ka.
27: Ing alang anggang Dios ya ing kekang santungan;
: ding mayupaya nang gamat ilang keka mingat.
: Ya ing mitabi karing kalaban a atyu king kekang arapan,
: at keka nganang gingkas, Gisanan mo ngan.
28: Inya payapa yang mibiebie ing Israel
: karin king gabun a mitmung trigu at katas ubas;
: king gabun a didiligan na ning ambun.
29: Kapalad mo, O Israel, ala kang kalupa!
: Bansa kang ing Ginu ya ing migligtas keka;
: ya ing kekang kalasag at sandata
: ban king labanan maniambut ka.
: Lumapit la keka ding kalaban
: ban sumuku, at keka lang pandamusakan.