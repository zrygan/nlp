1: Ayari kung selita karing tau ing sablang bage pasabi na kanaku ning Ginung karelang Dios.
2: Kanita i Azaria a anak nang Hosaias at i Joanan a anak nang Karea at ding aliwa pang masias a buntuk a tau, sinabi da kanaku, Malaram ka. E na ka tinubud ning Ginung kekaming Dios ban sabian mu kekami king e ke pupunta at manuknangan king Ehipto.
3: Oneng sitsutan na kang Baruk a anak nang Nerias laban kekami ban kanita sambutan da kami ding tau Babilonia at paten o bihagan at idala king Babilonia.
4: Inya i Joanan o ninuman karing opisyal da ring sundalus o metung man karing memalen e ya bisang mamintu king utus na ning Ginu a manatili king balen Juda.
5: Kanita i Joanan at ding sablang opisyal da ring sundalus tiki da la king Ehipto ding mitagan king Juda at ding taung migbalik ibat karing bansa nung nu la miyugse
6: ding lalaki, ding babai, ding anak, at ding anak nang babai ning ari. Tiki da la ngan ding sablang taung likuan nang Nebuzaradan, ing pekapun da ring sundalus na ning Babilonia, king pamanibala nang Gedalias; kayabe ku kareti at i Baruk.
7: E la memintu king utus ning Ginu at minta la king Ehipto angga na king siudad ning Tapanhes.
8: Karin, migsalita ya kanaku ing Ginu . Ngana,
9: Kuma kang batung mangaragul at ikutkut mu la arapan na ning piluluban king gusali na ning gobiernu keti king siudad. Paburen mung akit da ka ring mapilan a Israelita ing gagawan mu.
10: Kaybat sabian mu karela king aku, ing Ginung Mayupaya, ing Dios ning Israel, itubud ke ing talasuyu ku, ing Aring Nebucadenesar ning Babilonia at ibili ke ing tronu na babo da reting batung kekang kitkut at iladlad ke ing tolda ning ari king makapadurut karela.
11: Datang ya i Nebucadenesar at sambutan ne ing Ehipto. Mate la king salut ding taung mitakdang mate king salut; mabihag la detang mitakdang mabihag, at mate la king gera detang mitakdang mate king gera.
12: Patau kung api karing templo da ring kikilalanan nang dios ning Ehipto, at silaban na la ning ari na ning Babilonia ding karelang kikilalanan a dios o kaya idala na la. Nung makananu nang pipipian ning pastul ing mabuluk nang imalan, makanyan neng pipian ing bansang Ehipto at mako yang matagumpe.
13: Lasakan na la ding sagradung batung monumento ning Heliepolis karin king Ehipto, at silaban na la ding templo da ring kikilalanan nang dios ning Ehipto.