1: Makalunus ing mapalyari kekayung makusuelung mabibie king Zion, at ikayung panatag a bili king Samaria, ikayung marangal a tau na niting marangal a bansang Israel, ikayung lalapitan dang aduananan saup ding tau!
2: Munta kayu at lawan ye ing siudad ning Calne. Kaybat sumulung kayu king marangal nang siudad ning Hamat, at taglus kayung kuldas angga na king Gat a siudad da ring Filisteo. Mas mayap la wari kabilian kesa karing kayarian ning Juda at ning Israel? Mas malualas wari ing karelang sasakupan a gabun kesa king kekayo?
3: E yu buring tanggapan karing isip yu king datang ya kekayu ing aldo ning kasiran; lalu na mung pamalaguanan datang ning pamaniaptan yu ing aldong ita.
4: Makalunus ing mapalyari kekayung kera-kera karing malambut yung katring belutanan garing, at sawasawang mamangan karing karning biserung tupa at biserung baka.
5: Antimo i David, tutu yung kapad ing gagawang kanta a babagayan karing alpa.
6: Miminum kayung alak karing kopang maragul at gagamit king mabanglung diling pabanglu, oneng e na kayu man lulungkut king kasiran a dugpa king Israel.
7: Inya ikayu ding mumunang diling miyugse king aliwang bansa. Mituknang na kanita ing pamagpiesta yu at ing pamagsadia yung dakal a pamangan at inuman.
8: Nganang matimid sinabi ning Ginung Dios a Mayupaya, Kasaman ku ing ketasan dang lub ding memalen na ning Israel. Kasaman ku la ding malapalasyu rang tuknangan. Ibie ke karing kalaban da ing karelang sentrung siudad at ing sablang atyu keting siudad.
9: Nung ating apulung lalaking mitagan king metung a pamilya, mate la reti.
10: Potang ing kamaganak na ning mete a mengasiwa munaman king pamangutkut ilual na ne king bale ing bangke, maus ya king ninumang melakuan king bale at ikutang na, Atin pang aliwang kayabe mung melakuan ken?
: At ing ipakibat ya iti: Ala na!
: Sabian na kanita ning kamaganak na, E ka mainge! Ingatan tamung e mabanggit bitasa ing lagyu na ning Ginu .
11: Potang ibie na ning Ginu ing utus na, malasak la ngan ding bale, maragul la man o malati.
12: Makapulayi la wari ding kabayu libutad ding maragul a bato? Sasarulan de wari ding tau ing dagat karing baka ra? Makanyan man ikayu ikua yeng gewang lasun ing hustisia; ikua yeng gewang bukut ing matulid.
13: Pagmaragul yung abihag ye ing balen Lodebar. Ngayu pang sasabi, Agyu-agyu ta yang salakayan ing Karnaim.
14: Sasabian na ning Ginung Dios a Mayupaya, O memalen na ning Israel, paratangan ku la ding sundalus na ning aliwang bansa ban salakayan de ing bansa yu. Gipitan da kayu manibat king Pidadalanan ning Hamat angga king Batis ning Araba.