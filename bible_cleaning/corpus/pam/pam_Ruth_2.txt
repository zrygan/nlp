1: I Elimelek a asawa nang Naomi atin yang kamaganak a milagyuan Boaz. Mabandi ya i Boaz.
2: Misan a aldo nganang Ruth, ing tau Moab, king katuangan nang i Naomi, Paintulutan mu ku sanang munta king marangle ban mamulut tinalage sebada a alakuan da ring papalut. Karin ku ketang ninumang munie kapaintulutan mamulut ku.
: Pekibat nang Naomi, Wa, anak.
3: Inya meko ya i Ruth at minta ya king marangle ban mamulut king kagulutan da ring papalut. Ing apuntalan nang marangle ya ing kang Boaz.
4: Mipaintagun king dinatang ya i Boaz a menibatan Betlehem. Ngana karing taung papalut, Mantabe ya kekayu ing Ginu .
: Bendisyunan na ka sa ning Ginu , ngara namang mekibat.
5: Nganang mengutang Boaz king katiwala na, Ninu ing babaing ita?
6: Pekibat ning katiwala, Ya ing kayabe nang minuling Naomi; tau ya Moab.
7: Pekisabi nang mayap ing paintulutan keng mamulut kagulutan da ring papalut. Peintulutan ku ne man. Inya manibat na nandin abak angga ngeni atyu ya keti; ala yang paynawa.
8: Linapit ya i Boaz at ngana kang Ruth, Makiramdam ka king sabian ku keka. E na ka pupunta kareng aliwang marangle ban mamulut. Manatili na ka keting kayabe da ring kanakung talapagobrang babai.
9: Lawan mu nung nu la papalut at tukian mu la. Penabilinan ku na la ding kayanakan a lalaki king e ra ka pakialaman. At neng kakau ka, munta ka ketang pi-inuman ban minum king danum a siklu da ring kayanakan a lalaki.
10: Pekaduku nang Ruth kang Boaz at ngana, Meging maganaka kayu kanaku agyang metung ku mung dayuan.
11: Sinabi nang Boaz, Abalitan ku ing sablang mayap a depat mu king kekang katuangan manibat na inyang mete ya ing asawa mu, at ing pamipainggulut mu karing kekang pengari at king balen mu ban makipamalen ka king metung a lugal a ala kang bitasang kakilala.
12: Bendisyunan na ka sa ning Ginu , ing Dios ning Israel, uling karing lalam nang bagyus karin ka migsantung!
13: Nganang Ruth, Meging maganaka kayu kanaku. Pepasikan yu ku lub king sinabi yu agyang e ku karapatdapat maging metung mu karing ipus yung babai.
14: Inyang oras nang mangan inaus neng Boaz i Ruth. Ngana, Me keni, mangan kang tinape at itiltil me king alak. Inya mekiluklukan ya i Ruth karing magobra at dininan neng sing-le, at mengan ya angga king kinabsi ya. At atin ya pang mitagan a pamangan.
15: Nganang minie bilin Boaz karing talapagobra na inyang meko ya i Ruth ban isundu ing pamamulut, Paburen yeng mamulut agyang karing libutad da ring tropa; e ye babawalan.
16: Paburen yung ating manabu king makaaptas ban atin yang pulutan.
17: Memulut ya i Ruth angga na itang gatpanapun at saka na dinara. Menikua yang halus labing aduang kilu.
18: Inuli na king balen at pepakit na king katuangan na ing apulut nang pagkabiayan; binie na naman itang mitagan king pengan na.
19: Nganang kinutang Naomi kang Ruth, Kaninung marangle ka memulut? Kaninu ka mekipagobra? Bendisyunan ne sa ning Dios itang pepakit ganaka keka.
: Pekibat nang Ruth, King marangle na ning lalaking ausan dang Boaz.
20: Bendisyunan ne sa ning Ginu , nganang Naomi. Tune tutuparan na ning Ginu ing pangaku na karing mabie at mete. Ngana pa, Malapit ta yang kamaganak ing taung ita; metung ya karing ating pakibatan sumaup kekata.
21: Nganang sinabing Ruth, Sinabi na naman kanaku king malyari kung manatiling mamulut kayabe ding talapagobra na angga king mayari ing palutan.
22: Nganang Naomi kang Ruth, Masanting! E ra ka pigaganakan kanita uling kayabe mu la ding babaing talapagobra nang Boaz.
23: Inya sindu nang Ruth ing pamamulut a kayabe da ring tauan nang Boaz angga na inyang meyari ing palutan king sebada at trigu. At menatili yang kalukup na ning katuangan nang i Naomi.