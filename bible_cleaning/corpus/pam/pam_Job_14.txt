1: Ing bie ning tau a beit ning babai
: makuyad ya mu, at dakal ya kaligaligan.
2: Mibubukadkad yang anti ing bulaklak,
: at kaybat malanat ampon malagas;
: kalupa ning anino agad yang lilipas.
3: Iti naman ya ing babanten ding mata mu at lalawan,
: at kaybat yarap me pa keka ban atulan?
4: Kapilan man alang malinis a malyaring manibatan
: king nanumang marinat antimo ing tau.
: Ala metung man.
5: Anti na ning ding aldo na makabilang la,
: at ding bilang ding bulan atyu la keka,
: at tikda mu na la ding angganan a e na malyaring dalanan,
6: ilaut mu la king tau ding kekang mata,
: at lakuan meng dili-dili na;
: paburen meng magkusuelu king bie nang mabayat, nung iti apalyari na.
7: Tanaman 'tin yang kapanayan, nung iti makutud ya man;
: ibalik na ing bie na karing suling tumubu.
8: Tumua la man
: yamut nang makakutkut lalam, maging ing pun mate ya man,
9: makanyan man potang danum datang
: manulud ya anting bayung tanaman.
10: Oneng potang ing tau mate ya,
: at ikutkut king malalam;
: ita na ing angganan na. Nu ya pa karin kanita?
11: Kalupa da ring ilug a tinuknang mamagus,
: at ding lawa a melangi at memala,
12: ding tau kamate ra talakad ali na la;
: anggang ing banua manatili ya
: e mu na la agising king tudtud da.
13: Sana isalikut mu ku king tuknangan da ring mete;
: paburen mung makapampan ku kabang ing mua mu atyu,
: at itakda me ing panaun ban ganakan mu ku.
14: Nung mate ya ing tau mie ya pa kaya?
: Minamayap ku pa ing manayang masanting a panaun;
: panayan ku nang miyangganan ya ing panaun ning kaligaligan.
15: Kanita maus ka, at makibat ku.
: Kanita matula na ka kaku, aku a lalang ding gamat mu.
16: Kanita banten mu na la ding balang takbang a kakung gawan,
: oneng e mu na la tandanan ding balang kakung kasalanan.
17: Keka lang patawaran, at ilaut king kekang arapan;
: keka lang linisan ding kakung kasalanan.
18: Ing panaun datang potang ding bunduk matibag la,
: at ding batu milako la king sadiang kabilian da;
19: lalagasan no ning danum ding batu,
: tutuki ning agus ing gabun ning yatu;
: makanyan mung lalasakan ing kapanayan king bie ning tau.
20: Laban king tau kapilan man ika ing magwagi;
: itabi me kapilan man at e na makapagbalik,
: king kamatayan na lupa na mangakibit.
21: Tanggap la mang dangalan ding anak na, ala neng kamalayan;
: mibili la man king kamuran, ala ya ring kabaluan.
22: Ala neng daramdaman
: subali namu ing kaplas ning sarili nang katawan,
: at ing sarili na ya namu ing pagkalungkutan na.