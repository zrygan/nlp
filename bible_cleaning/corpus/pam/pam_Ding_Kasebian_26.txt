1: Ala king lugal ing purian ya ing mangmang uling mangari king yelu neng panaun ning kaleldo o uran neng panaun ning palutan.
2: E na ka tablan ning sumpa nung iti e karapatdapat keka, mengari ya king ayup a sulasulapo oneng e naman tutuklu.
3: Ing latiku para king kabayu ya, ing paket para king asno ne man, at ing barug para king tau ne mang mangmang.
4: E me papatulan ing mangmang uling nung keka yang pakiabaran ika ing lunto mamulang.
5: Nung pakibatan me ing kutang ning taung mangmang, isipan na king atin yang kabiasnan.
6: Nung mangmang ya ing kekang tutuburan, bitis mu keka na lang pututan, uling anti na kang manintun kaguluan.
7: Ala lang kasilbian ding bitis ning taung pile, antimu rin ding kasebian king mangmang.
8: Ing pamamuri king taung mangmang kalupa ne ning mesipit a batu king tiradol gagamitan.
9: Ing kasebian a lulual king asbuk ning mangmang mengari ya king suksuk a lalako ning taung malasing.
10: Ing paobrang manupa king bala namung daratang a mangmang ala yang aliwang panasakitan nune ding sabla nang pakiabayan.
11: Ing mangmang a ulitan na ing kamalian na mengari ya king asu a mamangan king sinuka na.
12: Mas mayap ing mangmang kesa king taung isipan nang biasa ya kabang ali ne man.
13: Obat e bisang lumual king bale ing taung matamad? Uli kanung ating leon king dalan.
14: Balabaluktut ya ing matamad king pagkeran na. Ing kalupa na ya ing pasbul a lapat karing bisagra.
15: Makababad ya gamat ing matamad king pinggan na, e na asubu man ing pamangan na.
16: Isipan na ning matamad king mas biasa ya karing pitu kataung makaibie pakibat karing karelang pamalak.
17: Ing makiabe king pisasabian a e na sukat pakialaman mengari ya king taung titikma king balugbug ning asu.
1819: Ing taung maglinlang king aliwa at kaybat sabian na king mamiru ya mu mengari ya king taung sira buntuk a mamialungan king kutsilyung mataram.
20: Potang ala nang tangab ing api matda na, at potang ala nang magindredus ing pisasabian tuknang na.
21: Mibabaya ing uling, mitatau ing dutung, makanyan dang patawan ding mapanggulu ing pisasabian.
22: Ing sitsit ning maindredus mengaring pamangan a maniaman; buri tamung akmulan.
23: Ing pamagsalitang alang katapatan a magkunwaring ating mayap a kapagnasan mengaring kule pilak a kiskas king kuran.
24: Ing taung mua sasalikut nang sama na king malambut a pamagsalita.
25: Masanting pakiramdaman ing sasabian na, oneng e sukat paniwalan uling king mua ing pusu na maglapo ya.
26: Malyaring apampan na ing mua na, oneng ding dakal akit dang e ustung dapat na.
27: Ing miyuyumang bitag para karing kalupa nang tau ya mismu ing marakap. Itang parugang king batu ya ing mipatanan.
28: Kasaman ne ning taung malaram ing pakisiran na, at ing pamagsalitang kalaraman mamungang kasiran.