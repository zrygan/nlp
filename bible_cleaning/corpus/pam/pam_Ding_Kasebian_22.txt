1: Maygit yang kailangan pilinan ing malinis a lagyu kesa king pilak o gintu; ing gagalangan maygit ya king isanu pa mang pibandian.
2: Ing mabandi at ing kalulu atin lang pamilupa: ing Ginu ya ing linalang karela.
3: Potang akakit nang daratang ing panganib, ing taung biasa mangilag ya, oneng ing taung mangmang e na pangilagan, inya daralan yang kasakitan.
4: Ing bunga na ning kapakumbaban at takut king Ginu ila ding pibandian, dangalan, at makabang bie.
5: Suksuk la at bitag ding atyu king dalan ning darapat e mayap; itang e maingat king bie na ya ing masuksuk at marakap.
6: Ituru me ing anak king dalan a sukat nang dalanan at kabang bie na iti e ne kalinguan.
7: Makapailalam la ding kalulu king upaya da ring makualta; ding menandam pera utus-utusan na la nitang peparam karela.
8: Itang sasalbag king alang katuliran, kasiran ing keyang pupulan, at ing pamanggipit na mirinan kayangganan.
9: Mipala ya ing maganakang tau uling king kabiayan na taung pakakalulu sasaupan na la.
10: Itabi me ing taung mapanuksu at milako na kanita ing pamipate at pamanagkas.
11: Ing taung maki dalise pusu at banayad king pamagsalita na pati ing ari maging kakaluguran ne.
12: Ingatan na ning Ginu ing katutuan at e na paintulut magtagumpe ing kalaraman.
13: Makabaluktut ya ing taung matamad king bale na; inya e ya bisang magobra uli kanung ating leon king lual a bisang sagpang king bie na.
14: Anti ya king bitag ing pamakipangalugud; mararakap la karin detang kamuan ning Ginu .
15: Natural karing anak ing malikut la; nung barugan la makasaup karela at ing e ustu apangilagan da.
16: Nung magregalu ka karing mabandi o alipitan ding kalulu ban misalapi ka, e lambat ika mismu makalulu ka.
17: Makiramdam ka at ituru ku keka ing sinabi da ring taung biasa. Pagaralan mu ing tuturu da,
18: at e ka sumisi, nung tandanan mu la at balu mu lang sabian.
19: Buri ku ing ibili mu king Ginu ing kekang kapanaligan. Inya sabian ku la ngeni keka.
20: Sinulat kung atlung pulung kasebian para keka. Mitmu la king beluan at mayap a payu,
21: at ituru da keka ing tune katutuan. Kanita apakibatan mu lang masalese detang mangutang keka.
22: E mu la sasamantalanan ding kalulu uli na mu ning agyu-agyu mu la o sasamantalanan ding taung alang akarapat arapan ning husgadu.
23: Ing Ginu ya ing mingat king karelang piyamanuan at bantan ne bie ing ninumang magbanta king bie ra.
24: E ka makikaluguran king taung mapali buntuk,
25: pota miyawa ka king ugali na at e na makapagbayu pa.
26: E ka mangakung mamayaran king utang ning aliwang tau,
27: uling nung e ka makapamayad mayakua pati pagkeran mu.
28: E mu la yayalis ding matuang muhun a binili da ring kekang makatua.
29: Ipakit me kaku ing taung masalese magobra, at ipakit ke keka ing taung maygit kayapan karing dakal at karapatdapat makiarap karing ari.