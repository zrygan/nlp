1: Ngana kanaku ning Ginu ,
2: Anak ning tau, aku ing Ginung Dios , sabian mu king pamuntuk ning Tiro king sasabian ku ing anti kaniti: Milalu na ing kekang pamagmatas; sasabian mu king metung kang dios. Sasabian mu king bilang dios makalukluk ka king tronu a mipadurutnan king malalam a danuman. Magkunwari kang metung a dios. E ka dios uling tune kang tau; ala kang kadiosan.
3: Wa, isipan mu king maygit kang biasa kang Daniel, inya alang lihim a e mu balu.
4: Mibandi ka king gintu at pilak uli na ning kekang kabiasnan at gelingan.
5: Meging matalino ka king pamangomersyu at e ka pepatugut king pamagtubu. Kapagmaragul mu king kekang pibandian!
6: Inya ngeni, aku, ing Ginung Dios , sasabian ku keka: Uling isipan mu king biasa kang anti ing metung a dios,
7: parala kung mangabagsik a kalaban ban lumusub keka. Siran da ngan ing sablang malagung bage a abandi mu king kapamilatan na ning kekang gelingan at kabiasnan.
8: Ila ding makamate keka at iyugse da ka king kalalalaman na ning dagat.
9: Potang datang la keka ban paten da ka, asabi mu pa kaya king ika metung kang dios? Potang arapan mu na la ding makamate keka, akilala mu king atin kang kamatayan at alang bitasang kadiosan.
10: Mate kang anti ing asu karing gamat da ring dayuan a alang dios. Aku, ing Ginung Dios , ing migsalita.
11: Pasibayu yang migsalita kanaku ing Ginu .
12: Ngana, Anak ning tau, manangis ka para king daratang a mapalyari king ari ning Tiro. Sabian mu king aku, ing Ginung Dios , sasabian ku: Kanitang misan a panaun pialimbawanan ka king pangasakdal. Kabiasnan mo at kasanting mung lalaki kanita!
13: Menuknangan ka king Eden, ing hardin ning Dios, at makasulud miyayaliwang uring alahas a mangamal: rubi at diamante; topasyu, berilu, karnelan, haspe, sapiro, esmeralda, at karbungko. Makapalamuti kang gintu. Megawa la para keka kanitang aldo a ika melalang ka.
14: Mibili kung metung a anghel a makatakut karin ban magbante keka. Menuknangan ka king bunduk kung banal at linakad libutad ding kikislap a alahas.
15: Sakdal ing ugali mu manibat na kanitang melalang ka angga king aldo a megumpisa kang dinapat e mayap.
16: Meging samal ka king pamaniali at pamamisali at iti ya ing mitaguyud keka king pamanabusu at pamikasala. Inya pinilit da kang meko king banal kung bunduk at ing anghel a magbante keka tinabi na ka ibat karing kikislap a alahas.
17: Migmayabang ka uli na ning sintingan mu at ing kekang kabantugan gewa na kang anti ing metung a mangmang. Uli na niti, aku bitbat da ka king gabun at likuan da ka karin ban maging babala karing aliwang ari.
18: Ing ugali mung e karampatan king pamaniali at pamamisali ya ing sangkan king pangasalaula da ring lugal a pisasamban. Inya silaban ke ing siudad at pinatag king gabun. Ding ngeni keka manakit akakit da king minuli ka king abu.
19: Mewala na ka at e na mayakit pa kapilan man at mitakutan la ding sablang bansang dinatang keka; tatakut la pota ing milyari keka mapalyari munaman karela.
20: Nganang sinabi kanaku ning Ginu ,
21: Anak ning tau, magsalita kang laban king siudad ning Sidon.
22: Sabian mu karing memalen karin, king aku, ing Ginung Dios , ngakung magsalita karela: Sidon, aku ing kekang kalaban; purian da ku ding tau uli na ning daptan ku keka. Abalu ra king aku ing Ginu potang ipakit ku nung makananu kung banal king kapamilatan na ning pamamarusa ku karetang manuknangan keka.
23: Padala kung salut libutad yu at paburen kung magus ing daya karing kekayung dalan. Lusuban da kayu karing balang lugal at mate la ding kekayung memalen. At kanita abalu yu king aku ing Ginu .
24: Ngana ning Ginung Dios , E ne kapilan man maging anting tanaman a suksuk a makapanasakit king Israel ing ninuman karing makapadurut a bansa a meninsultu king Israel. At kanita ra akilala king aku ing Ginung Dios .
25: Ngana ning Ginung Dios , Tipunan ku lang pasibayu ding memalen na ning Israel a kanakung kinalat karing miyayaliwang bansa, at akilala ra kanita ding sablang bansa king aku banal ku. Manuknangan la ding memalen na ning Israel king sarili dang bansa a kanakung binie king talasuyu kung i Jacob.
26: Karin la manuknangan king mitmung kapayapan. Manalakad lang bale at mananaman lang ubas. Parusan ku la ding sablang kasiping dang bansa a meninsultu karela. At kanita ra akilala king aku ing Ginung karelang Dios.