1: Linakad la ding atlung kayanakan a lalaki libutad ning mikakalabkab a api; magkanta lang kapurian king Dios at parangalan de ing Ginu. Deting atlung kayanakan ila di Hanania, Misael, at Azaria.
2: Tinuknang yang lalakad i Azaria libutad ning mapaling ornu at nganang menalangin masikan
3: Sasamban da ka at pupurian, O Ginung Dios da ring makatua mi. Karapatdapat yang purian ing lagyu mu king sablang panaun
4: uling makatuliran la ding dapat mu at tune kang tapat king sablang dapat mu at alang pamangabiran ing kayatulan mu.
5: Mangaintulid ya ing parusa mu kekami at king Jerusalem, ing banal a siudad da ring makatua mi. Karapatdapat ing parusang pepagpa mu kekami uling mikasala kami.
6: E ke memintu keka, lebagan mi la ding kautusan mu at linaban ke keka.
7: E mi la depatan detang parapat mu kekami. Nung depat mi ing kaburian mu siguradung mayan ing bie mi.
8: Inya karapatdapat la ding parusang pepagpa mu kekami.
9: Binie mu kami karing maigpit ming kalaban a alang kikilalanan a kautusan at tune mabagsik, at pepa-ipus mu kami king metung a aring e mayap dili keti king yatu.
10: At ngeni, ala keng lupang makiarap kenu man at e kami makapagsalita agyang kataya mung amanu uli na ning mengapakarine kami, ikaming sasamba keka.
11: Oneng alang-alang king kekang dangalan, e mu kami lalakuan kabang panaun at e me pupututan ing kasunduan mu kekami.
12: E mu sa pagkaymut ing lunus mu kekami. Tuparan mu la sana ding pengaku mu king pakamalan mung i Abraham, i Isaac a talasuyu mu, at kang Jacob a ibpa na ning banal a balen mung Israel.
13: Pengaku mu karela king dinan mu lang lahi a kasing dakal da ring batuin king banua o ning balas king pampang.
14: Oneng ngeni, O Ginu, meging pekamalati kaming bansa keti king yatu. Mabibie kami ngeni king kamarinayan uli da ring kasalanan mi.
15: Ala kaming ari, ala kaming propeta o manimuna. Ala ne ngeni ing Templo nung nu kami babie kekang ain-a-durulukan, ain-sakripisyu, lamak o insenso. Ala mang lugal a pidinan ming ain ban makapaniawad kaming lunus keka.
16: Oneng ngeni lalapit kami keka king mitmung kapanisian at kapakumbaban. Tanggapan mu ke sana agyang pang ala keng daralan a ain-a-durulukan a baka o tupa o libu-libung pepatabang biserung tupa.
17: Tanggapan mu sana ing kapanisian mi bilang ain-sakripisyu keka ban kanita makapamintu kami keka king mabilug ming pusu. Alang mabigu karetang manalig keka.
18: Inya manibat ngeni, tukian da ka king mabilug ming pusu; samban da ka at purian.
19: Maging maganaka ka sa at malunusan kekami. E mu kami paburen mangapakarine.
20: O Ginu, iligtas mu kami king kapamilatan na ning pamaniapat mung milagru, at kanita pasibayu yang miparangalan ing lagyu mu.
21: Mangapahamak la sana at mangapakarine ding sablang pasari king kasakitan mi; ilako mu la sikanan at siran mu ing kayupayan da.
22: Ipakilala mu karela king ika mung bukud ing Ginu at Dios at ing marangal a mag-ari king mabilug a yatu.
23: Ding talasuyu ning ari a miyutusan miyugse karing atlung kayanakan king ornu e la pepatugut tatangab laru, alketran, kandila, at dutung.
24: Inya mikalabkab ing api at miras anggang pitung pulu't limang talampakan king katas.
25: Uli na niti, mesilab la detang tau Babilonia a makatalakad lele ning ornu.
26: Kanita tinipa ya ing metung a anghel ning Ginu king api nung nu la karin ding atlung kayanakan a lalaki. Linele na ing api
27: at balamu meramdam ing marimlang tiup ning angin, at e no disan ning api at e no ananu balang ding atlung kayanakan a lalaki.
28: Miyabe-abe lang migkantang kapurian king Dios ding atlung kayanakan a lalaking inugse ra king ornu. Ngara
29: Pupurian da ka, O Ginu,
: ing Dios ding makatua mi.
: Karapatdapat kang parangalan king alang kapupusan.
30: Purian ya ing banal, at maligaya mung lagyu;
: karapatdapat yang parangalan ngeni at king kapilan pa man.
31: Pupurian da ka king banal, at maligaya mung tuknangan;
: tune sana ding himno ikanta la keka.
32: Pupurian da ka king tronu mung luklukan king banua babo ding kerubin,
: at makalawe king tuknangan da ring mete.
: Karapatdapat kang purian, at parangalan king kapilan pa man.
33: Pupurian da ka,
: ika a makalukluk matas king tronung ari.
: Karapatdapat kang pagkanta, at parangalan king kapilan pa man.
34: Purian ka, ikang atyu king meto sikluban.
: Karapatdapat kang pagkanta, at paligayan king kapilan man.
35: Ikong sablang lelangan, ing Ginu yang purian;
: pagkanta yeng kapurian, at parangalan king kapilan pa man.
36: Meto sikluban, ing Ginu yang purian;
: pagkanta yeng kapurian, at parangalan king kapilan pa man.
37: Ikong anghel ning Ginu,
: pagkanta yeng kapurian, at parangalan king kapilan pa man.
38: Ikong sablang sibul king banua,
: pagkanta yeng kapurian, at parangalan ing Ginu king kapilan pa man.
39: Ikong sablang sundalus na,
: pagkanta yeng kapurian, at parangalan king kapilan pa man.
40: Aldo at bulan, ing Ginu yang purian;
: pagkanta yeng kapurian, at parangalan king kapilan pa man.
41: Ikong batuin ning banua,
: ing Ginu yang purian;
: pagkanta yeng kapurian, at parangalan king kapilan pa man.
42: Uran at ambun, ing Ginu yang purian;
: pagkanta yeng kapurian, at parangalan king kapilan pa man.
43: Angin a tutiup nu man karin, ing Ginu yang purian,
: pagkanta yang kapurian, at parangalan king kapilan pa man.
44: Api at pali, ing Ginu yang purian;
: pagkanta yeng kapurian, at parangalan king kapilan pa man.
45: Manduluk a pali at matinding dimla, ing Ginu yang purian;
: pagkanta yeng kapurian, at parangalan king kapilan pa man.
46: Ambun at yelung mababaldug, ing Ginu yang purian;
: pagkanta yeng kapurian, at parangalan king kapilan pa man.
47: Bengi at aldo, ing Ginu ing purian;
: pagkanta yang kapurian, at parangalan king kapilan pa man.
48: Sala at dalumdum, ing Ginu yang purian;
: pagkanta yeng kapurian, at parangalan king kapilan pa man.
49: Yelu at dimla, ing Ginu yang purian;
: pagkanta yeng kapurian, at parangalan king kapilan pa man.
50: Iladung danum at mananabung yelu, ing Ginu yang purian;
: pagkanta yeng kapurian, at parangalan king kapilan pa man.
51: Kildap at ulap, ing Ginu yang purian;
: pagkanta yeng kapurian, at parangalan king kapilan pa man.
52: O yatu, purian yang Ginu;
: pagkanta meng kapurian, at parangalan king kapilan pa man.
53: Ikong sablang bunduk at bunduk-bundukan, ing Ginu yang purian;
: pagkanta yeng kapurian, at parangalan king kapilan pa man.
54: Ikong sablang king gabun tutubu, ing Ginu yang purian;
: pagkanta yeng kapurian, at parangalan king kapilan pa man.
55: Ikong sablang dagat at ilug, ing Ginu yang purian;
: pagkanta yeng kapurian, at parangalan king kapilan pa man.
56: Ikong sablang sibul ning danum ing Ginu yang purian;
: pagkanta yeng kapurian, at parangalan king kapilan pa man.
57: Ikong balyena at sablang kakawe king danuman, ing Ginu yang purian;
: pagkanta yeng kapurian, at parangalan king kapilan pa man.
58: Ikong sablang ayup, ing Ginu yang purian;
: pagkanta yeng kapurian, at parangalan king kapilan pa man.
59: Ikong baka at animal a malyap, ing Ginu yang purian;
: pagkanta yeng kapurian, at parangalan king kapilan pa man.
60: Ikong sablang tau ning yatu, ing Ginu yang purian;
: pagkanta yeng kapurian, at parangalan king kapilan pa man.
61: O Israel, ing Ginu yang purian;
: pagkanta meng kapurian, at parangalan king kapilan pa man.
62: Ikong pari na, ing Ginu yang purian;
: pagkanta yeng kapurian, at parangalan king kapilan pa man.
63: Ikong talasuyu na, ing Ginu yang purian;
: pagkanta yeng kapurian, at parangalan king kapilan pa man.
64: Ikong sablang tapat a tau, ing Ginu yang purian;
: pagkanta yeng kapurian, at parangalan king kapilan pa man.
65: Ikong sablang banal at mababa lub, ing Ginu yang purian;
: pagkanta yeng kapurian, at parangalan king kapilan pa man.
66: Hanania, Azaria, at Misael, ing Ginu yang purian;
: pagkanta yeng kapurian, at parangalan king kapilan pa man.
: Uling segip na katamu king tuknangan da ring mete,
: at king upaya ning kamatayan.
: Linigtas na katamu king mapaling ornu,
: segip king aping mitatau.
67: Munie tamung kapasalamatan king Ginu, uling mayap ya;
: ing lunus na manatili king kapilan pa man.
68: Ikong sablang sasamba king Ginu, purian ye ing Dios da ring dios;
: pagkanta yeng kapurian ampon pasalamatan,
: uling ing lunus na manatili king kapilan pa man.