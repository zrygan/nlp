1: Durugan ne ning Ginu ing yatu at lakuan neng lasak-lasak. Masalanta ya iti at isambulat na la ding tau.
2: Takman na ning balang metung ing kapahamakan: ding pari at antimu rin ding memalen, ding ipus at antimu rin ding panginuan, ding maniali at antimu rin ding mamisali, ding paparam at antimu rin ding manandam salapi, ding mabandi at antimu rin ding kalulu.
3: Malasak ya at masalanta ing yatu. Ing migsalita ya ing Ginu at iti mapalyari.
4: Langi ya ing yatu at lungkut; mangaina ya ing mabilug a yatu; malaso ing gabun at ing banua.
5: Merinat ya ing yatu king kapamilatan na ning e ra pamanupad ding tau karing kautusan na ning Dios, at king kapamilatan na ning pamanlabag da king kasunduan a telaga nang alang kawakasan.
6: Inya piniumpa na ne ning Dios ing yatu. Mamayaran la ding tau uli na ning depat dang pamikasala. Uli na niti, dumitak la ding taung mabie a mitagan.
7: Lalangi la ding tanaman a ubas at diritak ing alak. Malungkut la ngeni ding taung masaya kanitang misan a panaun,
8: at tinuknang ing masayang tigtigan da ring karelang alpa ampon tambul.
9: Ala na itang masayang pamagkanta ra kabang miminum lang alak; e na la tutula king lasa na ning alak.
10: Magulu ing sabla-sabla king siudad; maniara lang bale ding tau ban e la numanu balang.
11: Mangulisak la ding tau karing dalan uling ala nang alak. Lubus milako at mebating ing tula king bansa.
12: Lasak-lasak ne ing siudad at mesira la ding pasbul dalan.
13: Iti ya ing mapalyari karing balang bansa king mabilug a yatu. Maging kalupa ne ing kapupusan na ning pamamupul, potang meugun la ding tanaman a olibo at megisan na la bunga at meyagtal na la ding katataulian a bunga na ning tanaman a ubas.
14: Magkanta la king tula ra detang miligtas. Isalita ra detang atyu king Albugan ing degulan na ning Dios,
15: at purian de retang atyu king Aslagan. Parangalan de ring taung manuknangan lele ning dagat ing Ginu , ing Dios ning Israel.
16: At karing pekamarayung lugal ning yatu makaramdam tamung kanta bilang kapurian king Israel, ing makatuliran a bansa.
: Oneng alang kapanayan para kanaku! Mayayayat ku! Isusundu da ring taksil ing pamanganiaya ra kanaku at daragul ing karelang kataksilan.
17: Ikayung sablang manuknangan keti king yatu, makiramdam kayu! Ating pitatakutan, kulkul, at bitag a manenaya para kekayu.
18: Manabu ya king kulkul ing ninumang magkapilit mangilag karing mamatakut at mayakua ne man king bitag ing ninumang magkapilit mangilag king kulkul. Datang ing alang tuknang a uran at mangaugun la ding pundasyun na ning yatu.
19: Maspak ya ing yatu at misalbag ampon mibuklat.
20: Ing mismung yatu magpaid-paid yang anti ing taung malasing, at miduyan ya anting kubu a ugunan na ning bagyu. Mibabayatnan ya ing yatu karing depat nang pamikasala; mibagsak ya at e ne kapilan man makabangun pa.
21: Daratang na ing panaun nung kapilan ing Ginu parusan na na la ding upayang atyu babo at ding pamuntuk na ning yatu.
22: Piyabe-abayan na la ning Dios ding ari anting bihag king metung a kulkul. Ikulung na la king sukulan angga king oras a datang ing pamamarusa karela.
23: Dalumdum ya ing bulan at e ne sunlag ing aldo uling ing maging ari ya ing Ginung Mayupaya. Sakupan ne ing Jerusalem a makatalakad babo ning Bunduk ning Zion at akit da ring manimuna da ring tau ing ligaya na.