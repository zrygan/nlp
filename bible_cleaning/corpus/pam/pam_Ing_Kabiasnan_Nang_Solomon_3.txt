1: Atyu la king gamat na ning Dios ding taung matulid at e na paintulut ing dumalan lang kasakitan.
2: Bala da reng mangmang king mete la deng taung matulid at king ing kamatayan da metung yang kapahamakan.
3: Wa, lakuan da katamu, oneng iti e kapahamakan. King kamatutuanan atyu la king kapayapan ding taung matulid.
4: Mapalyaring magdusa la king akakit da ring tau, oneng atin lang matibe kapanayan king bie alang angga.
5: At kaybat ning makuyad dang kasakitan, tanggap lang maragul a kaligayan uling mesubuk la king Dios at meyakit lang tapat.
6: Wa, sibukan na lang anti ing gintu king aping paglaso at metanggap lang anting ain-a-durulukan.
7: Potang datang ne ing Dios ban dinan lang galal ding taung matulid sunlag lang maslag anti ding batuin neng benging madalumdum.
8: Ila ding manimuna karing bansa at karing tau, at ing Ginu ya ing karelang maging Ari king kapilan pa man.
9: Kamtan da ring manalig king Ginu ing tune beluan tungkul karing paralan na. Detang menatiling tapat mibiebie lang kayabe na king lugud uling maganaka ya at malunusan karing pinili na.
10: Oneng tanggap lang parusa ding taung e mayap, ing parusang karapatdapat uli na ning e ustung kaisipan at uling linaban la king Ginu at e ra ginalang ing hustisia.
11: Makalunus ing kararasan na ning taung alang pansin king kabiasnan at king pamagaral. Ala yang asahan; alang ulaga ing dapat na at ala yang arapat nanumang makabaldugan.
12: E me apanaligan ing maging asawa na at e la maging mayap ding anak na.
13: Mibili la king sumpa ding maging lahi na.
: Mapalad ya ing babaing e bitasang mikayanak, nung e ya mikasala king pamakipangatawan king e na asawa. Tanggap yang galal king Dios paniatang ning Aldo ning Pamanukum.
14: Mapalad ya naman ing lalaking kapun a e linabag king Kautusan at e misinup paginakit laban king Ginu. Tanggap yang galal uli na ning katapatan na. Midinan yang makapasubaling galal a maygit karetang mikayanak. Mirinan yang lugal king Templo ning Ginu king banua.
15: Ing matulid a dapat kalupa ne ing tanaman a dakal a bungang maniaman. Ing kabiasnan kalupa ne ing uyat a mabie at parating manyuli.
16: Oneng e la maglambat ding anak a bunga na ning pamakipangatawan o ning bawal a pamisiping; agad lang mate.
17: Nung kumaba la man a bie, ita ala mu ring ulaga. Alang gumalang king karelang ketuan.
18: At nung agad no mang mate, ala la mu ring kapanayan o kapasnawan king Aldo ning Pamanukum.
19: Magdusa la ding anak a bunga na ning pamakipangatawan.