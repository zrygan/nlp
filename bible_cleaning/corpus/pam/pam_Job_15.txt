1: Nganang Elipaz a tau Teman
2: Job, ala lang kabaldugan ding kekang amanu.
: Ala lang bitasang beyatan.
3: Alang biasang tau a magsalitang kalupa mu
: o idipensa ing sarili na karing amanung alang kabaldugan.
4: Nung ing kekang paralan ya mu ing mapalyari,
: ala nang mitakutan king Dios,
: at ala nang manalangin pa.
5: Mayayakit ing kekang kasalanan kapamilatan ding sasabian mu
: sasalikut ka pa karing mangasanting mung amanu.
6: E na kailangan pa ing aku atulan da ka;
: atulan da na ka ding balang amanung manibat keka.
7: Ika wari ing pangane karing tau?
: Atyu na ka wari inyang ing Dios gawan na la ding bunduk?
8: Ikua mu la waring abalu ding planung tingka ning Dios?
: Keka na wari makabukud ing kabiasnan ning tau?
9: Nanu mo ing balu mu a e mi balu?
: Nanu mo ing malino keka a kekami ali?
10: Tinggap mi ing beluan mi karing maputi na buak at makatua libutad mi,
: maygit lang matua deti kesa kang tata mu.
11: Baket tatanggian mu ing lingap a babie na keka ning Dios,
: at ding banayad a amanung selita mi keka?
12: Baket paigulu ka,
: at king mua mu kekami mangamulagat ka mata?
13: Baket ing mua mu king Dios bubugnus mu,
: pati ding e karampatan a amanu lulual la king asbuk mu?
14: Atin waring taung e mikasala?
: Atin waring taung mibait banal arap ning Dios?
15: Lawan mu, agyang karing anghel na ing Dios e ya magtiwala.
: E la naman sakdal deti king paglalawe na.
16: Lalu na king taung makasumami at baluktut a ugali,
: a anting danum nang inuman ing kasalanan!
17: Ipakilala ku keka, makiramdam ka;
: at ing kakung sibukan ya ing kakung sabian.
18: Ding mangabiasa tiru da kaku ing katutuan
: a karelang abalu karing karelang makatua,
: ala lang selikut nanuman king karelang beluan.
19: Bukud mung karela ya miyabie ing gabun;
: kapilan man alang dayuan a managkat lumaut king Dios.
20: Ing taung e mayap a menalipusta karing aliwa,
: king sakit mamalipit ya king kekaban ning bie na.
21: Makatakut a kulisakan ing daramdaman na.
: Busal ning kanawan na bigla neng datangan ning mapamuksa.
22: Ala neng kapanayan pang makatakas king karalumduman,
: balu na king panenayan ne ning pataram.
23: Buitri la ding makapanayang mangan king laman ning keyang katawan.
: Balu na king makasadia ne ing aldo ning karalumduman.
24: Mitakutan ya king kaligaligan a daratang;
: datang yang anting mayupayang ari.
25: Ita ya ing maging kararasan na
: ning taung tinas neng gamat na,
: at sikmal ban king Dios lumaban ya.
26: King kesiasan nang buntuk sinugud yang linaban king Dios;
: king makapal nang kalasag makaprotekta ya.
27: Mabilug ya at metaba ing lupa na;
: mengapal ya king taba ing awakan na.
28: Menuknangan ya karing siudad a mesalanta;
: karing pibalebale a e ra na dapat pang tuknangan ning ninuman,
: at mitalagang maging kabuntun mung batu.
29: E ya manatiling mabandi;
: nanumang bandi na muli mu king ala.
: Maging ing anino na mawala ya,
30: karalumduman e na atakasan.
: Mangari ya king tanaman a sanga na king api masilab la,
: at ing angin isulapo na la ding sampaga na.
31: Uling bina yang mangmang
: at manalig king e ustu,
: ing e ustu ya naman ing maging kayablasan na.
32: Langi ya bayu miras ing panaun na,
: at sanga na e no sagiwa pa.
33: Ubas ing kalupa na, pamalag na lang bubut nang bunga.
: Tanaman a olibo ing kalupa na pamalag na lang sampaga na.
34: Ding taung king Dios e maniwala e la mika lahi.
: Ding bale mitalakad king suhul tampusan na la ning api.
35: Ing king kaisipan da kaguluan,
: ing gagawan da e mayap;
: ing pusu ra mitmu ne man king pamaglinlang.