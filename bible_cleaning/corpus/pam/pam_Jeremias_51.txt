1: Ngana ning Ginu , Miparala kung masikan a angin a manyira king Babilonia at karing memalen na.
2: Mitubud kung taung dayuan a manyira king Babilonia anting angin a mipapaid king are. Potang datang na ing kasiran a ita, lusuban de king misusumangid nang dake ning Babilonia at lakuan deng alang laman.
3: E yu la dirinan panaun ding sundalus na ban e da la abugnus ding paslu ra o misulud man karing baluti ra. E yu paintulut ing miligtas la ding kayanakan dang lalaki! Gisanan yu lang paten ding sabla nang sundalus!
4: Mangasugat la at mangamate karing dalan da ring siudad da.
5: Aku, ing Ginung Dios a Mayupaya, e ke gilutan ing Israel at ing Juda agyang mikasala la kanaku, ing Banal ning Israel.
6: Lakuan yu ne ing Babilonia! Tumakas na kayu! E yu paintulut ing mate kayu uli na ning kasalanan ning Babilonia. Mamablas na ku at paparusan ke agpang ketang depat na.
7: Mengari ya ing Babilonia king kopang gintung atyu king gamat ku; palasingan ke ing mabilug a yatu. Mininum la ding bansa king alak na at memulang la.
8: Bigla yang mibagsak at melasak ing Babilonia! Kiakan ye! Kuma kayung panulu para karing sugat na, magkang kumayap ya.
9: Ngara ding dayuan a manuknangan karin, Gewa mi ing sablang agyu mi ban saupan ya ing Babilonia, oneng ala keng akarapat. Tara mako ta na at magbalik karing tuknangan tamu. Perusan ne ning Dios king mabilug nang sikanan ing Babilonia at lubus neng lesak.
10: Ngana ning Ginu , Kukulisak da ring taung kanakung pinili, Pepakit na ning Ginu king atyu tamu king matulid. Tara mako ta na at sabian karing memalen na ning Jerusalem ing depat ning Ginung kekatamung Dios.
11: Ginising na la panamdam ning Ginu ding ari na ning Medes uling pagnasan na ing lasakan ne ing Babilonia. King anti kaniti ne ablasan uli na ning pangalasak na ning Templo na.
: Ngarang minutus ding mamuntukan king pamaglusub, Itais yu la ding paslu yu! Isadia yu la ding kalasag yu!
12: Ibie ya ing senias king pamaglusub karing pader ning Babilonia. Dagdagan la ding guardia! Mibili kayung bante karing puesto ra! Isadia la ding salake!
: Depat na ning Ginu itang sinabi nang daptan na karing memalen na ning Babilonia.
13: Atin yang dakal a ilug itang bansang ita at dakal a bandi, oneng dinatang na ing oras na at miyangganan na ing sukad ning bie na.
14: Sinumpa ya ing Ginu king kapamilatan na ning bie na king miparala yang dakal a lalaking anting makapal a durun ban lusuban ya ing Babilonia, at kulisak lang kayabe ing pamagtagumpe.
15: Lelangan ne ning Ginu ing yatu
: king kapamilatan ning keyang upaya,
: at ing bansa king kapamilatan ning kabiasnan na,
: at lidlad na la ding banua.
16: King utus na danum babo biga dadabungbung;
: parala na lang biga manibat karing wakas ning yatu.
: Pagulisan neng kildap busal ning uran,
: at ibat king salikutan na pepalual yang angin.
17: Maging mangmang la at mulala kabud akit da iti;
: mangapakarine ya ing balang platerung gintu uli ding gewa rang idolo,
: uling dios lang e tutu at alang bie.
18: Ala lang kabaldugan at sukat lang isumpa;
: magisan la ngan potang datangan na la ning Ginu .
19: E re kalupa ing Dios nang Jacob;
: ya ing linalang king sabla,
: at pinili ne ing Israel ban maging balen na.
: Ginung Mayupaya ing lagyu na.
20: Ngana ning Ginu ,
: Babilonia, ika ing kakung pamukpuk,
: ing armas ku king pamakilaban.
: Ginamit da ka ban ibagsak lang bansa at kayarian,
21: ban lasawan lang kabayu at ding makasake karela,
: paglatian lang karung panggera at ding magmanehu karela,
22: ban paten lalaki at babai,
: makatua at kayanakan,
: anak a lalaki at babai,
23: ding pastul at ding karelang kawan,
: ortelanu at ding kabayu rang panyarul;
: ban lasawan lang pamuntuk at matas a katungkulan.
24: Ngana ning Ginu , Akit mu kung singil king Babilonia at karing memalen na uli na ning sablang e mayap a depat da king Jerusalem.
25: Babilonia, mengari ka king bunduk a sisira king mabilug a yatu, oneng aku, ing Ginu a kekang kalaban, sakmalan da ka; patagan da ka king gabun at dulukan angga king maging abu ka.
26: Ala metung man karing batung ibat king melasak ing magamit pa king pamanalakad gusali. Maging disyerto ka king kapilan pa man. Aku, ing Ginu , ing migsalita.
27: Ibie ye ing senias ning pamanlusub! Tiupan ye ing trumpeta ban damdaman de ring bansa! Isadia yu la ding bansa para king gera laban king Babilonia! Sabian yu karing kayarian ning Ararat, Minni, at Askenaz ing lumusub na la. Tuldu kang metung a opisyal a manimuna king pamanlusub. Palualan lang anting susulapo durun ding kabayu.
28: Isadia na la ding bansa king gera laban king Babilonia. Pabaluan la ding ari na ning Medes, ding karelang manimuna at opisyal, at ding sundalus ding sablang bansang sasakupan da.
29: Gagalgal ya at mumugun ing yatu uling tutuparan na na ning Ginu ing balak nang gawan neng disyerto ing Babilonia at karin ala nang manuknangan pa.
30: Tinuknang na lang makilaban ding sundalus na ning Babilonia at menatili la karing karelang kuta. Mewala na ing karelang tepangan at mengalambut la. Melasak la ding pasbul dalan ning siudad at masisilab la ding bale.
31: Daratang ya king ari ning Babilonia ing metung at metung karing talapagdalang balita ban sabian king ing siudad na melasak ya king misusumangid.
32: Abihag de ring kalaban ing ilug nung nu la lilipat at silaban da la ring kuta. Mitakutan la ding sundalus na ning Babilonia.
33: E migluat mesaluput la karing kalaban at pindamusak da lang anti ding binutil king pidadaran. Aku, ing Ginung Mayupaya, ing Dios ning Israel, ing migsalita.
34: Gili ne ning ari ning Babilonia ing Jerusalem at pengan ne.
: Anti ing lulanan, leko ne laman ing siudad;
: anting ganid iti inakmul ne.
: Kinua na itang buri na,
: at inugse itang mitagan.
35: Paburen sabian da ring memalen ning Jerusalem,
: Mamayad ya sa ing Babilonia,
: king bigsikan a kekatamu depat na!
: Paburen sabian da ring memalen ning Jerusalem,
: Mamayad ya sa ing Babilonia,
: king kasakitan a delanan tamu!
36: Inya sinabi na ning Ginu karing memalen ning Jerusalem, Idipensa ku ing kekong katatalakaran; iyablas da kayu. Palangian ke ing piakuanan nang danum ning Babilonia at palangian ku la ding ilug na.
37: Ing bansang ita maging tambakan ne ning kasiran nung nu la manuknangan ding malyap a animal. Maging makatakut ing mayakit; metung man ala nang manuknangan karin at mangatakutan la ding sablang manakit.
38: Gagaleung lang anti ding leon ding memalen na ning Babilonia at gagaga lang anti ding malating leon.
39: Matako la? Isadia ku lang dakal a pamangan at palasingan ku la at gawan masaya. Matudtud la at e na la migising kapilan man.
40: Anti ding tupa o ding toro o ding kambing idala ku la king pipatayan. Aku, ing Ginu , ing migsalita.
41: Oyni ing sasabian na ning Ginu tungkul king Babilonia: Mebihag ya ing siudad a pinuri na ning mabilug a yatu! Makapangilabut yang akakit da ring bansa ing Babilonia!
42: Miglapo ya ing dagat king Babilonia at tikpan ne ning dadabungbung a alun.
43: Meging makatakut lang lalawan ding balen na; mengari la king disyertong alang danum nung nu alang manuknangan o daralan man.
44: Parusan ke i Bel, ing kikilalanan nang dios ning Babilonia, at ipasubli ku la keya ding bage penako na; e ra ne samban pa ding bansa.
: Mibagsak la ding pader ning Babilonia.
45: Memalen ning Israel, mako kayu ken! Iligtas yu ing sarili yu king milalablab kung mua.
46: E yu painan ing lub yu o mitakutan man king balitang kekayung daramdaman. Aliwang balita balang banua ing kakalat; ding balita tungkul king kasiran king bansa at ing metung a ari a makilaban king aliwang ari.
47: Inya datang ing panaun nung kapilan ku la pakikitan ding idolo na ning Babilonia. Mangapakarine ya ing mabilug a bansa at mate la ding sablang memalen na.
48: Ing sablang bage king yatu at king banua kulisak king tula potang mibagsak ya ing Babilonia karing taung datang a ibat king norti ba reng lasakan.
49: Ing Babilonia ya ing pepasari king kamatayan da ring tau ning mabilug a yatu, at mibagsak ya ngeni ing Babilonia uling ya ing pepasari king kamatayan da ring dakal a Israelita. Aku, ing Ginu , ing migsalita.
50: Ngana ning Ginu karing memalen nang atyu Babilonia: Aligtasan yu ing kamatayan! Mako na kayu ngeni! Mamalagua na kayung mako! Agyang marayu kayu karing kekong pibalebale, aku ing ganakan yu, ing kekayung Ginu , at ganakan ye ing Jerusalem.
51: Sabian yu, Milako ke dangalan at mengapakarine; ala keng akarapat nanuman, uling ding dayuan ilang sinakup karing lugal a banal ning Templo.
52: Inya, aku sabian ku king ing panaun datang nung kapilan ku la pakikitan ding idolo na ning Babilonia, at saingsing la ding sugatan king mabilug a bansa.
53: Nung sakali mang aukiatan ne ning Babilonia ing banua at makagawang matibe kuta karin, makanyan man, mitubud ku ring tau karin ban lasakan de. Aku, ing Ginu , ing migsalita.
54: Ngana ning Ginu ,
: Pakiramdaman yu ing inge ning tangis karin king Babilonia,
: ing tagulele tungkul king kasiran king bansa.
55: Lalasakan ke ing Babilonia,
: at patahimikan ku ne.
: Mamirapal la ding sundalus; anti lang bibiung a alun
: at lulusub lang abe ing masikan a kulisak.
56: Dinatang la ban lasakan ya ing Babilonia;
: mebihag la ding sundalus na
: at mepakli ding pana ra.
: Aku ing Dios a mamarusa king e ustu,
: at atulan ke ing Babilonia agpang king depat na.
57: Palasingan ku la ding pamuntuk na,
: ding lalaking biasa, manimuna, at sundalus.
: Matudtud la at e na la migising pa.
: Aku, ing Ari, ing migsalita;
: aku, ing Ginung Mayupaya.
58: Ding makapal nang pader ning mayupayang Babilonia king gabun mitomba la,
: at ding matas nang pasbul dalan masilab no man.
: Ing sablang dapat ding bansa alang kabaldugan,
: ing kapagalan da muli mu king api.
: Aku, ing Ginung Mayupaya, ing migsalita.
59: I Seraia a anak nang Nerias at apu nang Maseia, ya ing taung tubud-tuburan nang Aring Zedekias. King kapat nang banuang pamag-aring Zedekias king Juda, kayabe neng miglakbe king Babilonia i Seraia at dininan keng mapilan a bage daptan na.
60: Sinulat ku king metung a libru ing sablang kasiran a datang king Babilonia at ding sablang bage tungkul king Babilonia.
61: Ngaku kang Seraia, Potang miras na ka Babilonia, siguraduan mung mabasa lang masikan karing tau ing sablang bage makasulat.
62: Kaybat manalangin ka king anti kaniti Ginu , sinabi mu king lasakan me iting lugal ban ala nang manuknangan pang melalang, tau o animal, at king maging disyerto ya king kapilan pa man.
63: Seraia, potang ayari mu neng abasa karing tau iting libru, itali me king metung a batu at iyatsa king Ilug ning Eufrates.
64: At sabian mu, Iti ya ing mapalyari king Babilonia: lumbug ya at e ne lunto pasibayu uli na ning kasiran a iparala na ning Ginu .
: Angga la keti ding amanu nang Jeremias.