1: King banua mu ring ita, king kalima nang bulan ning kapat a banua nang pamag-aring Zedekias, ing propetang ibat king balen ning Gibeon, i Hananias a anak nang Azur, migsalita ya kanaku king Templo. King daramdaman da ring pari at ding tau sinabi na kanaku
2: king ing Ginung Mayupaya, ing Dios ning Israel, sinabi na: Inangganan ku na ing upaya na ning ari ning Babilonia.
3: Kilub ding aduang banua ibalik ku la keting lugal ding sablang kasangkapan na ning Templo a kinua na at delang Nebucadenesar king Babilonia.
4: Ibalik kia naman ing ari na ning Juda, i Jeoiakin a anak nang Jeoiakim, at ding sablang memalen na ning Juda a mebihag at midala king Babilonia. Wa, ilako ku na ing upaya na ning ari ning Babilonia. Aku, ing Ginu , ing migsalita.
5: Kanita king daramdaman da ring pari at ding sablang taung pakatalakad kilub ning Templo, sinabi ku kang Hananias
6: Masanting! Sana daptan na ning Ginu iti! Tune pin sanang gawan nang tutu ing ula mu at ibalik ibat Babilonia ding sablang kasangkapan na ning Templo at ding sablang tau a midalang bihag.
7: Oneng makiramdam ka king kanakung sabian keka at karing tau.
8: Ding propetang migsalita king milabas a panaun, bayu ku dinatang at ika antimu rin, inula ra king ing gera, danup, at salut datang karing dakal a bansa at karing mayupayang kayarian.
9: Oneng ing propetang manula king mika kapayapan malyari ya mung makilalang tune propetang tubud na ning Ginu , nung ing ula na maging tutu.
10: Kanita leko neng Hananias ing paud a atyu king batal nang Jeremias; pikli ne at pemirasung malati
11: at ngana king daramdaman da ring sablang tau, Sinabi na ning Ginu king makanyan neng paklian ing paud a binili nang Aring Nebucadenesar karing batal da ring sablang bansa, at daptan na iti kilub ding aduang banua. Kanita meko na ku.
12: Mapilan mung panaun kaybat na nita, sinabi na kanaku ning Ginu
13: king puntalan ke i Hananias at sabian: Hananias, sinabi na ning Ginu king malyari meng apakli ing paud a dutung, oneng alilan ne king paud a bakal.
14: Ing Ginung Mayupaya, ing Dios ning Israel, sinabi na king mibili yang paud a bakal kareting sablang bansa at king suyuan de i Aring Nebucadenesar ning Babilonia. Asabi na naman ning Ginu king pasuyuan na la kang Nebucadenesar pati na ding malyap a animal.
15: Sinabi ku iti kang Hananias at ngaku pa: Hananias, makiramdam ka! E na ka tinubud ning Ginu at papaniwalan mu la deting tau king e katutuan.
16: Inya ing Ginu mismu sinabi na king itabi na ka. Mate ka bayu ya mapupus iting banua uling inagkat mu la ding tau ban mag-rebeldi lang laban king Ginu .
17: At mete ya i Hananias king banua mu ring ita, king kapitung banua.