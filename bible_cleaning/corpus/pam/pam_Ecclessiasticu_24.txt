1: Makiramdam ka! Oyan ing Kabiasnan kakanta na ing sarili nang kapurian libutad ding memalen nang Israelita,
2: king katipunan ning Kakataskatasan, arapan ning kayupayan na. Ngana,
3: Ibat ku king asbuk ning Kakataskatasan,
: at anti ing ulap tikpan ke ing yatu.
4: Atyu king banuang matas ing kakung tuknangan,
: atyu karing asias a biga ing kakung tronu.
5: Magdili-dili keng libutan ing mabilug a yatu,
: at lipatan ing dagat a malalam.
6: Aku ing sasakup king mabilug a yatu,
: karing alun ding danuman, king balang bansa at tau.
7: Linawe kung lugal a maging kakung pipagpaynawan,
: at tuknangan king metung nang dake ning yatu.
8: Kanita ing Linalang kaku,
: at king meto sikluban tildu ne kaku
: ing lugal nung nu ku manuknangan.
: Ngana, Italakad me ing kekang tuknangan king Israel,
: at ding lahi nang Jacob ilang maging kekang memalen.
9: Lelang na ku bayu pa megumpisa ing panaun,
: at manatili ku king kapilan pa man.
10: Siyuan ke king Tolda nang banal,
: at king Bunduk ning Zion ke telakad ing kakung tuknangan.
11: Pepatuknangan na ku king Siudad nang Pakamalan,
: at dinan kayupayan king Jerusalem.
12: Mika suli ku libutad ding marangal a taung
: pinili nang maging memalen ning Ginu.
13: Karin ku meragul anti ing tanaman a sedro ning Lebanon,
: anti ing tanaman a sipres ning Bunduk ning Hermon.
14: Meragul kung anti ing tanaman a palma ning Engedi,
: anti ding rosas ning Jerico,
: anti ing malagung tanaman a olibo king marangle,
: anti ding tutubung kastanyo lele ning danum.
15: Mabanglu kung anti ing kanela,
: sasalingalngal anti ing mira
: o ing gilbano o ing mabanglung
: insenso king banal nang Tolda.
16: Anti ing tanaman a ensina lalabung lang kakung sanga;
: malagu la at makayama.
17: Anti ing tanaman a ubas dakal ku suli, at malagu la.
: Ding kakung sampaga maging marangal la at maligayang bunga.
19: Lumapit ko kaku ikong magnasa kaku,
: at karing bunga ku magpakabsi kayu.
20: Aganaka yu ku anti ing pulut a mayumu,
: maygit king pulut-panilan.
21: Detang makatakman kaku parati lang bisa,
: at detang makainum kaku parati lang kakau.
22: E la mipakarine detang mamintu kaku,
: at detang tutupad e la manabu king pamikasala.
23: Ing Kabiasnan ya ing Kautusan, ing Kautusan a patupad nang Moises kekatamu, ing kasunduan ning Dios a Kakataskatasan, ing mana da ring memalen ning Israel.
25: Nung makananu yang mamagus a danum ing Ilug ning Pison makanyan ya namang mamagus a kabiasnan ing Kautusan. Anti ya king Ilug ning Tigris king panaun ning pamamupul.
26: King Kautusan sisibul ing beluan, maglapo anti ing Ilug ning Eufrates, anti ing Ilug ning Jordan king panaun ning pamamupul.
27: King Kautusan la sisibul ding mayap a turu, anti ya king Ilug ning Nilo at ning Gihon king panaun ning pamamupul ubas.
28: E ne lubus balu ning minunang taung melalang ing Kabiasnan, at e nia naman abalu ning katataulian a tau.
29: Uling ding kaisipan na malapad la kesa king dagat at malalam la ding pamalak na kesa king pekamalalam a danum lalam ning yatu.
30: Aku naman, anti ku king paligi a daralanan ning danum ning ilug papunta king malagung hardin.
31: Nasa ku mu ing paranuman ya ing kakung hardin at diligan ding tamnanan a maniampaga. Oneng e miglambat meging ilug ya ing paligi at ing ilug meging dagat ya.
32: Gawan keng pasibayung masala ing kakung kabiasnan, masala anti ing aldo saslag neng abak ban mayakit ya ing sala na angga karing marayung lugal.
33: Anti ing ula, ibulalag ku at ibie mana ing kabiasnan karing tuki-tuking lahi.
34: Wa, ing kakung kapagalan e mu para king sarili kung kapakanan nune para kareta yang manintun kabiasnan.