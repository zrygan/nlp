1: Adua yang pulu't limang banua i Hezekia inyang meging ari ya king Juda, at mig-ari ya king Jerusalem kilub ding aduang pulu't siam a banua. I ima na ya i Abiya, ing anak nang Zacarias.
2: Kalupa nang Aring David a makatua na, depat nang Hezekia itang katanggap-tanggap king akakit na ning Ginu .
3: King mumunang bulan ning mumunang banua ning pamag-ari na, pepabuklat na la ding pasbul ning Templo ning Ginu at pepalarin na la.
4: Tinipun na la ding pari at ding Levita king patyu dane aslagan ning Templo.
5: Ngana karela, Makiramdam kayu kanaku, ikayung Levita. Italaga yu ngeni ing sarili yu at ing Templo ning Ginu , ing Dios da ring makatua yu. Ilako yu ing nanumang bage marinat king Templo.
6: E la meging tapat king Ginung kekatamung Dios ding kekatamung makatua, at depat da itang e mayap king akakit na ning Ginung kekatamung Dios. Tinggian de ing Dios at gilutan ing Templong tuknangan na.
7: Sera da la naman ding pasbul ning Templo. E ra la sinindian ding sulu at e la dinuluk insenso ni miyain ain-a-durulukan king Templo ning Dios ning Israel.
8: Inya kemuan ne ning Ginu ing Juda at ing Jerusalem, antimo ing kekayung ikit; makasdan, makatakut, at makapangilabut ing depat ning Ginu karela.
9: At mete la king gera ding pengari tamung lalaki, at mebihag ding asawa tamu at anak.
10: Tune pagnasan ku ngeni ing gawa tamung pasibayung kasunduan king Ginu , ing Dios ning Israel, ban mawala na ing mabagsik nang mua kekatamu.
11: Anak ku, e kayu sana magpabaya ngeni, miyain kayung ain at sumuyu uling ikayu ing pinili na ban talakad king arapan na at ban manimuna karing tau king pamanyamba.
12: Migsadia la ring Levita at ila detiking pamilya nang Kohat: i Mahat a anak nang Amasai at i Joel a anak nang Azaria; king pamilya nang Merari: i Kis a anak nang Abdi at i Azaria a anak nang Jehalelel; king pamilya nang Gerson: i Joa a anak nang Zimna at i Eden a anak nang Joa;
13: king pamilya nang Elizafan: i Simri at i Jeuel; king pamilya nang Asaf: i Zacarias at i Matania;
14: king pamilya nang Heman: i Jeuel at i Simei; king pamilya nang Jedutun: i Semaia at i Uziel.
15: Inyang atipun da na la ding karelang kalupang Levita at aitalaga ing karelang sarili, linub la king Templo ning Ginu ban linisan ya bilang kapamintuan king utus ning ari, agpang king amanu na ning Ginu .
16: Linub la naman king kakilubkiluban ban linisan, at linual da king patyu ning Templo ning Ginu ing sablang bage marinat karin. Kinua da ring Levita ing dinat at dela ra king Kapatagan ning Kidron.
17: Pegumpisan da ing obra king mumunang aldo ning mumunang bulan, at ayari da ngan ing sukat dang pagobran karas ning kawalung aldo, pati na itang lugal a palub king Templo ning Ginu . Kaybat megobra no naman kilub ding walung aldo ban isadia ya ing Templo para king pamanyamba. Meyari la inyang kalabing anam nang aldo ning bulan.
18: Kaybat na nita, minta la ding Levita kang Aring Hezekia at ngarang minie ulat, Agpang king aduan ning kautusan, alinis mi ne pu ing mabilug a Templo ning Ginu , ing altar a pidurulukan karing ain, ing lamesa para karing sagradung tinape, at ding sablang kasangkapan.
19: Binalik mi na la naman pu ding kasangkapan at aitalaga ding kasangkapan a leko nang Aring Ahaz a e tapat king Dios king panaun ning pamag-ari na. Atyu la ngan pu king arap ning altar ning Ginu .
20: Kabukasan, mibangun yang maranun i Aring Hezekia at malalagua na lang tinipun ding sablang manimuna na ning siudad, at minta la king Templo ning Ginu .
21: Migdala lang pitung toro, pitung lalaking tupa, pitung biserung tupa, at pitung kambing a lalaki bilang ain-a-kapamayaran-king-kasalanan ning pamilya ning ari at ding memalen at king pangalinis na ning Templo, agpang king aduan ning kautusan. Inutusan na la ning ari ding paring ibat king lahi nang Aaron ing iyain da la king altar ning Ginu .
22: Inya pete da la ring toro at pisik da ring pari ing daya king altar. Kaybat, pete da la ring lalaking tupa at ding biserung tupa at pisik da munaman ing daya king altar.
23: Kinua da la naman ding kambing at dela king ari at karing sasamba ban ipatung da la ring gamat da karing buntuk da ring kambing.
24: Kaybat na nita, ding pari pete da la ring kambing at tigtug da ing daya king altar bilang ain-a-kapamayaran-king-kasalanan da ring memalen, uling inutus na ning ari king miyain lang ain-a-durulukan at ain-a-kapamayaran-king-kasalanan ning mabilug a Israel.
25: Tituk na la king kilub ning Templo ning Ginu ding Levitang ating pompiang, lira, at alpa, uling iti ing inutus nang David kang Gad, ing propeta ning ari, at kang propeta Natan.
26: Levita la ding manigtigan karing instrumentong musika a kalupa da retang kang David, at ding pari naman ilang karing trumpeta.
27: Inutus nang Hezekia ing iyain da la king altar ding ain-a-durulukan. Inyang magumpisa ing pamiyain, megumpisa munaman ing kantahan para king Ginu ; babagayan da la ring trumpeta ampon ding aliwang instrumentong musika.
28: Dinuku la ring sablang sasamba king Dios kabang magkanta la ring talapagkanta a babagayan da ring musikang instrumento. E la tinuknang anggang e meyari ing pamiyain ain-sakripisyu.
29: Kanita siniklaud ya ing ari at ding sablang atyu karin at sinamba la.
30: Inutus nang Aring Hezekia at ding manimuna karing Levita ing purian ya ing Ginu king kapamilatan da ring kanta a gewa nang Aring David at ing tagapayu nang i Asaf. Inya migkanta lang kapurian ding tau king mitmung tula; siniklaud la at sinamba.
31: Nganang Aring Hezekia karing tau, Anti na ning aitalaga yu na ing kekayung sarili king Ginu , munta ko keni ngeni at iyain ding ain yung kapasalamatan king Ginu . Inya linapit la ding sablang sasamba kayabe ding karelang ain-a-kapasalamatan at ain-a-durulukan, at kusang lub dang inain.
32: Mekayain lang pitung pulung toro, dinalan a lalaking tupa, at aduang dalan a biserung tupa bilang ain-a-durulukan para king Ginu .
33: Anam lang dalan ding toro a miyain at atlu lang libu ding tupa.
34: Oneng ditak la mu ding paring maglako king balat da ring animal, inya sinaup la ding Levita anggang ayari da la at mirinan panaun ding pari ban makapaglinis la, agpang king aduan na ning kautusan. Mas masigasig la ding Levita king pamaglinis kesa karing pari.
35: Tutu lang marakal ding ain-a-durulukan subali pa king taba a ain-a-pamangan at ain-a-inuman.
: Inya mibalik ing pamanyamba king Templo ning Ginu .
36: Masaya yang masaya i Aring Hezekia at ding sablang memalen uli na ning depat ning Dios para karela uling meyari ing sukat marapat king malalaguang panaun.