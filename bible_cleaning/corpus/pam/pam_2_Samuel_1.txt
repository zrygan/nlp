1: Mete ne kanita i Aring Saul inyang pauli ne i David ibat king matagumpe nang pamaglipul karing Amalekita. Menatili yang aduang aldo king Ziklag.
2: King katlung aldo, dinatang yang ibat king kampu nang Saul ing metung a kayanakan a lalaking gabak-gabak a imalan at magabun a buntuk. Linapit ya kang David at migsakab bilang pamamie galang.
3: Nganang kinutang David, Nukarin ka menibatan?
: Pekibat na, Tinakas ku pu king kampu ding Israelita.
4: Nanu ing milyari? Sabian mu kanaku, nganang David.
: Pekibat ning lalaki, Memulayi la pu king labanan ding kekatamung sundalus at dakal la pu ring mete. Mete ya naman i Saul at ing anak nang i Jonatan.
5: Nganang kinutang David, Makananu mung balung mete ne i Saul at i Jonatan?
6: Kinwentu ning kayanakan a lalaki ing milyari. Ngana, Mipaintagun ing atyu ku pu kanita king Bunduk ning Gilboa, at ikit keng makasandal i Saul king tandus na. Ikit ku la naman king malapit na la mu ding kalaban a tatagal kang Saul; pakasake lang karung panggera at kabayu.
7: Inyang melikid ya i Saul ikit na ku at inaus na ku. Po, ngakung mekibat. Kitang na nung ninu aku.
8: Sinabi ku king metung kung Amalekita.
9: Ngana kanaku, Lumapit ka keni at paten mu ku! Grabi ya ing sugat ku at malapit na ku mung mate.
10: Inya linapit ku at pete ke uling balu ku king e lumuat mate ya mu rin kabud miragsa ya. Kaybat na nita, kinua ke ing korona king buntuk na at ing pulseras king takde na, at dela ku la keti, O makamal.
11: Kanita ginabak nang David ing imalan na uli na ning lungkut. Makanyan munaman ing depat da ring sablang tauan na.
12: Migpaldas la, menangis, at mig-ayunu angga na itang bengi para kang Saul at Jonatan, at para king Israel, ing balen ning Ginu , uling dakal la ring mete king labanan.
13: Kitnan neng David ing kayanakan a lalaking memalita. Ngana, Nu ka tau?
: Pekibat na, Anak na ku pu ning metung a Amalekitang dayuan a manuknangan king bansa yu.
14: Nganang David, Ba't e ka mikakunung paten me ing aring pinili ning Ginu ?
15: Kanita inaus neng David ing metung karing tauan na at ngana, Paten me ing taung ini! Memintu ya, at pete ne.
16: Nganang David king maginghalung Amalekita, Ika ing pepasari king kamatayan mu. Ika ing minatul king sarili mu inyang pepatutuan mung ika ing mekamate king ari a pinili ning Ginu .
17: Menagulele ya i David kayabe niting kanta tungkul kang Saul at Jonatan,
18: at inutus na ing ituru ya karing memalen na ning Juda. Misulat ya iti king Libru nang Jasar.
19: Ngana niting tagulele
: Ing ligaya mu, O Israel, miwakasan karing bunduk-bundukan!
: Matapang a sundalus karin la mibulang!
20: Ilihim yu iti king Gat,
: e yu paniabian karing dalan ning Askelon.
: E yu paintulut ing tumula la ding kebabainan ning Filistia,
: ding kebabainan ding paganu.
21: Ala na sanang uran o ambun a dugpa king bunduk-bundukan ning Gilboa;
: langi la sana ding marangle na!
: Uling ding kalasag da ring matapang karin la milako dangalan;
: e ne mikukuskusan laru ing kalasag nang Saul.
22: Makamate ya ing pana nang Jonatan,
: ala yang patawad ing espada nang Saul,
: daragsa da lang masikan at pamaten karelang kalaban.
23: Tune lang kalugud-lugud at pakamalan di Saul at Jonatan,
: miyabe la king bie at kamatayan;
: mabilis la kesa karing agila, masikan lang maygit karing leon.
24: Ikong babai ning Israel, i Saul keko yang panangisan,
: uling ya ing minie kekong malagung imalan
: at karing iyas ampon gintu a kekong susulud.
25: Mibulang na lang matapang a sundalus,
: mete la king pamakilaban.
: Pete re i Jonatan king bunduk-bundukan.
26: Panangisan da ka, O kapatad kung Jonatan;
: tutu kang mal kaku,
: alang kalupa ing lugud mu;
: maygit king sinta da ring babai.
27: Mibulang na lang matapang a sundalus,
: ala na lang ulaga ding sandatang karelang gagamitan king pamakilaban.