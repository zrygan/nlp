1: Ila naman deti ring tuntunan tungkul karing ain-a-kapaglarinan-king-kasalanan a tune banal.
2: Ing animal a iyain para bayaran ing kasalanan sukat yang paten king dane nang norti ning altar nung nu ra la papaten ding animal para karing ain-a-durulukan. Sukat isabug ing daya king paligid ning altar.
3: Ilako ing sablang taba na at iyain king altar; itang taba king iki, ing tabang babalut karing laman lub,
4: ding aduang batu at ing taba da reti, at ing masanting nang dake ning ate.
5: Dulukan na ngan ning pari iti king altar bilang ain-a-pamangan para kanaku, ing Ginu . Iti metung yang ain-a-kapaglarinan-king-kasalanan.
6: Malyari yang mangan king mitagan ing ninuman karing lalaking miembru da ring pamilyang pari, pero sukat kanan iti king lugal a banal, uling iti banal.
7: Ating metung a tuntunan tungkul karing ain-a-kapamayaran-king-kasalanan at king ain-a-kapaglarinan-king-kasalanan. Mangaintulid ing karni king paring mangasiwa.
8: Mangaintulid munaman ing balat ning animal a miyayain king pari a miyayain kaniti.
9: Ing balang ain-a-binutil a melutu king ornu o melutu king kawali o kaya king sala-salang bakal mangaintulid munaman king pari a miyayain kaniti king Dios.
10: Pero ing balang trigung e lutu, ating samut a taba o ala, mangaintulid ngan karing paring anak nang Aaron at sukat pirarakayan para king metung at metung.
11: Ila naman deti ring tuntunan tungkul karing ain-ning-pamisulusulu a miyain para kanaku, ing Ginu .
12: Nung gampanan ne ning ninuman ing anti kaniting kasuyuan bilang ain-a-kapasalamatan, iyabe na la ding tinape alang lebadura king animal a miyain. Malyari lang makapal deting tinape a megawa king arina at tabang olibo o kiskasanan king taba o kaya megawa king mapinung arina a semutanan king tabang olibo.
13: Karagdagan kaniti, miyain ya namang tinape ating lebadura.
14: Iyain ne ing balang uring tinape bilang metung a makapasubaling ain kanaku, ing Ginu ; mangaintulid la reti king pari a kukua king daya ning animal. Kaybat na nita, isabug na king arap ning altar.
15: Sukat mapangan ing karni na ning animal king aldo mu rin a miyain ya; ala sanang mitatagan angga king kabukasan abak.
16: Nung miyain yang ain-ning-pamisulusulu bilang pamanupad king panata na o kaya ain yang kusa nang babie, e ya sukat pakigisanan ing anti kaniting ain itang aldo miyain ya, pero malyari yang kanan ing mitagan itang kabukasan.
17: Nung king katlung aldo atin pang mitagan king karni, iti sukat nang dulukan.
18: Nung ating mapangan kaniting tagan king katlung aldo, e ku na tanggapan ing ain a iti; ala nang ulaga. Maging makasumami ya at mika pakibatan ya pa ing ninumang mangan kaniti.
19: Nung mitagkil ya ing karning iyain king nanumang bage a kikilalanan nang e malinis ning kautusan, e sukat mapangan iti; sukat dulukan.
: Ing ninumang malinis, agpang king batas, malyari yang mangan king karning iti;
20: oneng ing ninumang e malinis a mangan kaniti, mitiwalag ya king balen ku, ing Dios.
21: Antimu rin, ing ninumang mekatagkil king marinat a tau o animal o nanumang bage makasumami, at kaybat mangan ya kaniting karni, mitiwalag ya king balen ku, ing Dios.
22: Ngana pa ning Ginu kang Moises,
23: Sabian mu karing memalen na ning Israel king e la mamangan taba ning baka o ning tupa at kambing.
24: Ing taba ning animal a mete na kabud o kaya piglapak na ning kalupa nang animal malyari yang gamitan king nanumang pamangailangan, oneng e ya malyaring kanan.
25: Inya ing ninumang mangan king taba na ning animal a miyain kanaku, ing Ginu , anting ain-a-pamangan itiwalag ya king balen ku, ing Dios.
26: Nu man karin, e la malyaring mangan ding Israelita king daya na ning ayup o ning animal.
27: Itiwalag ya king balen ku ing ninumang mangan king isanu pa mang daya.
28: Tiglus na ning Ginu ing pamamie karing tuntunan kang Moises
29: para karing memalen na ning Israel. Ngana, Ing ninumang miyain a ain-ning-pamisulusulu sukat neng iyain ing metung a dake bilang metung a makapasubaling regalu kanaku, ing Ginu .
30: Ya mismu ing midala kaniti. Idala na king altar ing taba na ning animal ampon ing salu na at iyampang ne bilang metung a makapasubaling regalu kanaku, ing Ginu .
31: Dulukan na ning pari ing taba king altar; pero mangaintulid ya ing salu karing pari.
32: Miyabie ya ing bitis nang wanan king tauli bilang makapasubaling ambag para
33: king pari a miyain king daya at king taba ning ain-ning-pamisulusulu.
34: Ing salu na niting animal at ing bitis nang wanan king tauli makapasubali lang ambag a kakuanan ku, ing Ginu , king memalen na ning Israel para ibie karing pari. Iti ya ing sukat nang ibie ning balen Israel karing pari angga na king kapilan pa man.
35: Iti ya ing dake na ning pamangan a miyain kanaku, ing Ginu , a minie kang Aaron at karing anak nang lalaki kanitang aldo a ila mitalaga lang sumuyu kanaku bilang pari.
36: King aldong ita inutus ku karing memalen na ning Israel king ibie re karing pari ing anti kaniting dake ning ain. Iti metung yang tuntunan a sukat dang tuparan king kapilan pa man.
37: Ila deti ring tuntunan para karing ain-a-durulukan, karing ain-a-binutil, para karing ain-a-kapamayaran-king-kasalanan, ain-a-kapaglarinan-king-kasalanan, ain-para-king-ordinasyun da ring pari, at karing ain-ning-pamisulusulu.
38: King Bunduk ning Sinai, inyang atyu la king libutad na ning disyerto, karin na la binie ning Ginu deting tuntunan kang Moises; kanitang aldo a inutus na karing memalen na ning Israel a daptan da ing karelang pamanain.