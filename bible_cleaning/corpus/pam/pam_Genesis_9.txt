1: Binendisyunan ne ning Dios i Noe at ding anak na. Ngana karela, Magpakarakal kayu at katmuan ye ing yatu.
2: Tumakut la kekayu ding sablang animal, ding sablang ayup, ding sablang gagapang, at ding sablang asan. Atyu la ngan king lalam yung upaya.
3: Babie ku la bilang kekong pamangan ing balang mabie lelangan nung makananu ku lang binie kekayu bilang pamangan ding tanaman a berdi. Babie ku la ngan kekayu bilang pamangan yu.
4: E kayu mamangan karni a maki daya pa, uling ing bie atyu king daya.
5: Pakibatan na ning ninuman, animal ya man o tau, nung patuluan na ing daya yu a peka bie yu; pakibatan na ning balang tau ing pamakamate na king kapatad na.
6: Bie ing kabayaran na ning makamate king kalupa nang tau, uling melalang ya ing tau king wangis na ning Dios.
7: Magpakarakal kayu at laganapan ye ing yatu karing anak yu.
8: Ngana pa ning Dios kang Noe at karing anak na,
9: Makipagkasundu ku kekayu at pati na karing maging lahi yu
10: at karing sablang lelangan a kayabe yu: ayup, animal a malyap at matunud a kinuldas king barku a kayabe yu.
11: Ing kasunduan ya ini: pangaku ku kekayu king e na pasibayung mika albug a makamate karing heganaganang melalang; e na mika albug pa a sumira king yatu.
12: Tiglung na pa ning Dios, Oyni ing tanda a babie ku karing lahing salisi, tanda ne ning kasunduan ku kekayu at karing sablang mabie lelangan kayabe yu
13: bibili ke karing biga ing pinanari ku bilang tanda na ning gewa kung kasunduan king yatu.
14: Potang takpan keng biga ing yatu at lunto ya ing pinanari karing biga,
15: ganakan ke ing kasunduan a gewa ku kekayu at ding sablang mabie. E na mika albug pa a gumisan karing mabie.
16: Neng lunto ya ing pinanari karing biga at akit ke, kanita ke ganakan ing alang anggang kasunduan a gewa ku ampon ding sablang mabie lelangan keti king yatu.
17: Ngana pa ning Dios kang Noe, Iti ya ing tanda na ning kasunduan a gewa ku at karing heganaganang mabie lelangan king yatu.
18: Ding anak nang Noe a kinuldas king barku ila di Sem, Ham, at Jafet. I Ham ya ing penibatan na ning Canaan.
19: Deting atlu ilang anak nang Noe at ilang penibatan da ring heganaganang tau king yatu.
20: Ortelanu ya i Noe. Ya ing minunang diling menanaman ubas.
21: Misan a aldo, minum yang alak; melasing ya at migkera yang lubas kilub na ning tolda na.
22: I Ham, ing penibatan na ning Canaan, ikit neng lubas i tata na at belita na iti karing adua nang kapatad a atyu lual na ning tolda.
23: Di Sem at Jafet naman kinangwa lang balabal. Binili de karing pago ra at pagulut lang linapit, at tikpan de ing kalubasan nang tata ra. Uli na ning makalawe la sumangid, e re ikit lubas i tata ra.
24: Kagising nang Noe king pangalasing na abalu na ing gewa ning anak nang bungsu.
25: Ngana,
: Misumpa ka, Canaan!
: Maging ipus ka karing kekang kapatad.
26: Ngana naman,
: Purian ya ing Ginu ,
: ing Dios nang Sem!
: Maging ipus ne i Canaan.
27: Parakalan ne sa ning Dios i Jafet,
: ban manuknangan ya karing tolda nang Sem;
: maging ipus ne i Canaan.
28: Mebie ya pang atlung dalan at limang pulung banua i Noe kaybat ning albug.
29: Mebie yang siam a ralan at limang pulung banua i Noe bayu ya mete.