1: I Naaman ya ing pekapun da ring sundalus ning Siria, marangal ya at kapuri-puring lalaki king akakit na ning ari ning Siria, uling king kapamilatan na pepagtagumpen na la ning Ginu ding sundalus ning Siria. Matapang ya, oneng atin yang sakit a lepra.
2: Misan a aldo, mekilaban la ring sundalus ning Siria king Israel; mekabihag lang metung a dalagitang Israelita at meging ipus ne ning asawa nang Naaman.
3: Ngana ning dalagita king asawa nang Naaman, Nung makapunta ya mu ing kanakung panginuan king propeta na ning Samaria siguradu neng pakayapan king sakit nang lepra.
4: Inya pintalan neng Naaman ing ari at belita na ing sinabi na ning dalagitang Israelita.
5: Ngana ning ari, Sulung munta ka. Sulatanan ke ing ari ning Israel.
: Inya meko ya i Naaman at migdala yang atlung pulung libung pirasung pilak, anam a libung pirasung gintu, at apulung kapiblas a mangamal a imalan.
6: Ngana ning sulat ning ari a darala na para king ari ning Israel, King kapamilatan na ning sulat lalapit ke keka ing talasuyu kung i Naaman ban pakayapan me king sakit nang lepra.
7: Inyang abasa ne ning ari ning Israel ing sulat, ginabak ne ing imalan a susulud na uli ning lungkut at nganang sinabi, Dios ku wari a ating upayang makamate at munie bie? Obat tinubud ne kanaku ining taung sakitan lepra ban uluan ke? Pota galang bisa yang gawang sangkan ban mipate kame?
8: Inyang abalitan nang Eliseo ing gewa ning ari, nganang peparalang amanu, Obat ginabak ye ing susulud yung imalan? Papuntalan ye keni ing taung yan ban abalu na king ating propeta keti king Israel.
9: Inya minta ya i Naaman a kayabe ding tauan nang pakakabayu at karwahe. Tinuknang la tulid nang pasbul ning bale nang Eliseo.
10: Mitubud yang ipus i Eliseo ban sabian kang Naaman ing munta ya king Ilug ning Jordan at karin na wasan pitung besis ing sarili na, at kumayap ne kanita king sakit nang lepra.
11: Inya meko yang mua i Naaman. Ngana, Bala ku mo lumual ya ban makikit kanaku ampon manalangin king Ginu Dios at iyatyat no ding gamat na tulid ning lepra ku ban kumayap ku.
12: E la wari mas malinis ding ilug ning Abana at Farpar king Damasco kesa karing ilug ning Israel? E malyari wari ing karin na ku mu manos ban kumayap? Inya meko yang mua.
13: Lepitan de ring ipus na at ngara kang Naaman, Nung sinabi na pu ning propeta kekayu ing gawan yu ing metung a mabayat a bage, e yu wari gawan ita? Nu pa kasi anti ngening sinabi na kekayu ing manos kayu karin at kumayap kayu?
14: Inya dinulung ya i Naaman king Ilug ning Jordan at pitung besis yang migpalbug karin, antimo ing sinabi na ning propeta Eliseo. At kinayap ya. Meging malinis ing balat na anti ing balat na ning anak a malati.
15: Kayabe ding tauan na, belikan neng Naaman i Eliseo at ngana, Ngeni balu ku na king alang dios king yatu nune mu ing Dios ning Israel. Ipakisabi kung mayap, tanggapan mu sana ing kakung regalu.
16: Nganang propeta Eliseo, Daramdaman na ku ning mabie Ginu kakung susuyuan, e ku tanggap nanuman keka.
: Pinilit neng Naaman ban kuanan nang Eliseo ing babie na, oneng tinggian na.
17: Inya nganang Naaman, Anti na ning e ka bisang tanggap regalu kanaku, malyari na ku man kayang magdalang gabun a akarga da ring aduang asno? E na ku munie ain-a-durulukan o nanumang ain para karing aliwang dios nune mu king Ginu .
18: Sana patawaran na ku ning Ginu neng antabayanan ke ing kanakung ari neng sasamba ya king templo nang Rimmon, ing kikilalanan nang dios ning Siria. Patawaran na ku sana ning Ginu neng makatalan ya kanaku ing ari at sasamba ku king templo nang Rimmon.
19: Nganang Eliseo, Muli na kang payapa. At meko ne i Naaman.
: Inyang marayu neng bagya i Naaman,
20: nganang Gehazi, ing kasaup nang Eliseo, Kaganaka na naman ning panginuan ku kang Naaman. E na tinggap ing babie na. Daramdaman na ku ning mabie Ginu , tagalan ke i Naaman at maniawad ku agyang nanu mu.
21: Inya tegalan neng Gehazi i Naaman. Inyang ikit nang Naaman ing ating tatagal, kinuldas ya king karwahe na at seganan ne. Ngana, Nanu, masalese ing heganagana?
22: Pekibat nang Gehazi, Wa, masalese ing heganagana. Pepatagal na ka kanaku ning panginuan ku ban sabian keka king ating dinatang a aduang propeta a miembru king aguman da ring propetang manuknangan king bulubundukan ning Efraim. Nung malyari kanu dinan meng atlung libung pirasung pilak at aduang kapiblas a imalan.
23: Nganang Naaman, Tanggapan mu la ding anam a libung pirasung pilak. Pinilit na lang binie kang Gehazi at dinatuk na la karing aduang suput at mibalut ya pang aduang kapiblas a imalan. Pepadala na la karing adua nang ipus, at linakad lang makauna kang Gehazi.
24: Inyang miras ne i Gehazi king bunduk-bundukan, kinua na ing darala da ring aduang ipus at selikut na king bale, at saka na na la pepalakuan at meko la.
25: Kaybat, minta ya ketang lugal nung nu ya karin i Eliseo, ing panginuan na. Kitang nang Eliseo, Nukarin ka ibat, Gehazi?
: E na ku man meko, nganang mekibat Gehazi.
26: Oneng nganang Eliseo, Gehazi, e wari atyu ku king espiritu inyang kinuldas ya ing taung ita king karwahe na ban saganan na ka? Ngeni wari ing pamananggap salapi, imalan, mulahan olibo, at ubas, tupa, at baka o ipus lalake at babae?
27: Inya milipat keka ing lepra nang Naaman at karing maging lahi mu king kapilan man.
: Mikasakit yang lepra i Gehazi; maputi yang anting yelu ing balat na inyang meko ya king arapan nang Eliseo.