1: Baket e me gabakan ing banua at tipa ka? Akit da ka kanita ding bunduk at galgal la king takut.
2: Galgal lang anti ing danum a bubukal babo ning api. Tipa ka at ipakit ing upaya mu karing kalaban mu at pagalgalan mu la ding bansa king arapan mu.
3: Kanitang misan a panaun tinipa ka at ginawang miyayaliwang makatakut a bage a e mi panenayan; ikit da ka ring bunduk at ginalgal la king takut.
4: Ala pang menakit at mekaramdam king metung a Dios a anti ika a darapat karing anti kareting bage para karetang mibibili king karelang kapanayan keka.
5: Matula mu lang tatanggapan detang manakit tula king pamaniapat dang matulid, detang makaganaka nung makananu mu lang buring mibiebie. Mimua ka kekami, makanyan man sinulung mi ing pamaniapat ming kasalanan. Agyamang maragul ing mu mua kekami, tiglus mi pa mu rin ing pamaniapat e ustu manibat na kanitang mumunang panaun.
6: Meging makasalanan ke ngan; agyang ing pekamayap ming dapat mengaring basan a marinat. Uli da ring kasalanan mi, meging anti kaming bulung a lalangi at pipaidpaid na ning angin.
7: Ala metung mang lalapit keka ban manalangin; ala metung mang lalapit keka ban maniawad saup. Pimpan mu ing sarili mu kekami; gilutan mu kami uli da ring kasalanan mi.
8: Oneng ika, Ginu , ing kekaming tatang. Mengari kaming pila at ika ing miyuyubug kekami. Ika ing linalang kekami,
9: inya e mu sana lulubusan ing mua mu kekami, e mu na la sana gaganakan pa ding kekaming kasalanan king alang kapupusan. Ikami ding taung pinili mu; malunus ka sa kekami.
10: Mengari la king disyerto ding banal mung siudad at melasak ya ing Jerusalem at likuan de ring tau.
11: Ing Templo mi, ing banal at malagung lugal nung nu ra ka pinuri ding kekaming makatua, mipatag ya king gabun uli na ning silab. Melasak la ding sablang lugal ming pakamalan.
12: Ginu , ayamyam mu iting sablang milyare? E ka gawang nanuman at paburen mu na kami mung magkasakit maygit king agyu ming pibatan?