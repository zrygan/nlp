1: Pakiramdaman yu ini, ikong sablang tau!
: Pakiramdaman yu, ikong keti king yatu;
2: taung mababa o matas, mabandi at kalulu!
3: Magsalita kung amanung mitmung kabiasnan;
: malino ing kakung isipan.
4: Pansinan ku lang kasebian,
: at karelang kabaldugan kakung pakibaluan
: kabang ining alpa kaku yang titigtigan.
5: E ku tumakut neng mapanganib, at karing kalaban a makapadurut kaku
6: o karing taung manalig king karelang pibandian,
: at magmayabang king karelang kayatinan.
7: Katutuan king ala metung mang tau ing makayatbus king sarili na
: ni asali king Dios ing alaga ning bie na.
8: Ala kang malyaring pamayad king tau;
: nanumang atyu king bie na e sapat
9: ban ing bie na aligtas na, at kapilan man mie ya.
10: Balu na king mate la ngan pati ding biasa at mangmang,
: at ing sablang tinipun dang pibandian karing aliwa da mu lakuan.
11: Ding karelang pantiun ilang maging karelang tuknangan kapilan man;
: maging tuknangan da lang alang kapupusan,
: agyang pang ing gabun a seli da makalagyu karela.
12: Ing tau nu ya man karangal
: kalupa ding animal mate ya munaman.
13: Iti ya ing apala da
: ring kontentu king pibandian da.
14: Ing kawakasan da kamatayan kalupa da ring tupa,
: at ing Kamatayan yang maging pastul da.
: Masambut la karing makatuliran; katawan da malaso ya,
: at ing Sheol yang maging tuknangan da.
15: Oneng ing Dios iligtas na ku;
: iligtas na ku king upaya ning kamatayan.
16: Inya e me sa kakaririan ing taung darakal a pibandian,
: neng daragul ing kayatinan na.
17: Uling potang mate ya ala ne mang idala
: ni ketang kutkutan na.
18: Agyang pang king bie na kontentu ya,
: at pinuri ding tau uling masuerti ya,
19: makanyan man potang mate ya ding makatua na akayabe na la;
: manatili ya kapilan man king karalumduman.
20: Ing tau nu ya man karangal
: kalupa da ring animal mate ya munaman.