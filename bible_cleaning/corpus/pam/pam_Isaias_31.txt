1: Makalunus na la detang pupunta king Ehipto ban maniawad saup! Manalig la king maragul nang puersa militar ning Ehipto: karing kabayu, karing dakal dang karung panggera at mangasikan a sundalus. Oneng e na la man manalig king Ginu , ing banal a Dios ning Israel, ni maniawad kasaupan king Dios.
2: Balu na ing daraptan na! Parala yang kasiran. Tututuanan na ing babala nang parusan la ding taung e mayap at pati na detang magdipensa karela.
3: E la dios ding tau Ehipto; tau la mu! E la mayupaya ding kabayu da uling mistula la mung animal! Malaso ya ing bansang masikan potang kimut ya ing Ginu at mibagsak ya naman ing mainang bansang sasaupan na. Parehu lang magisan.
4: Ngana kanaku ning Ginu , Nung makananung e re atabi ding pastul ing leon king siping ning animal a apate na, agyang bulyon de at kulisakan, makanyan munamang alang makatabi kanaku, ing Ginung Mayupaya, king pamagdipensa ku king Bunduk ning Zion.
5: Nung makananu yang sulasulapo ing ayup babo ning sale na ban ipagdipensa na la ding malutub na, aku, ing Ginung Mayupaya, makanyan kia namang ipagdipensa at iligtas ing Jerusalem.
6: Ngana ning Dios, Memalen ning Israel, mikasala kayu kanaku at lebanan yu ku. Oneng ngeni, magbalik kayu kanaku!
7: Daratang ne ing panaun potang ikayu mismu iyugse yu la ding mekapalpikasalang idolo a gewa yu king pilak at gintu.
8: Malasak ya king gera ing Asiria, oneng e king upaya na ning tau. Tumakas la king labanan ding tau Asiria at maging ipus la ding karelang kayanakan a lalaki.
9: Mulayi ya ing ari da uli na ning takut, at mitakutan la ding manimuna, at lakuan da la ring karelang bandera. Migsalita ya ing Ginu , ing Ginung sasamban da karin Jerusalem at maki aping mitatau para karing ain-sakripisyu.