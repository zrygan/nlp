1: Pekaisipan ku at pekapagaralan masalese iting sabla, at abalu ku king ing dapat da ring taung matulid ampon ding biasa makapailalam king kaburian na ning Dios pati na ing lugud o ing mua ra. Ala metung man a makibalu nung nanu ing mapalyari king aldo bukas.
2: Metung la mu kararasan ding banal at ding makasalanan, ding mayap at ding e mayap, ding malinis at ding e malinis, at ding babie ain-sakripisyu at ding e babie. Ala yang pangayaliwa ing taung alang kasalanan king taung ating kasalanan, king biasang tupad king pangaku at king e biasang tupad.
3: Paraparehu la ngan a kararasan, at e ustu iting malilyari keti king yatu. Pawang e ustu at kamulangan ing isipan da kabang mabibie la ding tau, at kaybat mate la.
4: Oneng atin yang kapanayan ing tau kabang mabibie ya. Mas mayap ya ing asung mabie kesa king leon a mete.
5: Balu da ring mabie king e lumuat mate la; oneng ala lang balu ampon ala lang galal ding mete, at mekalinguan na lang lubusan.
6: Kayabe rang mete ing karelang lugud, mua at diria; e na la makapakiabe pa king nanumang malilyari keti king yatu.
7: Sulung, kanan mu ing kekang pamangan at magsaya ka; inuman mu ing kekang alak ban tumula ka uling e ya tutul ing Dios.
8: Parati ka sanang masaya at makatiman.
9: Magpakasaya kang kayabe ing asawa mung kekang pakamalan kabang dirinan na kang bie ning Dios king yatu, uling iti ing ablas mu keting bie a alang kabaldugan at king kekang kapagalan.
10: Gawan mu ing sablang agyu mu king nanumang pagobran mu, uling king pupuntalan mung kutkutan da ring mete ala na kang pagobran o isipan o beluan o kabiasnan.
11: Atin ku pang atuklasan metung a bage keti king yatu: e ding sablang mabilis mamulayi maniambut la king siglulu o ding matapang king labanan. E la ngan manakitan kabiayan ding sablang taung ating kabiasnan o mibabandi ding taung biasa o mitatas a katungkulan ding taung ating kagiwan. Uling ing kadamalasan daratang kenu man.
12: E mu balu ing paniatang na ning kekang oras. Mangari ka king asan a merakap king salakab o ayup a merakap king bitag. Mararakap tamu ngan king e mayap a kapanaunan a e tamu asaasahan.
13: Atin ku pang ikit a alimbawa ning kabiasnan a milyari keti king yatu at iti kanakung pagmulalan.
14: Ating metung a malating siudad at ditak la mu ding memalen na. Lisuban ne ning metung a mayupayang ari; kibkuban ne at digsa ing bakud nang pader.
15: Oneng ating taung pakalulu a manuknangan karin; biasa ya. King kapamilatan na ning kabiasnan na malyari neng iligtas iting siudad, oneng ala metung man a mekaganaka kaniting biasang tau.
16: Maralas kung sasabian king mas mayupaya ya ing kabiasnan kesa king sikanan, oneng alang babie pansin king kabiasnan na ning taung pakalulu o makiramdam king sasabian na.
17: Mas mayap ing makiramdam karing banayad nang amanu ning biasang tau kesa king mamulyo pamuntuk king konsehu da ring taung mangmang.
18: Mas mayupaya ya ing kabiasnan kesa karing sandatang gagamitan king gera, oneng ing dapat ning makasalanan dakal ya siran a kayapan.