1: O Dios ko, pakiramdaman mu ing panalangin ku;
: pakiramdaman mung kakung pamakisabing mayap.
2: Pakiramdaman mu ku at pakibatan
: kening kakung masakit a kabilian, at alang karatunan.
3: Gagalgal ku neng kakung daramdaman ing e mayap a balak ding kakung kalaban;
: tutu kung panamdaman ing e mayap a karelang gagawan; parati da kung guguluan;
: kamuan da ku't pikakasaman.
4: Tutu kung mangatakutan,
: magkang malaus ku king kamatayan.
5: Detangan na ku ning takut at galgal,
: at mibalutan king sindak.
6: Inya ngaku, Sana makasulapo ku kalupa ning patipati,
: kanita manakit kung tuknangan ku.
7: Kanita sulapo kung malaut,
: at king disyerto karin na ku manuknangan.
8: Mamalagua kung manintun salilungan ban apangilagan ing angin at bagyung masikan.
9: O Ginu , guluan mu la pati king pamipapagsalita da,
: uling king siudad da mag-ari ing katampalasan at kaguluan.
10: Aldo't bengi karing pader na karin la ligid-ligid;
: kakatmuan deng krimen at kaguluan.
11: Kasiran ing atyu king kalibudtan na;
: kitmuan yang pamanalipit at kapamiraitnan ding dalan na.
12: Nung dapat na iti ning metung a kalaban,
: ing pamaninsultu na agyu kung pibatan;
: nung ing magmayabang metung yang kalaban,
: akua keng asalikutan.
13: Oneng ika a kayabe ku, ikang makirapat mismu;
: ika a matalik kung kakaluguran.
14: Mikabalu kata ing metung at metung;
: miyabe katang sasamba king Dios.
15: Datang sa karing kalaban ing kamatayan;
: manakbag la sanang mabie king kutkutan,
: uling karing pibalebale ra at pusu ing e ustu ya ing atyu.
16: Oneng maus ku at pasaup king Dios,
: at ing Ginu iligtas na ku.
17: Abak, ugtu, at bengi
: saingsing kung alang tuknang, at kakung aus pakiramdaman na.
18: King pamakiarap karing kalaban saupan na ku ban e ra ku sambutan
: ding dakal kung kalaban.
19: Ing Dios a ari manibat king mula,
: damdaman na ku at daigan na la,
: e la bisang magbayu
: at takut king Dios karela ala.
20: Ing kakung kayabe-abe kakaluguran pigtaksilan na la;
: ya mismung sinira king pangaku na.
21: Ing pamagsalita na tutung masanting,
: oneng mua ing atyu king pusu na;
: amanung sasabian na masanting la,
: oneng mataram lang anting espada.
22: Idala ing kaligaligan yu king Ginu , at alalayan na kayu;
: e na paintulut kapilan man ing maraig ya ing taung makatuliran.
23: O Dios, keka yang kuanan bie da ring makamate tau, at mapaglinlang;
: e ra na akuang tumua man,
: oneng aku, Ginu , ika ing kakung panaligan.