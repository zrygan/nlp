1: Migsadia la ding lalaki na ning Efraim para king labanan; delakitan de ing Ilug ning Jordan papunta Zafon. Ngara kang Jefta, Obat lipatan me ing angganan ban makilaban karing Ammonita at e mu kami inaus ban tuki keka? Uli na ning depat mu, silaban mi ya ing bale mu ampon ika.
2: Nganang Jefta karela, Aku at ding kabalen ku mika mabayat kaming pamipate karing Ammonita. Meniawad kung saup kekayu, oneng e yu ku sinaupan.
3: Inyang ikit ku ing e yu ku saupan, teya ke ing bie ku at lipatan ing angganan ban labanan la, at binie na naman ning Ginu ing tagumpe kanaku. Ba't dinatang kayu ngening makipate kanaku?
4: Kanita tinipun na lang Jefta ding sablang lalaki na ning Gilead, at lebanan da la ring lalaki na ning Efraim, at simbut da la. Ngara ding Efraimita, Ikayung Gileadita ning Efraim at Manase, takas kayu mung ibat Efraim!
5: Ban alang makatakas karing Efraimita, ding Gileadita sekupan da la ring lugal nung nukarin ya malyaring dalakitan ing Jordan. Potang ing ninumang Efraimita a bisang tumakas maniawad yang kapaintulutan dalakit kutnan de ring lalaki na ning Gilead, Efraimita ka? Nung ing sabian na, Ali ku,
6: sabian da, Sabian mu Shibolet, oneng ing sabian na Sibolet, uling e ne ayagkas masalese. Dakpan de kanita at paten de king metung karing dalakitan ning Jordan. Apat lang pulu't aduang libung Efraimita ding apate ra king oras mu ring ita.
7: Penimunan neng Jefta ing Israel kilub ding anam a banua. Inyang mete ya mikutkut ya king mismung balen na king Gilead.
8: Kaybat nang Jefta, ing menimuna king Israel ya i Ibzan ning Betlehem.
9: Atin yang atlung pulung anak a lalaki at atlung pulung anak a babai. Pekiasawa na la ding anak nang babai karing e ra kalahi at kinangwa yang atlung pulung babaing e ra kalahi para maging asawa da ring anak nang lalaki. Penimunan neng Ibzan ing Israel kilub ding pitung banua.
10: Inyang mete ya mikutkut ya Betlehem.
11: Kaybat nang Ibzan, ing menimuna king Israel kilub ding apulung banua ya i Elon ning Zebulun.
12: Inyang mete ya mikutkut ya Ayalon king sakup ning Zebulun.
13: Kaybat nang Elon, ing menimuna king Israel ya i Abdon a anak nang Hillel a tau Piraton.
14: Mika apat yang pulung anak a lalaki at atlung pulung apung lalaki a ating sarasariling asno. Penimunan neng Abdon ing Israel kilub ding walung banua.
15: Inyang mete ya mikutkut ya Piraton sakup ning Efraim, king bulubundukan da ring Amalekita.