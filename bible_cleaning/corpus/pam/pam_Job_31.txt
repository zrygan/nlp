1: Ginawa kung taimtim a kapangakuan
: king kareng babai e na ku lumawe maki pamagnasa.
2: Nanu ya ing maging dake ku king Dios a atyu babo,
: at ing kakung katuliran ibat king Mayupayang atyu king katasan?
3: E wari kaguluan ing tatanggapan da ring e makatuliran,
: at kasiran ing karing gagawang kasalanan?
4: E wari akakit na ing heganagana kung gewa,
: at ala kang alingad karing kakung takbang?
5: Susumpa ku king kapilan man e ku ginawang kasalanan,
: at e ku pignasan ing ding aliwa kaku lang linlangan.
6: Paburen mung timbangan na ku ning Dios karing ustung timbangan,
: at akit na nung makananu kung alang kasalanan.
7: Nung wari't linisia ku king ustung dalan
: o pignasan ku ing e ustu
: o mimantsan la ding gamat ku king kasalanan,
8: kanita paburen mung masira lang kakung tanaman,
: at king pupul ku ding aliwa ila ding mangan at makinabang.
9: Nung wari't pignasan ke ing asawa ning aliwa,
: at makasalikut menaya lual ning pasbul na,
10: paburen mung ing asawa ku maglutu yang pamangan para king lalaking aliwa,
: at siping ning aliwang lalaki karin ya magkera.
11: Ing makanyan a kasalanan mangaintulid parusang kamatayan.
12: Ing maging kawangis na api a mapali at makatampus;
: lubus nang gisanan ing kakung pibandian.
13: Pakiramdaman ku at dirinan kalutasan
: ing saingsing ding alipan kung kaku daratang.
14: Nung e mu pin makanyan makananung ing Dios kaku yang arapan?
: Nanu ing malyari kung sabian potang ing Dios ya'ng datang at aku ing keyang atulan?
15: Ing Dios a linalang king kakung alipan
: ya naman ing kaku linalang.
16: Kapilan man e ku la pigkaitan ding kalulu;
: kapilan man e ku la pepaburen ding mebalung mangailangan
17: o kaya peintulutan ing aku mangan ku
: at ding ulila ali la.
18: Sinese ke anting pengari na manibat na king anak ya,
: at manibat king kabait na, kaku yang tiru na.
19: Potang menakit kung mangailangan,
: king keyang kakaluluan ala yang isaling imalan,
20: dinan keng imalan a lana
: a ibat karing kakung tupa.
: At kanita pasalamat ya kabilugan ning pusu na.
21: Nung wari't binuatanan keng gamat ing ulila
: uling balu ku e na ku sambutan king ukuman,
22: kanita pepe ning pago ku matanggal ya sana,
: at takde ku milako ya king pisuguan na.
23: Uli ning takut ku king parusa ning Dios,
: kapilan man e ku gawan iting bage.
24: Kapilan man e ku menalig king pibandian
25: o pigmaragul ing kakung kayatinan.
26: Kapilan man e ke simban ing aldo makaslag
: o ing bulan king keyang leguan.
27: Kapilan man e ku milisia, at karela sinamba
: o inuma ining gamat king pamangalang karela.
28: Ing kasalanan a anti kanita kamatayan ing katulid na,
: uling metung yang kalapastanganan king Dios a Mayupaya.
29: Kapilan man e ku ketula ing kasiran da detang kaku maki mua
: o migsaya inyang ing e mayap miras karela;
30: at e ku mikasalang penalangin ku ing karelang kamatayan.
31: Balu da ring taung kaku makipagobra
: king matula ku lang tinggap bale ku ding dayuan.
32: Makabuklat ya pasbul ing kakung tuknangan,
: alang maglakbe a metudtud king dalan.
33: Ding aliwang lalaki sasalikut da ing karelang kasalanan,
: oneng ing kaku kapilan man ali ku.
34: E ku pitakutan kapilan man nung nanu ing sabian da ring aliwa.
: E ku kinua king e bubulad o sinalikut kaya
: uli namu ning takut ku king malyaring sabian da kaku.
35: Alang bisang makiramdam king sasabian ko?
: Susumpa ku king ing balang sasabian ku tutu.
: Paburen pakibatan na ku ning Dios a Mayupaya.
: Nung misulat la mu ban kakung abasa
: ding sumbung ding kalaban a laban kaku,
36: mapagmaragul ku la pang isulud king pago ku,
: at ibili anting korona king buntuk ku.
37: Makayatna ku kanuan king arap na,
: sabian ku king Dios ing heganagana kung depat.
38: Nung simsam ke ing gabun a kakung asikan
: karing taung maki katuliran,
39: nung pengan ku ing pupul a alang bayad,
: at aku ing meging sangkan ning kamatayan ding maki mulahan,
40: paburen mung tumubu ing suksuk ampon ing dikut
: kayalili ning sebada at trigu.
: Keti la mepupus ding amanu nang Job.