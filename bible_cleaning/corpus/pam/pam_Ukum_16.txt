1: Misan a aldo minta ya i Samson king Gaza, ing metung karing siudad da ring Filisteo. Karin ne ikit ing metung a babaing magtinda king katawan na at sipingnan ne.
2: Abalu da ring tau Gaza king atyu karin i Samson, inya kibkuban de ing lugal at kabukas deng penaya king pasbul dalan ning siudad. Tahimik la kabukas at nganang mimisip king sarili na ning metung at metung karela, Panayan mi na ing sumala at kanita mi ne paten.
3: Oneng migkera ya i Samson angga mu itang kapitangan bengi. Kaybat tinalakad ne at telan na lang matalik ding pasbul dalan ning siudad at bigla na lang biwat, at tinuki la ring aduang asias, ding kandadu, at ing sabla-sabla. Pisanan na la at dela na la ketang marayung taluktuk ning bunduk-bundukan arapan ning Hebron.
4: Kaybat na nita, milsinta ya i Samson king metung a babaing milagyuan Delila a manuknangan king Kapatagan ning Sorek.
5: Pintalan de ring limang aring Filisteo at ngara kang Delila, Gawa kang paralan ban sabian na kekang Samson nung ba't tutu yang masikan at nung makananu mi yang asugpuan, agapus, at e makalaban. Dinan na kang libu dinalan a pirasung pilak ning balang metung kekami, nung daptan mu iti.
6: Inya nganang Delila kang Samson, Ipakisabi kung mayap keka king sabian mu kaku ing lihim a panibatan na ning kekang sikanan. Nung ating bisang migapus keka, nanu ing gawan na ban e ka makalaban?
7: Nganang mekibat Samson, Nung itali ra ku karing pitung bagting pana a sagiwa maging maina kung kalupa da ring sabla.
8: Inya ding aring Filisteo pigdala reng pitung bayung bagting pana a sagiwa i Delila at ginapus ne i Samson.
9: Pepapanayan na la ding mapilan a lalaki king aliwang kuartu at kaybat kinulisak ya. Ngana, Samson! Daratang la ding Filisteo! Inya pematad na lang Samson ding bagting pana nung makananung mapapatad ing sinulad potang mitau iti keng api. Inya e ra mu rin atuklasan ing lihim na ning sikanan na.
10: Nganang Delila kang Samson, Linoku mu ku mu at e mu buring sabian kanaku ing katutuan. Sigi na, sabian mu kanaku nung makananu na kang agapus ning ninuman.
11: Ngana, Nung igapus da ku karing bayung lubid a e pa megamit, maging maina kung kalupa da ring sabla.
12: Inya kinangwa yang bayung lubid i Delila at ginapus ne. Kaybat nganang kinulisak, Samson! Daratang la ring Filisteo! Makapanaya la ding lalaki king aliwang kuartu. Anti lang sinulad a petad na ding lubid karing takde na.
13: Nganang Delila kang Samson, Linoku mu na ku na naman at e mu buring sabian kanaku ing katutuan. Sabian mu na kanaku nung makananu na kang agapus ning ninuman.
: Ngana, Nung ilala mu la ding pitu kung ikat a buak at itali mu lang matalik kapamilatan ning metung a tulus, maging maina kung kalupa da ring sabla.
14: Inya peparatangan ne tudtud Delila angga king metudtud ya, at linala na la ding ikat ning buak na at tinali na lang matigik king tulus at kaybat nganang kinulisak, Samson! Daratang la ring Filisteo! Migising ya at mabilis neng leko ing tulus at ing linala.
15: Inya ngana, Makananu mu ngening asabi kanaku ing kaluguran mu ku kabang e mu naman buring sabian kanaku ing katutuan? Mekatatlu mu na ku linoku, at e mu pa sinabi kanaku ing lihim a panibatan na ning kekang sikanan.
16: E ne tiknangan kukulitan aldo-aldo. Sinawa ya king kakakulit na,
17: inya king katataulian sinabi na ing katutuan. Ngana, E pa bitasang meputut ing buak ku. Mitalaga ku king Dios bilang Nazareo ning Ginu manibat na inyang mibait ku. Milako ing sikanan ku nung maurud ya ing buak ku at maging maina kung kalupa da ring sabla.
18: Inyang asiguradu nang Delila king katutuan ing sinabi nang Samson, peparala yang amanu karing aring Filisteo. Ngana karela, Magbalik kayung pasibayu. Sinabi na na kanaku ing katutuan. Kanita mibalik la at darala da la ring salapi ra.
19: Peparatang ne tudtud Delila i Samson king kandungan na, at kaybat inaus ne ing metung a lalaki at pepagupit na la ding pitu nang ikat ning buak nang Samson. Kaybat pegumpisan neng pinyubukan uling milako ne sikanan.
20: At nganang kinulisak, Samson! Daratang la ring Filisteo! Migising ya at ngana king lub na, Magkalabius ku at mako antimo ing sadia. E na balu king likuan na ne ning Ginu .
21: Dikma de ring Filisteo at dinukit da la ring mata na. Dela re king Gaza at ginapus de king tanikalang tangsu at pepagobran de king gilingan trigu ning sukulan.
22: Oneng megumpisang tinubu ing buak na.
23: Mitipun la ding aring Filisteo ban magsaya la at main metung a maragul a ain king dios dang i Dagon. Ngarang migkanta, Dininan na katamung tagumpe ning kekatamung dios laban king kalaban tamung i Samson!
24: Magkusuelu la king sarili ra. Ngara, Ausan ye i Samson ban gawan ta yang libangan tamu.
25: Inyang liwal da ne king sukulan i Samson, gewa reng pikaylian da at pepatalakaran de pilatan da ring maragul a asias. Inyang ikit de ring memalen migkanta lang kapurian king dios da. Ngara, Binie ne ning dios tamu ing tagumpe laban king kalaban tamu a minialanta king bansa tamu, at mekamate karing dakal kekatamu!
26: Nganang Samson king anak a lalaking tataid king gamat na, Paburen mung atagkil ku la ding maragul a asias a magdala kaniting gusali ban makapagsandal ku kareti.
27: Mitmu ya karing lalaki at babai ing gusali. Atyu la karin ding limang aring Filisteo at ating manga atlung libung lalaki at babai king bubungan a manalbe kang Samson.
28: Kanita nganang menalangin Samson, O Ginung Dios , ipakisabi ku ing ganakan mu ku sana; makisabi kung mayap, O Dios ko. Ibalik mu kanaku ing sikanan ku agyang ngeni namu ban misan pa makayablas ku karing Filisteo king pamagdukit da karing adua kung mata.
29: Kanita telan na lang Samson ding aduang makalibutad a maragul a asias a magdala king gusali; tinulak na la
30: at nganang kinulisak, Paintulut mu ing mate kung kayabe da reting Filisteo! At tinulak na la king mabilug nang sikanan, at mibagsak ya ing gusali karing limang ari at karing balang metung a atyu karin. Mas dakal la ding taung pete nang Samson king kamatayan na kesa karing apate na inyang mabie ya.
31: Minta la karin ding kapatad na at ding aliwang miembru na ning pamilya na ban kuanan de ing bangke na. Inuli re at kitkut de pilatan ning Zora at Estaol, king kutkutan nang tata nang i Manoa. Meging pamuntuk de ring Israelita i Samson kilub ding aduang pulung banua.