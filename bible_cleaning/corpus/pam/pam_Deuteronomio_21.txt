1: Nung sakaling ating mete tau king marangle na ning gabun a ibie na kekayu ning Ginung kekayung Dios, at alang makibalu nung ninu ing mekamate king tau,
2: kanita munta la karin ding manimuna at ding ukum at sukdan de ing distansia na ning kabilian ning bangke at ding balen a makapaligid karin.
3: Kaybat na nita, ding manimuna na ning balen a malapit dili king lugal a kepalyarian ning krimen, kuma lang dumalagang baka a e pa bitasang pegobra o e pa mikabitanan paud.
4: Idala re ing dumalagang baka ketang gabun a agusan ning danum at e pa mesarul ni mitamnan. Karas da karin paklian de batal.
5: Munta la naman karin ding pari a lahi nang Levi, uling ila ding pinili na ning Ginung kekayung Dios ban sumuyu at munie kapurian king lagyu na. Ila ding ating katungkulan munie kayatulan king anti kaniting pisasabian.
6: Kaybat manos lang gamat tulid ning baka ding manimuna ning balen a pekamalapit king kepalyarian ning krimen
7: at sabian da, E mi ya pete iting tau at e mi balu nung ninu ing mekamate.
8: Patawaran mu la, O Ginu , ding memalen ning Israel a kekang linigtas king Ehipto. E mu sana bibilang kasalanan da ing pangamate na ning taung iti; nune patawaran mu la.
9: Inya king pamaniapat yu ketang matulid arapan ning Ginu , milako kayu pakibatan king krimen a anti kaniti.
10: Potang lumual kayu ban makigera karing kalaban yu at papagtagumpen na kayu ning Ginung kekayung Dios at makabihag,
11: at kaybat manakit kayu karelang babaing malagu at aburi ye, malyari yeng ayasawa.
12: Iyuli me bale mu at kalbuan, pututan la ding makaba nang kuku,
13: at alilan a imalan. Manatili ya king pibalebale mu at paintulutan yang pagpaldasan na kilub ning pabulan ding pengari na. Kaybat na nita, malyari mu neng pakasalan.
14: Nung datang na ing panaun a e mu ne kailangan, paintulutan mu neng mako malaya. E me malyaring pisali o ituring ipus uling mika relasyun na ka keting babai.
15: Nung ing metung a lalaki atin yang aduang asawa, oneng ing metung kaluguran ne at ing kadua ali ne, at parehu yang mikayanak karela, at ing pangane nang anak keta yang asawa nang e na kaluguran,
16: e na sukat lalako itang katuliran nang mana ning pangane anak; e na sukat lilipat ketang anak na king pakamalan nang asawa.
17: Sukat nang kilalanan ing pangapangane na ning ayanak na ketang asawa nang e na kaluguran. Potang miras na ing oras, sukat nang ibie king anak nang pangane ing dobling dake na ning pibandian na agyang pang anak ne ning asawa nang e na kaluguran.
18: Nung ing metung a pengaring lalaki mikayanak yang lalaking pangane a masias a buntuk at mapaglaban, at e bisang mamintu kang tata na o kang ima na agyang pang barugan da ne,
19: kanita kuanan de at idala keta king pasbul dalan ning balen at iyarap karing manimuna na ning balen.
20: Sabian da kanita ding pengari na, Masias ya buntuk ing anak mi; lalabanan na kami at e na kami buring pamintuan. Matako ya pa at lasenggu.
21: Kaybat na nita, ding lalaki na ning balen basibasan deng batu ing anak angga king mate ya. King makanyan a paralan ye alako king libutad yu ing e mayap a anti kaniti. Mibalita kanita iti king mabilug a Israel at mika takut la ring tau.
22: Nung ing metung a tau mikasala ya at mangaintulid ing atul a kamatayan, ibitin ya king tanaman
23: at ikutkut ya king aldo mu ring ita. E yu paintulut ing kabukas yang makabitin ing bangke uling misumpa ya king Dios ing mebite. Nung e ya mikutkut agad midinatan ya ing gabun a babie na kekayu ning Ginung kekayung Dios.