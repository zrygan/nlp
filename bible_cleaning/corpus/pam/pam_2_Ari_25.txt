1: Mig-rebeldi ya i Zedekia laban kang Aring Nebucadenesar ning Babilonia. Inya dinatang ya i Nebucadenesar at ding heganagana nang sundalus a pakasandata, at kibkuban de ing Jerusalem kanitang kapulu nang aldo ning kapulung bulan ning kasiam nang banuang pamag-aring Zedekia. Ginawa lang kampu ra lual ning siudad at mitalakad lang pader a barikada king makapadurut ning siudad.
2: E la pepatugut linusub angga na king kalabing metung a banua nang pamag-aring Zedekia.
3: King kasiam a aldo ning kapat a bulan ning banua mu ring ita meragul ing danup angga king ala na lang apangan ding tau.
4: Melasak la ring pader ning siudad, at agyang kibkuban de ring sundalus ning Babilonia ing siudad, mekatakas la mu rin ding sundalus ning Jerusalem inyang bengi na. Tinakas la king kapamilatan na ning pamandalan da king hardin ning ari, at linabas la king pasbul a makataid karing aduang pader. Milayi la papunta king Kapatagan ning Jordan.
5: Oneng ding sundalus na ning Babilonia tegalan de i Aring Zedekia, at abihag de karin king kapatagan lele ning Jerico, at likuan de ring sundalus na.
6: Dela re i Zedekia kang Aring Nebucadenesar a atyu kanita king siudad ning Ribla. Karin ne inatulan i Aring Zedekia.
7: Pete da la ring anak nang lalaki kabang makalawe ya. Kaybat na nita, pepadukit ne mata i Zedekia ampon pepatanikala, at kaybat pepadala ne king Babilonia.
8: King kapitung aldo na ning kalimang bulan ning kalabing siam nang banuang pamag-aring Nebucadenesar ning Babilonia, linub ya Jerusalem i Nebuzaradan, ing talausuk ning ari at pekapun da ring sundalus a pakasandata.
9: Silaban ne ing Templo ning Ginu , ing palasyu, at ding bale da ring maulagang tau na ning Jerusalem,
10: at ding sundalus na lesak da la ring pader ning siudad.
11: Kaybat dela na lang Nebuzaradan king Babilonia ding taung mitagan king siudad, ding mitagan a taung mangagaling a pangamat king pamagobra, at detang mekikampi king Babilonia.
12: Oneng likuan na la king Juda ding mapilan a pakakalulung taung alang pibandian nanuman, at pepagobran na la karing mulahan ubas at karing marangle.
13: Pemirasu da la ring sundalus na ning Babilonia ding tangsung asias at ding karwaheng atyu king Templo ning Ginu ; antimu rin ing maragul a tangsung datukanan danum, at kinua da ngan ing heganaganang tangsu at dela ra king Babilonia.
14: Kinua da la naman ding pala at ding lulanan abu a gagamitan king pamaglinis king altar, ding kasangkapan a gagamitan karing sulu, ding palangganang gagamitan king pamanialud daya da ring ain-sakripisyu, ding silyo a gagamitan king pamanduluk insenso, at ding heganaganang tangsung kasangkapan a gagamitan king kasuyuan king Templo.
15: Kinua ra ngan ing bage megawa king gintu at pilak; ding malating silyo, ding kawaling gagamitan para king pamagdalang mibabayang uling,
16: ding tangsung kasangkapan a pepagawa nang Aring Solomon para king Templo ning Ginu ding aduang asias, ding aduang karwahe, at ing maragul a datukanan danume mu la atimbang uling mabayat la.
17: Milulupa la ring aduang asias: adua yang pulu't pitung talampakan king katas ing balang metung at atin lang tangsung kapital king babo a apat at kapitnang talampakan king katas. At king makapadurut da ring kapital metung yang tangsung salasala a mipalamutian pomegranate at megawa la king tangsu.
18: Karagdagan kaniti, i Nebuzaradan a pekapun, dela neng bihag i Seraia, ing Pekapun ding Pari, i Zefania, ing kaduang matas a katungkulan karing pari, at ding atlu pang maulagang opisyal na ning Templo.
19: Ibat king siudad, kinua ne ing opisyal a manimuna karing sundalus, ding limang talausuk ning ari a atyu pa kanita king siudad, ing kasaup ning pekapun a mamahala karing listahan militar, at ding aliwa pang anam apulung maulagang lalaki.
20: Dela na la ngan Nebuzaradan king ari ning Babilonia a atyu king siudad ning Ribla
21: king sakup ning Hamat. Karin na la pepabarug at pepapate ning ari.
: Inya mebihag la ding memalen na ning Juda king sarili dang bansa at miyugse la king aliwang bansa.
22: I Gedalias a anak nang Ahikam at apu nang Safan ya ing pinili nang Aring Nebucadenesar ban gawan gobernador ning Juda para karing taung e miyugse king Babilonia.
23: Inyang abalitan da ring opisyal at ding sundalus ning Juda a e sinuku, pintalan de i Gedalias karin king Mizpa. Ding opisyal ila ri Ismael a anak nang Netania, Joanan a anak nang Karea, Seraia a anak nang Tanumet ning Netofa, at i Jezania ning Maaca.
24: Ngana karelang Gedalias, E kayu sukat mitatakutan karing opisyal da ring Babilonia. Paniwalan yu ku sana. Ken na kayu manuknangan at sumuyu king ari na ning Babilonia, at e kayu numanu balang.
25: Oneng king kapitung bulan na ning banuang ita, i Ismael a anak nang Netania at apu nang Elisama a miembru king pamilyang ari, at ding apulung lalaki minta la king Mizpa; liban de i Gedalias at pete re. Pete da la naman ding Israelita at ding tau Babiloniang kayabe nang Gedalias.
26: Kaybat na nita, meko la at minta king Ehipto ding Israelita a mabandi at pakakalulu, kayabe da la ring opisyal da ring sundalus, uling tatakut la karing tau Babilonia.
27: Kanitang banuang meging ari ya i Evilmerodak king Babilonia, pepakit yang ganaka kang Aring Jeoiakin ning Juda king kapamilatan na ning pamaglual na kang Jeoiakin king sukulan. Milyari ita kanitang kadua nang pulu't pitung aldo ning kalabing adua nang bulan ning katlu nang pulu't pitung banua nang pangabihag Jeoiakin.
28: Meging maganaka ya i Evilmerodak; dininan neng katungkulan a mas marangal kesa karing aliwang aring kayabe nang miyugse king Babilonia.
29: Inya mipaintulut kang Jeoiakin ing alilan na ing imalan nang presu at mangan king lamesa na ning ari kabang mabie ya.
30: Mirinan yang sustentu aldo-aldo para king pamangailangan na kabang mabie ya.