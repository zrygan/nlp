1: Ibalita ku ing kekang kamalan, O kakung Dios at Ari;
: alang angga ing pamipasalamat ku keka.
2: Balang aldo pasalamatan da ka,
: at purian alang kapupusan.
3: Ing Ginu mayupaya ya at mangaintulid yang labis-labis a kapurian;
: ing kamalan na e mu agyung pakirasan.
4: Ing kekang dapat purian da manibat king metung a lahi angga na ketang katuki na;
: ibalita da ing mayupaya mung dapat.
5: Pamalita ding tau ing ligaya mu't kamalan,
: at ding makapagmulala mung daraptan ilang kakung isip-isipan.
6: Ipamalita ding tau ing mayupaya mung dapat,
: at ing kekang degulan kaku namang sabian.
7: Ibalita da ing sabla mung kayapan,
: at ikanta ing kekang katuliran.
8: Malugud ya at mapaglunus ing Ginu ;
: banayad ya king pamimua, at maglapo king e kukupas ing lugud na.
9: Mayap ya lub ing Ginu karing sabla;
: ing lunus na atyu king sablang dapat na.
10: Ding sablang lelangan mu purian da ka, O Ginu ,
: at ding memalen mu pasalamatan da ka!
11: Ipamalita ra ing ligaya na ning kekang kayarian,
: at ing kekang kayupayan,
12: ban ipakilala ra la ding sabla ding mayupaya mung dapat,
: at ing maligaya nang kamalan ning kekang kayarian.
13: Ing pamag-ari mu alang kapupusan;
: ari ka kapilan man.
: Tapat ya ing Ginu karing sabla nang pangaku,
: at maganaka karing sablang dapat na.
14: Sasaupan na lang magugulu,
: at tatalakad na la detang atyu king kabiguan.
15: Ding sabla makalawe la, at king Ginu manaya,
: at babie na karela ing pamangan king panaun a kailangan da.
16: Ing babie mu karela sobra-sobra;
: ibabie mu karing sabla ing kailangan da.
17: Makatuliran ya ing Ginu king sablang dapat na,
: at maganaka karing sablang dapat na.
18: Malapit ya ing Ginu karing sablang mamaus;
: mitmung katapatan.
19: Babie ning Ginu ing kapagnasan da ring sablang ating takut;
: pakiramdaman na naman ing saingsing da at liligtas na la.
20: Ding sablang malugud king Ginu ingatan na la,
: oneng ding taung e mayap paten na la.
21: Parati keng pupurian ing Ginu ;
: bustan sablang tau purian deng banal nang lagyu king kapilan pa man.