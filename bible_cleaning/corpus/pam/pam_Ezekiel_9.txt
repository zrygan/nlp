1: Kaybat na nita, dimdam keng migsalitang masikan ing Dios. Ngana, Lumapit kayu keni, ikayung lalaking mamarusa king siudad. Idala yu la ding sandata yu.
2: Agad-agad lang dinatang ding anam a lalaking ibat king lual ning pasbul dalan king dane norti ning Templo. Magdala yang sandata ing balang metung karela. Kayabe re ing metung a lalaking makaimalan linen; magdala yang bage paniulat king awakan na. Dinatang la ngan at tinalakad king lele ning altar a tangsu.
3: Kanita ing maslag a sala a pakilala king panga-atyu na ning Dios ning Israel sinlag ibat karing kerubin a penibatan na, at linub ing sala king pasbul ning Templo. Migsalita ya ing Ginu king lalaking makaimalan linen.
4: Ngana, Munta ka king mabilug a siudad ning Jerusalem at dinan meng tatak king kanuan ing metung at metung a sasaingsing at maliligalig uli da ring sablang bage makasumami a mararapat king siudad.
5: At dimdam kung sinabi na ning Dios karing aliwang lalaki ing anti kaniti: Tukian ye king siudad at makamate kayu. Ala kayung tatagan; e kayu malulunus kenu man.
6: Paten yu la ding matuang lalaki, ding kayanakan a lalaki at babai, ding ima at ding anak. Oneng e ye tatagkilan ing ninumang ating tanda king kanuan na. Magumpisa kayu keting Templo ku. Inya megumpisa la karing makatuang manimuna a pakatalakad kilub ning Templo.
7: Ngana pa karela, Dinatan ye ing Templo. Katmuan yu la ding patyu na karing bangke. Kimut na kayu! Inya pegumpisan da na lang pete ding tau kilub ning siudad.
8: Magdili-dili kung atyu karin kabang mararapat ing pamakamate tau. Migsubsub ku king gabun at ngakung kinulisak, O Ginung Dios , tutu na waring maragul ing mua mu king Jerusalem inya pamaten mu la ding sablang makatagan a tau na ning Israel?
9: Nganang mekibat, Dinapat lang tutung maragul a kasalanan ding memalen na ning Israel at Juda. Dinapat lang pamakamate tau king mabilug a bansa at kitmuan deng krimen. Sasabian da king aku, ing Ginu , gilutan ke kanu ing bansa at king e ku la kanu akakit.
10: Oneng e ku malunus karela; daptan ku karela itang depatan da karing aliwa.
11: Kaybat na nita, mibalik ya ing lalaking makaimalan linen at nganang minie ulat king Ginu Atuparan ku na ngan ing inutus yu.