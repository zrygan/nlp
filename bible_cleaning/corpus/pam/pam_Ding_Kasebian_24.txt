1: E mo sa kariririan ding taung e mayap o pagnasan man ing makikaluguran karela.
2: Ala lang aliwang isipan nung e mu ing gawang kaguluan; ing lulual karing asbuk da pawang kamulangan.
3: Ing kabiasnan at ing ating aintindian ila ding pundasyun a pitatalakaran karing pibalebale.
4: Nung nu ating beluan, ding kuartu mitmu lang kasangkapan a mangamal at sari king sintingan.
5: Mas mayupaya ya ing taung biasa kesa king taung masikan, at mas maulaga ya ing beluan kesa king sikanan.
6: Akua ing tagumpe king pamakilaban uling pekaplanu meng masalese at uling dakal ing payu a keka miyabie.
7: Masakit nang paki-intindian ning mangmang ing kabiasnan; e ya makapakiabe karing maulagang pisasabian.
8: Ing taung mimisip gawang e mayap mipamalagyuan yang mapanggulu.
9: Ing nanu pa mang tatangka ning mangmang kasalanan, at pikakasaman de ring tau ing makanyan.
10: Tune ditak ing kekang sikanan, nung maina ka lub king oras ning kagipitan.
11: Keka lang iligtas ding tau king e makatuliran miyatulan lang kamatayan.
12: Pota kekang sabian king e ka sukat makialam, oneng ing Dios balu na at ya ing mamatul king kekang kapagnasan. Makalawe ya; balu na at ya ing mamablas king nanumang kekang daraptan.
13: Anak, mangan kang pulut-panilan, iti keka makakayap. At nung makananu mung alalasang maniaman ing pulut-panilan,
14: makanyan ya king kaladua ing kabiasnan. Inya kekang pakikuanan ing kabiasnan at mika malagu kang paintungulan.
15: E me pakiapusan ing taung e mayap a magnasang luban ne pibalebale ing taung matulid at saka ne panakawanan.
16: Agyang misakab yang pitung besis ing taung matulid, talakad ya pa mu rin. Oneng ing taung e mayap dasnan ne ning kapahamakan.
17: E ka sana tutula potang ing kekang kalaban misasakab ya at neng mipapahamak ya.
18: Kabud iti kekang gewa, ing Ginu e ya tumula at ika ing kamuan na.
19: E mu paintulut ing pasakitan da ka lub ding taung e mayap o makiapus king karelang dapat.
20: Uling ala yang paintungulan ing taung e mayap; king aldo bukas ala yang ayasahan.
21: Anak ko, galangan me at pitakutan ing Ginu at ing ari. Pamintuan me ing ninuman karela,
22: uling ing ninuman karela malyari yang paralang kapahamakan king ditak a penandit. Balu mu kaya nung nanu ing kapahamakan a malyari nang ipasari ning Dios o ning ari?
23: Kasebian da la naman ding biasa deting makatuki
: E ustu ing pamanatul a ating pamangabiran.
24: Ing ukum a sasabing, Ala yang kasalanan ing taung dinapat e mayap siguradu deng pikasaman at tanggian ding memalen.
25: Oneng ding ukum a mamatul kaparusan karing dinapat pamikasala tula kamtan da at minawa la bie.
26: Ing pakibat a mitmung katapatan tanda ne ning tune pamikaluguran.
27: Lumawe ka pang obra at sarulan ing marangle bayu me italakad ing kekang bale.
28: E ka magtestigu laban king kalupa mung tau, nung ala kang matulid a sangkan o magsalitang ating pamaglinlang.
29: E mu sa sasabian, Daptan ku itang depat na kanaku ban makayablas ku.
30: Mipadalan ku king asikan na at ubasan ning taung matamad at mangmang.
31: Masuksuk ya at madikut. Lasak-lasak ya ing bakud na.
32: Kaniting kakung ikit mekapagaral ku
33: ditak a tudtud at iglip, paynawa at pamagtamimi,
34: oneng kabang makanyan ing kekang kabilian datang yang anting mapanako ing kakaluluan.