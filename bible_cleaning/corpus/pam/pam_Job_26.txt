1: Nganang mekibat Job
2: Karagul ning asaup yu kaku,
: king kalulu at mainang anti kako!
3: Kekayu yang dininan payu ining alang kabiasnan,
: at labis-labis yung pisiag ing ganap a beluan.
4: Ninung isipan yung makiramdam karing dakal yung sasabian?
: Kaninung espiritu ya ing menibat kekayu?
5: Mangalgal la ding espiritu da ring mete
: king danuman lalam ning yatu.
6: Alang makapampan king Ginu king tuknangan da ring mete;
: alang takap a sasabat karing mata na.
7: Inatiat ne ing banua king dane norti,
: at binitin ne ing yatu libutad ning kalawakan.
8: Kitmuan na lang danum ding makapal a biga,
: at ya ing pipigil ban king bayat na e mabaldug.
9: Sasalikut ne ing kabilugan a bulan gulut ning biga.
10: Ginulis yang mabilug babo ning danuman
: ban ikawani na ing dalumdum king sala.
11: Mangalgal la king takut ding asias ning banua
: potang sasabianan na la.
12: Pepatahimikan ne ing dagat king upaya na;
: king gelingan na pete ne i Rahab, ing dambuala ning dagat.
13: Lininis ne ing banua king pangisnawa na;
: at pete ne ing tatakas a ubingan king gamat na.
14: Lawan mu, deti malati lang dake na ning upaya na,
: ding sitsit na ila mu ding daramdaman tamu.
: Ninu ing makabalu king tune nang upaya ning Dios?