1: Kalabas da ring mapilan a panaun simbut na lang David ding Filisteo at sekupan ne at leko karela ing Metegama.
2: Simbut na la naman ding Moabita. Pepagkeran na la king gabun ding bihag at karing balang atlung bihag pepapate na la ring adua. Meging sakup na la ring Moabita at memayad lang buis.
3: Simbut nia namang David i Hadadezer, ing anak nang Rehob, ing ari ning Zoba, a lalakad kanita king pangabalik na ning kayarian na bandang babo ning Ilug ning Eufrates.
4: Abihag na lang David ding libu pitung dalan a sundalus nang pakasake kabayu at ding aduang pulung libung e pakasake kabayu, at pepapile na la ding sablang kabayu subali mu ring gamitan dang mangulyut karing dinalan a karung panggera.
5: Dinatang la ring sundalus na ning Siria a ibat Damasco ban saupan de i Aring Hadadezer, oneng lebanan na lang David at apate na la ding aduang pulu't aduang libu karela.
6: Kaybat na nita, mitalakad yang kampu karing karelang lugal; sekupan na la at memayad lang buis. Pepagtagumpen ne ning Ginu i David nu man karin ya makilaban.
7: Ikua na lang David ding gintung kalasag nang Hadadezer a pidaladala da ring talasuyu na, at dela na la king Jerusalem.
8: Kinua na naman ing dakal a tangsu ning Beta at Berotai, ding aduang siudad a sakup nang Hadadezer.
9: Inyang abalitan nang Aring Toi ning Hamat ing pamaniambut nang David karing sablang sundalus nang Hadadezer,
10: tinubud ne ing anak nang lalaking i Joram ba neng pagmananuan at dinan mayap a oras i Aring David uling simbut ne i Hadadezer. Malambat na nia namang kapate Aring Toi i Aring Hadadezer. Magdala yang dakal a regalu i Joram para kang David; kagamitan lang megawa king gintu, pilak, at tangsu.
11: Telaga na lang Aring David deti king Ginu at ding aliwa pang gintu at pilak a ikua na karing bansang simbut na antimo
12: ing Edom, Moab, Ammon, Filistia, at Amalek pati na itang ikua na kang Hadadezer.
13: Lalu yang meging pikabaluan a lagyu i David inyang mibalik ya kaybat na lang apate king Kapatagan ning Asin ding walung pulung libung Edomita.
14: Mitalakad yang kampu king mabilug a Edom, at meging sakup na la ring tau karin. Pepagtagumpen ne ning Ginu i David nu man karin ya munta.
15: Mig-ari ya i David king mabilug a Israel, at depat na ing sablang mayap at makatuliran para karing memalen.
16: I Joab a anak nang Zeruia ya ing pekapun da ring sablang sundalus; i Jeosafat a anak nang Ahilud ya ing mamahala karing maulagang kasulatan;
17: i Zadok a anak nang Ahitub at i Ahimelek a anak nang Abiatar ila ring pari; i Seraia ya ing kalihim;
18: i Benaia a anak nang Jeoiada ya ing memahala karing guardiang Kereteo at Peleteo; at pari la ding anak nang Aring David.