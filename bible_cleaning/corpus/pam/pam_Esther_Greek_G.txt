4: Kanita nganang Mordecai, Birian nang mapalyari ning Dios ing sablang bageng iti.
5: Aganaka ke ngeni ing peninap ku at meging tutu ing sabla king apaninap ku.
6: Meging ilug ya ing batis at sinlag ya ing aldo. Ing ilug ya i Ester a ayasawa na ning ari at meging reyna na.
7: Ing metung karing aduang dragon ya i Haman at aku ing aliwang dragon.
8: Ding bansa ila ding taung miyabe-abe bisang makamate karing Judio.
9: Ing metung a bansa ya ing bansa kung Israel. Minaus ya king Dios ning Israel ban iligtas ne, at linigtas ne ning Ginu king kapahamakan king kapamilatan da ring milagru a e pa bitasang meganap karing aliwang bansa.
10: Milyari iti uling e parehu ing tikda nang kapalaran ning Dios para king balen na at karing aliwang bansa.
11: Miras ing oras ning kayatulan kareting aduang kapalaran, at sukat na lang atulan ding bansa.
12: E ne kelinguan ning Dios ing balen na at linigtas ne king kapahamakan.
13: Inya manibat ngeni, balang kalabing apat at kalabing limang aldo ning bulan ning Adar, mitipun la arapan ning Dios at pagselebran da lang mitmung tula deting aldo. Isundu ra iting pamagselebra balang banua at king kapilan pa man.
: Iting mesabing sulat tungkul king Piesta ning Purim darala neng Dositeus a sasabing metung ya karing paring Levita. Dela ne iti kanitang kapat nang banua ning pamag-ari nang Tolomeo at Cleopatra. Kayabe ne ing anak nang i Tolomeo, at patutuan da king tune ya ing sulat a ita. Agpang karela, ing miglikas king sulat ya i Lisimakus a anak nang Tolomeo; miembru ya king aguman da ring Judio king Jerusalem.