1: Ngana ning Ginung Dios , Sukat yang makasara ing pasbul dalan king dane aslagan papunta king patyu kilub ding anam a aldo pamagobra. Oneng ibuklat ya king Aldo ning Sabbath at neng Piesta ning Bayung Bulan.
2: Lungub ya ing prinsipi manibat king patyung atyu king kilual papunta king kuartung palub king pasbul, at talakad ya lele da ring asias ning pasbul kabang ding pari durulukan da lang kabilugan ding ain-sakripisyu na at ding ain-ning-pamisulusulu. Karin ketang pasbul ya samba at kaybat na nita lumual ne. E ya sasara ing pasbul dalan angga itang bengi.
3: Samba na la man king Ginu ding memalen neng Aldo ning Sabbath at neng Bayung Bulan, oneng keta king arap ning pasbul dalan.
4: Neng Aldo ning Sabbath, iyain na la ning prinsipi ding anam a biserung tupa at ing metung a lalaking tupa a paraparehung alang dipektu. Deti ain lang durulukan kabilugan.
5: King balang metung karing lalaking tupa, sukat yang magdala ing prinsipi bilang ain atlung pulu't pitung litrung binutil at king balang biserung tupa, magdala yang nanumang buri nang ibie. Magdala ya namang anam a litrung larung olibo para ketang atlung pulu't pitung litrung binutil a iyain.
6: King aldo ning Piesta ning Bayung Bulan, ing prinsipi miyain yang metung a toro, anam a tupang pabanua tua, at metung a lalaking tupa. Sukat la ngan alang dipektu deti.
7: Kayabe ning balang toro at lalaking tupa ya ing ain a atlung pulu't atlung litrung binutil, at king balang tupang pabanua tua, magdala yang nanumang buri nang ibie. Bukud pa kaniti, magdala yang anam a litrung larung olibo para ketang atlung pulu't atlung litrung binutil a iyain.
8: Kaybat lakuan ne ning prinsipi itang kuartung maragul palub king pasbul, at lumual ya naman ketang pidalanan na inyang linub ya.
9: Potang samba la king Ginu ding tau king isanu mang piestang mitakda, detang lulub king kapamilatan na ning pasbul dalan dane norti, sukat lang lumual ketang pasbul dalan dane mauli kaybat dang sinamba. At deta namang lulub king kapamilatan na ning pasbul dalan dane mauli, sukat lang lumual ketang pasbul dalan dane norti. Alang malyaring lumual ketang piluban na; dapat yang dumalan ing sinamba ketang kasumangid a pasbul dalan.
10: Lungub yang kayagnan da ing prinsipi at lumual ya namang kayagnan da.
11: Neng aldo da reng kapiestan a mitakda, ing iyain atlung pulu't atlung litrung binutil king balang toro o lalaking tupa a iyain, at nanumang buri nang ibie ning sasamba para king balang tupang pabanua tua. Anam a litrung larung olibo ing iyain king balang atlung pulu't atlung litrung binutil.
12: Neng magdala yang kusang-lub a ain ing prinsipi para king Ginu , durulukan yang kabilugan o ain-ning-pamisulusulu, ibuklat ya para dalanan na itang pasbul dalan dane aslagan a papunta king patyung atyu kilub. Iyain na ing ain na nung makananu yang miyayain neng Aldo ning Sabbath. Kaybat nang linual, isara ya ing pasbul dalan.
13: Ngana ning Ginu , Balang abak, magdala kayung metung a biserung tupa a pabanua tua at alang dipektu, at dulukan yang kabilugan bilang ain. Daptan iting pamiyain aldo-aldo.
14: Abayanan ya iting maygit anam a litrung arina at aduang litrung larung olibo a paniamut king arina. Iti ya ing tuntunan king kapilan pa man tungkul king aldo-aldo pamanain king Ginu .
15: Ing biserung tupa a pabanua tua, ing arina, at ing larung olibo sukat miyain king Ginu balang abak at king kapilan pa man.
16: Ngana ning Ginung Dios , Nung ing prinsipi pamanan ne king gabun na ing anak nang lalaki, maging bandi neng mana kanita niting anak bilang pibandian na ning pamilya na.
17: Nung ing prinsipi munie yang gabun king ninuman karing ipus na, maging bandi na ning ipus ita kabang ipus ya. Potang miras na ing Banua ning Pamaniubli, ing mesabing gabun misubling pasibayu king prinsipi, uling bukud mung ya at ding anak na ilang manatiling makibandi king gabun.
18: Ala yang matulid kuanan na ning prinsipi ing nanumang pibandian da ring tau. Ing nanumang kapirasung gabun a binie na karing anak nang lalaki sukat manibatan ketang gabun a bandi na ban e ya milako gabun ing ninuman karing memalen ku.
19: Kaybat na nita, tiki na ku ning lalaki ketang pidadalanan karetang kuartung makayarap king dane norti lele ning pasbul dalan ning dane mauli ning patyung atyu king kilub. Ila deti ring sagradung silid da ring pari. Pepakit ne kanaku ing metung a lugal king dane albugan da ring kuartu.
20: Kaybat ngana kanaku, Iti ya ing lugal nung nu da la pabukalan ding pari ing ain-a-durulukan, at ing ain-a-kapamayaran-king-kasalanan, at nung nu da la yoyornu ding ain-a-binutil. Ala lang lulual ban e la manasakit ding tau king kasagraduan da reti.
21: Kaybat na nita, tiki na ku ketang patyung atyu king kilual, at linibut na ku karing apat nang suluk niti. Ating patyung ikit ku king balang suluk;
22: malati la at paraparehu la dagul. Anam lang pulu't walung talampakan king kaba at apat apulu't walung talampakan la king lualas.
23: Makabakud yang pader ing balang metung kareti, at atin lang kalang a makapakat king pader.
24: Ngana niting lalaki kanaku, Ila deti ring kusina nung nukarin ding susuyu king Templo pabukal da la ring ain-sakripisyu a yayain da ring tau.