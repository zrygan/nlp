1: Ing sabla bandi ning Ginu ,
: at ing sablang atyu king yatu.
: Bandi ne ing mabilug a yatu,
: at ding sablang keti manuknangan.
2: Ya ing kaniti menatagan king libutad ning danuman;
: pekatigik ne talakad libutad ning dagat.
3: Ninu ing maki katuliran
: mukiat king bunduk ning Ginu ?
: Ninu ing maki matulid lungub
: king banal nang Templo?
4: Ya itang ating malinis a gamat,
: itang ating pusung dalise;
: itang e magnasa king e mayap,
: at e magsalitang kalaraman laban king kenu man.
5: King Ginu tanggap yang kanawan,
: at kapatawaran king Dios a keyang kaligtasan.
6: Makanyan la ugali ding taung manintun king Ginu ,
: ding lalapit king Dios nang Jacob.
7: Ding pasbul ning siudad a matua na pakabuklat yu na la,
: uling lungub ya ing ari ning ligaya.
8: Ninu wari iting ari ning ligaya?
: Alang aliwa nune ing Ginung Mayupaya;
: tagumpe akakua na king marangle ning gera.
9: Ding lumang pasbul ning siudad
: pakabuklat yu na la,
: uling lungub ya ing ari ning ligaya.
10: Ninu wari iting ari ning ligaya?
: Ing Ginung Mayupaya, ya ing ari ning ligaya!