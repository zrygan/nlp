1: Makiramdam kayu, ikayung manimuna na ning Israel, ikayung pamuntuk ning Israel! Sukat sana ing pagmalasakitan yu ing hustisia,
2: oneng kasaman yu ing mayap at luluguran yu ing e mayap. Mabie lang babakbakan yu balat ding memalen ku at paglaputan yu ing laman karing butul da.
3: Kakanan yu la ding memalen ku. Tatalipan yu la balat, pamaklian yu la butul at panabakan anting karning lulutu yu king kaldera.
4: Daratang na ing panaun potang ikayu ing maus king Ginu , oneng e na kayu pakibatan. E na la pakiramdaman ding panalangin yu uli na ning e mayap yung depatan.
5: Mapipirait la ding memalen ku karing propetang mangakung kapayapan karetang babie upa karela, oneng pamatakut da ing gera karetang alang aibie upa. Nganang sasabi ning Ginu kareting propeta,
6: Uling lilinlangan yu la ding taung kanakung pinili, e na kayu manakit pang vision at e na kayu makapanula pa. Propeta, ditak namu ing makatagan king aldo yu; mapupupus ne ing aldo yu.
7: Mangapakarine la detang manula tungkul king daratang a panaun uling e meging tutu ing karelang ula. Mabigu la ngan uli na ning e na na la pakibatan ning Dios.
8: Oneng tungkul naman kanaku, kakatmuan na ku ning Ginu king espiritu at king upaya na, ning katuliran at tetagan a lub ban sabian ku la karing memalen na ning Israel ding karelang kasalanan.
9: Makiramdam kayu kanaku, ikayung manimuna na ning Israel, ikayung masama king hustisia at mamaluktut king matulid.
10: Tatalakad ye ing siudad ning Dios, ing Jerusalem, king babo na ning pundasyun na ning pamakamate at alang hustisia.
11: Manungkulan la ding manimuna ning siudad para mu king suhul, babie lang palino ding pari tungkul king Kautusan uli na ning salapi; pabayad la naman ding propeta king pamanula ra at sasabian da ngan king atyu karela ing Ginu . Ngara, E ya wari atyu libutad tamu ing Gino ? Inya alang e mayap a dugpa kekatamu.
12: Uli yu masarul ya anting marangle ing Zion, maging metung yang buntun na ning kasiran ing Jerusalem, at maging metung yang kagubatan ing bunduk a katatalakaran na ning Templo.