1: King kapulu nang bulan ning siam nang banuang pamag-aring Zedekias king Juda, dinatang ya ing Aring Nebucadenesar ning Babilonia at ding sabla nang sundalus, at lisuban de ing Jerusalem.
2: King kasiam nang aldo ning kapat a bulan na ning kalabing metung a banua na ning pamag-ari nang Zedekias, melasak la ding pader ning siudad.
3: Inyang mebihag ne ing Jerusalem dinatang la ding sablang matas nang opisyal ning ari ning Babilonia, at linukluk la king Pasbul dalan Libutad, kayabe da la ri Nergal Sarezer, Samgar Nebo, Sarsekim, at ing metung pang lalaking maki lagyung Nergal Sarezer.
4: Inyang ing Aring Zedekias at ding sablang sundalus na ikit da ing mapapalyari, migkapilit lang makatakas king siudad inyang bengi na. Meko la at delanan de ing hardin ning ari, at dinalan la king pasbul dalan pilatan da ring aduang pader at tinakas lang papunta king Kapatagan ning Jordan.
5: Oneng tinagal la ding sundalus na ning Babilonia at arakap de i Zedekias karin king kapatagan a malapit Jerico. Kaybat dela re kang Aring Nebucadenesar a atyu kanita king siudad ning Ribla a sakup ning Hamata. Karin ne inatulan.
6: Karin king Ribla na la pepapate Aring Nebucadenesar ding anak nang lalaking Zedekias kabang makalawe ya iting tata. Pepapate na la namang Aring Nebucadenesar ding opisyal na ning Juda.
7: Kaybat na nita, pepadukit na la ding mata nang Zedekias at pepatanikala neng pepadala king Babilonia.
8: Kabang mapapalyari iti, silaban de ring sundalus na ning Babilonia ing palasyu at ding bale da ring memalen at lesak da la ring pader na ning Jerusalem.
9: Katataulian, i Nebuzaradan, ing pekapun da ring sundalus, dela na la detang tinakas minta keya at ding sablang taung mitagan king siudad at ding kinampi karela.
10: Likuan na la karin king Juda ding mapilan a pakakalulung taung alang pibandian, at dininan na lang mulahan ubas at gabun.
11: Inutusan neng Aring Nebucadenesar i Nebuzaradan, ing pekapun da ring sundalus. Ngana,
12: Kuanan me i Jeremias at banten neng masalese. E me panasakitan; daptan mu ing sablang parapat na keka.
13: Inya i Nebuzaradan at ding matas a opisyal, di Nebusazban at Nergal Sarezer at ding aliwa pang opisyal na ning ari na ning Babilonia,
14: kinua da ku king sukulan na ning palasyu. Penabilin da ku kang Gedalias, ing anak nang Ahikam at apu nang Safan. Katungkulan na ing ligtas kung miras king kanakung tuknangan. Inya menatili ku karin a kayabe da ring memalen.
15: Inyang atyu ku pa king sukulan na ning palasyu, sinabi na kanaku ning Ginu
16: king sabian ku kang Ebedmelec, ing tau Etiopia, king ing Ginung Mayupaya, ing Dios ning Israel, sinabi na, Antimo ing sinabi kung daptan ku, miparala kung kasiran keting siudad at e kanawan. Akit mu potang mapalyari na iti.
17: Oneng aku, ing Ginu , iligtas da ka at e ka miyabie karing gamat da ring taung katakutan mu.
18: Ingatan da ka at e ka mibili king kamatayan. Makatakas ka uling binili mu ing kapanaligan mu kanaku. Aku, ing Ginu , ing migsalita.