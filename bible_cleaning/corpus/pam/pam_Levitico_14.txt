1: Ngana ning Ginu kang Moises,
2: Iti ya ing tuntunan tungkul king pamaglinis king taung kinayap king sakit a lepra. King aldo a mideklara yang malinis, makikit ya king pari
3: at ituki ne ning pari king lual na ning kampu ban karin ne siasatan.
4: Nung kinayap na ing lepra na, iyutus na ning pari king magdala yang kaparis a ayup a mabie at malinis ampon kapirasung dutung a sedro, metung a malutung tali, at metung a kapakling sangang hisopo.
5: Kaybat, iyutus na ning pari ing paten ne ing metung karing ayup tulid na ning metung a banga a maki kasaklu-saklung danum.
6: Kaybat na nita, kuanan ne ing metung pang ayup at isoso ne iti king daya na ning mepate ayup at ing kapirasung dutung a sedro at ning taling malutu ampon ning kapakling sangang hisopo.
7: Pisikan neng pitung besis king daya ing taung bisang mideklarang melinis na king sakit na king balat. Kaybat na nita, ideklara na neng malinis. Ibulus ne king marangle itang ayup a makatagan.
8: Pipian na ning taung mideklarang malinis ing susulud nang imalan at pakalbu ne ing buntuk na at saka ya mandilu. Kanita malinis ne. Malyari neng lungub king kampu, pero sukat yang manuknangan pitu pang aldo lual na ning tolda na.
9: King kapitung aldo, pasibayu yang pakalbu, labahasan na ing balbas na, ing kile na, at ing heganaganang buak na king mabilug nang katawan; pipian na ing susulud nang imalan at saka ya mandilu. Maging malinis ne kanita.
10: King kawalung aldo magdala yang aduang biserung lalaking tupa at metung a biserung babaing tupa a pawang pabanua tua at alang dipektu, limang litrung arinang singkapan larung olibo, at kapitnang litrung larung olibo.
11: Ituki ne ning pari ing tau pati na ing regalung darala na king pasbul ning Toldang tuknangan ku, ing Ginu .
12: Kuanan ne ning pari ing metung karing biserung lalaking tupa at ing kapitnang litrung larung olibo iyain ne king Ginu bilang ain-a-kapaglarinan-king-kasalanan.
13: Paten ne kanita ing biserung tupa king banal a lugal nung nu ra la papaten ding animal a miyayain para king ain-a-kapamayaran-king-kasalanan ampon ding para karing ain-a-durulukan. Daptan na iti uling ing ain-a-kapaglarinan-king-kasalanan anti ya king ain-a-kapamayaran-king-kasalanan, mangaintulid ya king pari. Iti metung a bage sagradu.
14: Kuma yang ditak ing pari king daya na ning biserung tupang mepate at ikaskas na king pingul nang balugbug a wanan ning taung lilinisan at king tindaragul na ning gamat nang wanan ampon king tindaragul ning bitis nang wanan.
15: Kuma yang ditak king larung olibo ing pari at itugtug na king sarili nang kayling palad
16: at isoso ne kaniti ing metung a taliri ning gamat nang wanan at saka na ipisik pitung besis iting laru karin king arapan ku, ing Ginu .
17: Kaybat na nita, kuma yang ditak ketang larung atyu king palad na at ditak ketang daya ning biserung tupa, at ikaskas na iti king pingul nang balugbug a wanan ning taung lilinisan, antimu rin king tindaragul na ning gamat nang wanan at king tindaragul na ning bitis nang wanan.
18: Kaybat, ikaskas na ing larung makatagan king palad na king buntuk na ning tau bilang kapamayaran kasalanan kanaku, ing Ginu .
19: Kaybat na nita, iyain ne ning pari ing ain-a-kapamayaran-king-kasalanan ban mipatawaran ya ing taung bisang linisan. At kaybat, paten ne ing animal para king ain-a-durulukan
20: at iyain ne iti pati na ing ain-a-binutil king altar. Makanyan nang gampanan ning pari ing seremonia na ning pamaglinis, at maging malinis ya ing tau.
21: Nung pakakalulu ne man ing tau at e na agyung ibie iti, malyari yang magdalang metung mung biserung lalaking tupa para king pangadeklara nang malinis bilang ain-a-kapaglarinan-king-kasalanan, adua mung litrung arina a singkapan larung olibo bilang ain-a-binutil at kapitnang litrung larung olibo.
22: Magdala ya namang aduang patipati o kaya aduang batu-batu; ing metung para king ain-a-kapamayaran-king-kasalanan at ing metung para king ain-a-durulukan.
23: King kawalung aldo idala na la deti king pari karin king pasbul ning Toldang tuknangan ku, ing Ginu .
24: Kuanan ne ning pari ing lalaking biserung tupa at ing larung olibo, at saka na la iyampang bilang makabukud a regalu kanaku, ing Ginu , para king pari.
25: Paten ne ing biserung tupa at kuma yang ditak a daya at ikaskas na king pingul nang balugbug a wanan ning tau, at king tindaragul na ning gamat nang wanan ampon king tindaragul na ning bitis nang wanan.
26: Mitugtug yang ditak a laru ing pari king palad nang kayli;
27: at king metung nang taliri ning wanan nang gamat ipisik nang pitung besis iting laru karin king arapan ku, ing Ginu .
28: Ikaskas na naman ing ditak a laru ketang pikaskasan na king daya ning biserung tupa king pingul ning balugbug nang wanan ning tau, king tindaragul na ning gamat nang wanan ampon king tindaragul na ning bitis nang wanan.
29: Ing mitagan king laru king palad na ya ing ikaskas na king buntuk na ning tau bilang panatbus king arapan ku, ing Ginu .
30: Kaybat, iyain ne ing metung karing pitsun a patipati o batu-batu
31: bilang ain-a-kapamayaran-king-kasalanan, at ing metung naman bilang ain-a-durulukan pati na ing ain-a-binutil. Iti ya ing seremoniang daptan na ning pari para linisan ya ing taung mika sakit.
32: Iti ya ing tuntunan para king taung misakitan king lepra king balat a e na agyung munie ketang karaniwan a ain a karapatdapat iyain para king pangalinis na.
33: Ngana pang migsalita ning Ginu kang Moises at Aaron,
34: Potang miras na kayu Canaan, ing gabun a ibabie ku kekayu, at mika sakit a kulapung makayawa karing bale tuknangan yu,
35: agad nang ipabalu iti king pari ning mekatuklas.
36: Iyutus na kanita ning pari ing ilual da king bale ing sablang laman na ning bale bayu ya datang karin ban siasatan ne ing linto kulapu; nung ali ing sablang dasnan na kilub na ning bale mideklarang e munaman malinis. Kaybat na nita, munta ne ing pari king bale.
37: Lawan na ing kulapu. Nung ating dake a mamerdi-merdi o malare-lare a linto king pader ning bale,
38: lumual ya king bale at ikandadu neng pitung aldo.
39: Magbalik ya king kapitung aldo ban siasatan neng pasibayu. Nung mikalat ing kulapu,
40: iyutus nang ilako da la ring batung keyakitan kulapu at ipayugse na la king basurahan a atyu king lual na ning balen. ...ilako da la ring batung keyakitan kulapu...14:40
41: Kaybat na nita, pabakbak na ngan ing palitada king kilub na ning bale at ipayugse na king basurahan lual na ning balen.
42: Kaybat, alilan lang bayu ding batung mebaklas at palitadanan yang pasibayu ing kilub na ning bale.
43: Nung lunto pasibayu ing kulapu kilub na ning bale kaybat dang miyalilan ding batung apektadu ampon mepalitada na,
44: munta yang pasibayu ing pari ban gawang pamaniasat. Nung mikalat ing sakit, e ya malinis ing bale;
45: sukat yang lasakan at ding batu ampon dutung na, at idala lual ning balen ing heganaganang palitada na at iyugse king basurahan.
46: Maging e ya malinis ing ninumang lungub king bale kabang makakandadu ya angga na king kabengian.
47: Ninuman ing magkera karin o mangan kilub na ning bale sukat nang pipian ing susulud nang imalan.
48: Potang magbalik ya ing pari king bale at ikit nang e na linto pasibayu ing kulapu kaybat nang mibayu palitada, ideklara na neng malinis na.
49: Potang ideklara neng malinis na ing bale, kuma yang aduang malating ayup, metung a kapirasung dutung a sedro, taling malutu, at kapakling sangang hisopo.
50: Paten ne ing metung karing ayup king tulid na ning metung a banga a ating kasaklu-saklung danum.
51: Kaybat, kuanan ne ing dutung a sedro, ing hisopo, ing taling malutu ampon ing ayup a mabie. Isoso na la deti king daya na ning ayup a mepate ampon king kasaklu-saklung danum. Pisikan ne kanitang pitung besis ing bale.
52: Makanyan neng linisan ing bale king kapamilatan na ning daya ning ayup, king kasaklu-saklung danum, king mabie ayup, king dutung a sedro, king kapakling sangang hisopo, at king taling malutu.
53: Kaybat na nita, ibulus ne ing ayup a mabie king marangle lual ning siudad. King makanyan a seremonia ya luminis ing bale at maging malinis ya.
54: Ila deti ring kautusan tungkul king sakit a lepra at king nanumang makatakut a sakit king balat
55: at king kulapu karing imalan o karing bale,
56: karing baya o nanumang sugat a tutubu king katawan.
57: Deting kautusan ila ring pagbatayan nung malinis ya o e malinis ing tau o ing nanumang bage.