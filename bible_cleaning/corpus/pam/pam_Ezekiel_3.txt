1: Ngana ning Dios, Anak ning tau, kanan me iting makalulun a kasulatan; kaybat mako ka at magsalita na karing memalen na ning Israel.
2: Inya biklat ke ing asbuk ku at sinubu ne kanaku ing makalulun a kasulatan ban kanan ke.
3: Ngana, Anak ning tau, kanan me iting kasulatan a ibie ku keka; magpakabsi ka kaniti. Pengan ke; kasing yumu ne ning pulut-panilan.
4: Kanita ngana ning Dios, Anak ning tau, munta na ka karing memalen na ning Israel at sabian mu karela ing nanumang yuyutus kung sabian mu.
5: E ra ka tutubud king bansang magsalitang aliwang languahi a masakit paki-intindian, nune karing Israelita.
6: Nung itubud da ka karing maragul a bansa a magsalitang masakit a languahi, makiramdam la keka.
7: Oneng ala metung man karing memalen na ning Israel ing mabisang makiramdam keka; agyang aku e ra ku pakiramdaman. Masias la ngan a buntuk at mapaglaban.
8: Oneng gawan da kang masias a buntuk at matatag a kalupa ra.
9: Gawan da kang anti ing batung matatag at masias anting diamante; inya e ka sukat mitatakutan kareting mag-rebeldi.
10: Ngana pa ning Dios, Anak ning tau, makiramdam kang masalese at tandanan mu ing sablang sasabian ku keka.
11: Kaybat munta ka karing kabalen mung makayugse at makiramdam la man o ali keka, sabian mu karela, Oyni ing sasabian na ning Ginung Dios .
12: Kanita tinas na ku ning espiritu na ning Dios at dimdam ke ing dabeung ning masikan a siwala. Ngana, Purian ing ligaya na ning Ginu king banua!
13: Dimdam ku lang susulapo agnan-agnan ding pakpak da ring kerubin at ing inge da ring parugang a kalupa na ning inge ning ayun a masikan.
14: Dinatang ya kanaku ing espiritu na ning Ginu a kayabe ing maragul a upaya, at kabang darala na ku ning espiritu dimdam ku ing kaplas kung lub at mua.
15: Makanyan kung miras Tel Abib, lele ning Ilug ning Kebar, nung nu la manuknangan ding Israelitang miyugse. Menatili ku karin kilub ding pitung aldo, oneng e ku mekapagsalita uli na ning inakmul na ku ning ikit ku ampon dimdam.
16: Kalabas na ning pitung aldo, migsalita ya ing Ginu kanaku.
17: Ngana, Anak ning tau, gagawan da kang bante para king Israel. Ipayabut mu la karing memalen ding babala a babie ku keka.
18: Nung sabian ku king malapit niang mate ing metung a taung e mayap, oneng e me dininan babala ban magbayu king pamibiebie na para aligtas na ing bie na, mate yang makasalanan, oneng ika ing ating pakibatan kanaku king kamatayan na.
19: Nung dininan meng babala ing taung e mayap, oneng e ya tinuknang darapat pamikasala, mate ya; manatili yang makasalanan, oneng ing bie mu miligtas ya.
20: Nung dapat yang e mayap ing metung a mayap a tau at ibili ke king mapanganib a kabilian, mate ya uling e me dininan babala. Mate ya uli da ring kasalanan na. Kalinguan ku ing depat nang mayap at ika ing ating pakibatan king kamatayan na.
21: Nung dininan meng babala ing taung mayap ban e ya dapat pamikasala, at mekiramdam ne man keka at e ya mikasala, manatili yang mabie, at ing bie mu miligtas munaman.
22: Penamdaman ku ing mayupaya nang panga-atyu ning Ginu at dimdam kung sinabi na kanaku, Talakad ka at munta ka king kapatagan. Karin da ka pakipagsalitan.
23: Inya minta ku king kapatagan at karin ku ikit ing ligaya na ning Ginu , antimo ing ikit ku kanita king lele ning Ilug ning Kebar. Migsakab ku king gabun,
24: oneng linub ya kanaku ing espiritu na ning Ginu at telakad na ku. Ngana ning Ginu kanaku, Muli na ka at magkulung king bale mu.
25: Mitali ka karing lubid, O anak ning tau, at e ka malyaring lumual ban makisalamuha karing kabalen mu.
26: Ipata ke ing dila mu ban e mu la malyaring dinan babala deting mapag-rebelding tau.
27: Kaybat na nita, potang pakisabian da kang pasibayu at ibalik keka ing upaya ning pamagsalita, sabian mu karela king aku, ing Ginung Dios , ing magsalita. Makiramdam la ding aliwa, oneng e da ka pansinan ding aliwa, uling metung lang bansang mapaglaban.