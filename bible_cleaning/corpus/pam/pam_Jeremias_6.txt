1: Memalen ning Benjamin, tumakas kayu ba kayung miligtas! Lakuan yu ne ing Jerusalem! Tiupan yu ne ing trumpeta king Tekoa at gawa kayung dapug bilang senias king Bet-Akerem. Malapit nang datang ing kasakitan at kasiran a manibat king norti.
2: Malagu ya at maslag ing siudad ning Zion, oneng masira ya iti;
3: karin la gawang kampu ding ari ampon ding sundalus da. Padurutnan de ing siudad karing toldang italakad da at magkampu ya ing balang metung king lugal a buri na.
4: Sabian da, Magsadia kayung lusuban ya ing Jerusalem! Magsadia kayu! Lumusub tamu king kaugtuan aldo tapat! Oneng ngarang sumabi kanita, Tauli ta na; lalbug ne ing aldo at sisilim na.
5: Lumusub tamu agyang bengi na; lasakan ta la ding kuta na ning siudad.
6: Inutus na ning Ginung Mayupaya kareting ari ing kuturan da la ring tanaman, at gawa lang buntun gabun ban kubkuban ya ing Jerusalem. Ngana ning Ginu , Parusan ke iting siudad uling mitmu ya king pamanggipit.
7: Nung makananu neng apapanatiling malinis ning talaga ing danum na, ing Jerusalem naman papanatilian nang sagiwa ing dapat nang e mayap. Daramdaman ku ing pamanampalasan at pamanyira kilub ning siudad; ala kung akakit nune mu ding taung masakit at ding sugatan.
8: Memalen ning Jerusalem, paburen yung maging babala la kekayu deting kaligaligan, nung ali, lakuan da kayu; gawan keng anting disyerto ing kekayung siudad, lugal a alang manuknangan metung man.
9: Ngana kanaku ning Ginung Mayupaya, Napnapan de ing Israel antimo nung makananu yang magigisan mayayagtal a bunga ing mulahan ubas. Inya kabang ating panaun iligtas me ing balang metung a agyu mung iligtas.
10: Ngaku, Ninu ing makiramdam kanaku, nung magsalita ku karela at dinan ku lang babala? Masias la buntuk at e la bisang makiramdam king pasabi mu; gagawan dang pikaylian ing pasabi mu kanaku karela.
11: Ginu , aku man tatablan na na ku ning mua mu karela; e ku na agyung aguantan.
: Kanita ngana kanaku ning Ginu , Sulung, ibugnus mu ing mua ku karing anak a atyu karing dalan, karing sablang pititipunan da ring kayanakan a lalaki. Magisan la ngang mayakua ding miyasawa, lalaki at babai, at e la miligtas pati ding matua nang matua.
12: Miyabie la ding bale ra karing aliwa, antimu rin ding marangle ra at ding asawa rang babai. Parusan ku na la ding memalen na niting bansa.
13: Magpakabandi ya ing balang metung, maragul at malati, king e ustung paralan; pati ding propeta at pari biasa na lang mamirait karing tau.
14: Bagya mu nung uluan da la ring taung kanakung pinili; lalawan da lang alang kabaldugan ding sugat da. Ngarang sasabi, Masalese na ing sabla ngening e naman masalese.
15: Merine la wari inyang depat da la reting makasumaming bage? Ali la! E la bitasang merine. E la man biasang dumine. Inya naman, miragsa la nung makananu lang miragsa ding aliwa. Kabud digpa ku gamat karela, ita na ing kawakasan da. Aku ing Ginu , ing migsalita.
16: Nganang sinabi ning Ginu karing taung pinili na, Talakad kayu karing salapungan da ring dalan at maglalawe kayu. Pangutang yu la ding matuang dalan at nung nu ya karin ing masanting diling dalan. Karin kayu dumalan at mie kayu king kapayapan.
: Oneng sinabi ra, E ke bisa!
17: Kaybat na nita, memili yang taung magbante ing Ginu ban makiramdam king babala a payabut na ning trumpeta. Makanyan man sinabi ra, E ke makiramdam!
18: Inya ngana ning Ginu , Makiramdam kayu, ikayung aliwang bansa at lawan yu ing malapit nang mapalyari karing taung pinili ku.
19: Yatu, makiramdam ka! Bilang parusa king sablang e mayap dang nasa, parala kung kasiran karing taung deti uling tinggian da ing turu ku at e da la pemintuan ding amanu ku.
20: Nanu tang ulaga na ning insenso a darala ra kanaku ibat Seba o ning miyayaliwang pabanglu a ibat king marayung bansa? E ku la tanggapan ding ain da o tumula karing ain-sakripisyu da.
21: Inya paburen ku lang mitisud at misakab ding taung deti. Mate la ding lalaki, ding tata ampon ding anak at antimu rin ding mikakaluguran at misisiping bale.
22: Ngana ning Ginu , Daratang la ding taung ibat king metung a bansa king norti; magsadia yang makigera ing metung a marayu at mayupayang bansa.
23: Makasadia na la ding karelang pana at espada; mabagsik la at alang lunus. Mengari la king darabungbung a dagat neng pakasake la karing karelang kabayu. Magsadia na la ban labanan de ing Jerusalem.
24: Ngara ding memalen ning Jerusalem, Dimdam mi na ing balita at mangaina kami; mararaig kami king sindak at king sakit a kalupa na ning king babaing manganak.
25: E ke mangangas lulual king marangle o lumakad man karing dalan, uling pakasandata la ding kekeng kalaban at makatakut ing makapadurut kekami.
26: Nganang sasabi ning Ginu karing taung pinili na, Magsulud kayung imalan a magaspang at magbiling-biling king abu. Tumangis kayung kapait-paitan antimo ing pamanangis yu king kabubugtungan yung anak a lalaking mete. Salake ya king oras a e yu piadian ing datang ban manlasak kekayu.
27: Jeremias, subukan mu la ding taung kanakung pinili nung makananu meng susubukan ing bakal king api, at lawan mu nung nanu lang uri pangatau.
28: Mapaglaban la at masias a buntuk, kasing kasias na la ning tangsu at ning bakal. Baluktut la ngan a dapat; lakad-lakad lang mangalat kapanyiran.
29: Mapali neng mapali ing ornu, oneng e bisang malaso at matanggal ing dinat at kalawang. Alang kabaldugan ing isundu la pang daralisayan ding taung kanakung pinili uling e la milalako detang e mayap.
30: Mayaus lang pilak a e metanggap, uling aku, ing Ginu , ing e tinanggap karela.