1: Karin king Jezreel ating metung a taung milagyuan Nabot. Atin yang mulahan ubas lele na ning palasyu ning Aring Ahab ning Samaria.
2: Misan a aldo, nganang Ahab kang Nabot, Anti na ning malapit ya king palasyu ku ing mulahan mung ubas, e ka bisa palitan ke king mas masanting a mulahan ubas ban apitamnan keng gule? Nung e na ka man bisa, saliwan ke king alagang buri mu.
3: Nganang mekibat Nabot, Amana ke iting mulahan ubas karing makatua ku. E na sa paintulut ning Ginu ing mawala ya iting mulahan kanaku.
4: Minuli yang malungkut at mua i Aring Ahab uli na ning sinabi nang Nabot. Migkera ya king katri na; gulu ya isip at e bisang mangan uli na ning milyari.
5: Lepitan ne ning asawa nang i Jezebel at ngana, Obat malungkut ka at e bisang mangan?
6: Pekibat na, Pekisabian ke i Nabot a tau Jezreel at inalukan keng palitan ing mulahan nang ubas king mas masanting a mulahan ubas o kaya saliwan ke king alagang buri na, oneng e ya mebisa.
7: Nganang Jezebel, Aliwa wari ika ing ari? Mibangun na ka, mangan, at magsaya. E ka migaganaka; ibie ke keka ing mulahan nang Nabot a tau Jezreel!
8: Kaybat na nita, ginawa yang mapilan a sulat i Jezebel king lagyu na ning ari; tetakan na la king panatak na ning ari, at pepadala na la karing pamuntuk at karing kagalang-galang a makatua ning siudad a tuknangan nang Nabot.
9: Ngana ning makasulat: Mitatag kayung metung a aldo na ning pamag-ayunu at tipunan yu la ding memalen, at kaybat ibie ya kang Nabot ing lugal a pandangal.
10: Kaybat paluklukan la king mingatba na ring aduang malaram a magsaksi laban kang Nabot: king sinumpa neng Nabot ing Dios at ing ari. Kaybat, ilual ya at basibasan batu angga king mate ya.
11: Makanyan ing depat da ring pamuntuk at ding kagalang-galang a makatua na ning siudad ning Jezreel agpang king sulat a peparala nang Jezebel karela.
12: Mitatag lang aldo ning pamag-ayunu; tinipun da la ring tau at binie kang Nabot ing lugal a pandangal.
13: Dinatang la ring aduang taung malaram at linukluk la mingatba nang Nabot. Kaybat, king daramdaman da ring dakal a tau sinabi ra, I Nabot sinumpa ne ing Dios at ing ari! Inya kinua re ding tau i Nabot at dela re king lual ning siudad, at pemasibas deng batu angga king mete ya.
14: Kaybat na nita, pepabalita ra kang Jezebel king i Nabot mete ne king kapamilatan ning basibas batu.
15: Kabud abalitan nang Jezebel king mete ne i Nabot, sinabi na kang Ahab, Mete ne i Nabot ning Jezreel! Kuanan mu ne ngeni ing mulahan nang ubas a e na buring pisali keka.
16: Kanita mu rin linakad ya i Ahab ban bandian ne iti.
17: Oneng ngana ning Ginu kang Elias, ing propeta na ning Tisbe,
18: Gayak ka; puntalan me i Ahab a ari ning Israel a atyu king Samaria. Akit me king mulahan ubas nang Nabot at babandian ne iti.
19: Sabian mu king aku, ing Ginu , sasabian ku: Ahab, metung kang makamate tau at mapangamkam! Inya ketang lugal nung nu ra dinilat ding asu ing daya nang Nabot karin da munaman dilatan ding asu ing daya mu.
20: Inyang ikit neng Ahab i Elias, sinabi na, A, atyu ne naman ing kakung kalaban!
: Ngana namang mekibat Elias, Wa, ikit da ka uling migbabad ka king dapat a e mayap king akakit na ning Ginu .
21: Inya pasabi na keka ning Ginu ing anti kaniti: Parala kung kasiran keka. Paburen da ka at ala kung itagan metung man karing lalaki king pamilya mu, anak ya man o matua.
22: Itulad ke ing pamilya mu king pamilya nang Aring Jeroboam a anak nang Nebat at anti ing pamilya nang Aring Baasa a anak nang Ahiya, uli na ning pepamua mu ku at tinake me ing Israel king pamikasala.
23: Tungkul naman kang Jezebel, ing Ginu sinabi na king kanan de ring asu ing katawan na karin king siudad ning Jezreel.
24: Kanan de ring asu ing ninumang taung mate king siudad a kamaganak nang Ahab, at kanan de ring ayup a buitre itang mate king marangle.
25: Ala pang kalupa nang Ahab a dinapat dakal a e ustu kesa king akakit na ning Ginu uli na ning pamanamuyut ning asawa nang i Jezebel.
26: Depat na itang makasumaming dili king kapamilatan na ning pamanyamba karing idolo, antimo ing daraptan da ring Amoreo a tinabi na ning Ginu inyang lulub la ring Israelita king bansa da.
27: Inyang dimdam na lang Ahab deting amanu, ginabak na ing susulud nang imalan, at misulud yang imalan a magaspang E ya bitasang mengan at metudtud ya king imalan a magaspang. Tutu yang melungkut at mesakit a lub.
28: Kanita ngana ning Ginu kang propeta Elias ning Tisbe,
29: E me apansinan nung makananu yang migpakumbaba kanaku i Ahab? Anti na ning migpakumbaba ya, e ku ibalaus ing kasiran kabang mabie ya; datang mu ing kasiran king pamilya na king panaun na ning anak nang lalaki.