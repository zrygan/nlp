1: Adua yang pulu't metung a banua i Zedekias inyang meging ari ya king Juda, at mig-ari ya king Jerusalem kilub ding labing metung a banua. Hamutal ya lagyu i ima na; anak neng Jeremias a menuknangan king balen ning Libna.
2: Depat nang Aring Zedekias ing e mayap a e na buri ning Ginu . Kalupa na ning depat nang Aring Jeoiakim ing dapat na.
3: Mimua ya ing Ginu karing memalen na ning Jerusalem at Juda, inya peintulut na ing mabihag la at miyugse king aliwang bansa.
: Mig-rebeldi ya i Zedekias laban kang Aring Nebucadenesar ning Babilonia.
4: Inya dinatang ya i Nebucadenesar at ding sabla nang sundalung pakasandata, at lisuban de ing Jerusalem kanitang kapulung aldo na ning kapulung bulan ning siam nang banuang pamag-aring Zedekias. Ginawa lang kampu ra king lual ning siudad at mitalakad lang pader a barikada king makapadurut ning siudad.
5: E la pepatugut linusub angga na king kalabing metung a banua nang pamag-aring Zedekias.
6: King kasiam a aldo ning kapat a bulan ning banua mu ring ita meragul ing danup angga king ala na lang apangan ding tau.
7: Melasak la ding pader ning siudad, at agyang kibkuban de ring sundalus na ning Babilonia ing siudad, makanyan man mekatakas la ding sundalus na ning Jerusalem inyang bengi na. Tinakas la king kapamilatan na ning pamandalan da king hardin ning palasyu, at linabas la king pasbul dalan pilatan da ring aduang pader. Milayi lang papunta king Kapatagan ning Jordan.
8: Oneng ding sundalus ning Babilonia tegalan de i Aring Zedekias at abihag de karin king kapatagan lele ning Jerico; likuan de ring sablang sundalus na.
9: Dela re i Zedekias king Aring Nebucadenesar a atyu kanita king siudad ning Ribla karin king bansang Hamat. Karin ne inatulan i Aring Zedekias.
10: Karin king Ribla na la pepapate ding anak nang lalaking Zedekias kabang makalawe ya ing tata ra. At pepapate na la namang Aring Nebucadenesar ding opisyal na ning Juda.
11: Kaybat na nita, pepadukit ne mata i Zedekias at pepatanikala ne at pepadala king Babilon. Menatili ya i Zedekias king sukulan ning Babilon angga na king aldo mete ya.
12: King kapulu nang aldo ning kalimang bulan ning kalabing siam nang banuang pamag-aring Nebucadenesar ning Babilonia, linub ya Jerusalem i Nebuzaradan, ing tagapayu ning ari at pekapun ding sabla nang sundalus.
13: Silaban ne ing Templo, ing palasyu, at ding bale da ring sablang importanting tau ning Jerusalem
14: at ding sundalus na lesak da la ring pader ning siudad.
15: Kaybat dela na lang Nebuzaradan king Babilonia ding taung mitagan king siudad at detang mekikampi karela at ding aliwa pang lalaking magaling a pangamat king pamagobra.
16: Oneng likuan na la king Juda ding mapilan a pakakalulung taung alang pibandian nanuman, at pepagobran na la karing mulahan ubas at karing marangle.
17: Pemirasu da la ring sundalus na ning Babilonia ding tangsung asias at ding pitutumpakan; antimu rin ding mangaragul a tangsung datukanan danum, at kinua da ngan at dela ra king Babilonia ing sablang tangsu.
18: Kinua da la naman ding pala at ding lulanan abu a gagamitan king pamaglinis king altar, ding kasangkapan a gagamitan karing sulu, ding palangganang gagamitan king pamanialud daya da ring ain-sakripisyu, ding silyo a gagamitan king pamamataung insenso, at ding sablang tangsung kasangkapan a gagamitan king kasuyuan king Templo.
19: Kinua na ngan ning kapitan da ing sablang bage megawa king gintu at pilak; ding malating silyo, ding kawaling gagamitan para king pamagdalang mibabayang karbun, ding silyo a gagamitan king pamanialud dayang ibat karing ain-sakripisyu, ding lulanan abu, ding pibibilianan sulu, ding silyong gagamitan para king insenso, at ding silyong gagamitan king pamitugtug karing ain-a-alak.
20: Ding tangsung kasangkapan a pepagawa nang Aring Solomon para king Temploding aduang asias, ding aduang karitun, ing maragul a datukanan danum, at ding labing aduang torong mamahala kaniti a e atimbang uling mabayat la.
21: Milulupa la ding aduang asias: aduang pulu't pitung talampakan ya katas ing balang metung, at labing walung talampakan ya king makapadurut. Kalubkuban la at apat a pulgada ya kapal ing bakal.
22: Babo na ning balang asias ating tangsung pitu at kapitnang talampakan king katas, at king makapadurut metung yang salasala a mipalamutian pomegranate at megawa la king tangsu.
23: King salasala na ning balang asias ating dinalan a pomegranate at ding siam apulu't anam kareti mayayakit la manibat king gabun.
24: Karagdagan kaniti, i Nebuzaradan, ing pekapun da ring sundalus, dela na lang bilang bihag di Seraia, ing matas dili katungkulan karing pari, i Zefania, ing kaduang matas a katungkulan karing pari, at ding atlu pang importanting opisyal ning Templo.
25: Ibat king siudad, kinua ne ing lalaking opisyal da ring sundalus, ing kayaduangan ning pekapun a mamahala karing kasulatan militar at ding aliwa pang anam apulung importanting lalaki.
26: Dela na la ngan Nebuzaradan king ari ning Babilonia a atyu king siudad ning Ribla
27: sakup ning Hamat. Karin na la pepabarug at pepapate ning ari.
: Inya mebihag la ding memalen na ning Juda king sarili dang bansa at miyugse la king aliwang bansa.
28: Iti ya ing listahan da ring taung kinua na at binihag Nebucadenesar: king kapitung banua nang pamag-ari mekabihag yang atlung libu at aduang pulu't atlu;
29: king kalabi nang walung banua, walung dalan atlung pulu't adua la ding kinua na at binihag ibat Jerusalem;
30: at king kaduang pulu't atlu nang banua, pitung dalan apat apulu't lima lading kang Nebuzaradan. Heganagana, apat a libu at anam a ralan la ding kinua ra at binihag.
31: Kanitang banuang meging ari ya i Evilmerodak king Babilonia, pepakit yang ganaka kang Aring Jeoiakin ning Juda king kapamilatan na ning pamaglual na keya king sukulan. Milyari iti kanitang kadua nang pulu't limang aldo ning kalabing aduang bulan na ning katlung pulu't pitung banua nang pangabihag Jeoiakin.
32: Meging maganaka ya kang Jeoiakin i Evilmerodak; dininan neng katungkulan a mas marangal kesa karing aliwang aring kayabe nang miyugse king Babilonia.
33: Inya mipaintulut kang Jeoiakin ing alilan na ing imalan nang presu at mangan king lamesa na ning ari kabang mabie ya.
34: Miririnan yang sustentu aldo-aldo para king pamangailangan na kabang mabie ya.