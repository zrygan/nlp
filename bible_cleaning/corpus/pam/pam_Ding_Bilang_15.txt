1: Ngana ning Ginu kang Moises,
2: Sabian mu ing anti kaniti karing memalen na ning Israel: Potang miras na kayu king gabun a babie ku ban maging tuknangan yu,
3: munie kayung ain kanaku. Miyain kayung ain-a-durulukan a ibat karing sese yung animal o ain-sakripisyu o ain a sarili yung kusa o ain neng piesta bilang pamanupad king panatang gewa yu. Babie tula kanaku, ing Ginu , ing bau da reting ain.
4: Itang munie ain bilang sarili nang regalu king Ginu , sukat neng abayanan ain-a-binutil: apat a litrung mapinung arina a sinamut king larung olibo at
5: aduang litrung alak king balang metung a biserung tupa.
6: Abayanan yang ain-a-binutil ing balang tupa a iyain: pitung litrung mapinung arina a sinamut king apat a litrung larung olibo
7: at atlung litrung alak. Babie tula kanaku, ing Ginu , ing bau da reting ain-sakripisyu.
8: Potang iyain ne king Ginu ing toro bilang ain-a-durulukan o bilang pamanupad king panata o bilang ain-ning-pamisulusulu,
9: abayanan yang aduang pulung litrung arina a sinamut king maygit atlung litrung larung olibo
10: at atlu munamang litrung alak. Babie tula kanaku, ing Ginu , ing bau na niting ain-sakripisyu.
11: Makanyan ing daptan neng miyayain kayung toro, lalaking tupa, biserung tupa o biserung kambing.
12: Dakal ing iyain a pamangan nung dakal la ring ain-a-durulukan.
13: Makanyan ing daptan da ring tune memalen na ning Israel neng miyayain lang ain-a-durulukan, babie tula kanaku, ing Ginu , ing bau na niti.
14: At nung ating dayuan a makipamalen pansamantala kekayu o kabang panaun a bisang miyain ain-a-durulukan a babie tula kanaku, ing Ginu , sukat nang tukian ing tuntunan a tutukian yu.
15: Mika metung mung tuntunan para kekayu at karing dayuan a tukian king kapilan pa man. Ikayu at ila parehu kayu mu king arapan na ning Ginu .
16: Inya makapatungkul la ngan kekayu at karela ding kautusan at ding tuntunan.
17: Ngana pa ning Ginu kang Moises,
18: Sabian mu karing memalen na ning Israel ing anti kaniti: Potang miras na kayu king gabun a babie ku kekayu
19: at mamangan na king apupul yu, mikalilua kayung metung a dake ban iyain king Ginu .
20: Mikalilua kayung metung a tinape a megawa king mumunang arinang apalto yu, at iyain ya iti bilang ain ibat king pupul.
21: Iyain ye king Ginu ing mumunang diling masang arina at daptan iti king kapilan pa man.
22: Nung sakaling akalimbatawan yeng tiparan ing metung kareting kautusan na ning Dios a binie na king kapamilatan nang Moises,
23: ding kautusan manibat na kanitang minuna angga na king daratang a panaun,
24: nung e yu sasarian, kanita ing mabilug a balen miyain yang metung a toro at ain-a-binutil at ain-a-inuman bilang ain-a-durulukan, babie tula kanaku, ing Ginu , ing bau na niti, at metung a lalaking kambing bilang ain-a-kapamayaran-king-kasalanan.
25: Ing pari ya ing ganap king seremonia ning pangapatawaran ning kasalanan para king mabilug a balen, at mipatawaran la uling e ra sasarian at uling miyain lang ain-a-kapamayaran-king-kasalanan bilang ain-a-pamangan king Ginu .
26: Mipatawaran la kanita ring memalen na ning Israel at ding dayuan a makipamalen karela, uling kayabe la ngan king kasalanan a e sasarian.
27: Nung mikasala ya ing metung a tau king e na sasarian, sukat yang miyain metung a kambing a babai bilang ain-a-kapamayaran-king-kasalanan.
28: Ing pari ya ing miyain king ain para king mikasala king e na sasarian, at mipatawaran ya.
29: Metung ya mu ing kautusan a tukian para king mikasala king e na sasarian, Israelita ya man o ali ya.
30: Paten ya ing ninumang taung seria na ing pamikasala na, Israelita ya man o ali ya,
31: uling lepastangan ne ing Ginu . Ya ing bukud pepasari king sarili nang kamatayan.
32: Inyang atyu la king ilang ding memalen na ning Israel, atin lang ikit a taung maniutung king Aldo ning Sabbath.
33: Dela re iting tau kari Moises, Aaron, at king balen.
34: Kilung de pa uling e malino karela nung nanu ing daptan da keting tau.
35: Kanita ngana ning Ginu kang Moises, Sukat yang paten iting tau. Ilual ya king kampu at karin de basibasan batu ding memalen angga king mate ya.
36: Inya liwal de king kampu at besibas deng batu at mete ya, agpang king inutus na ning Ginu kang Moises.
37: Ngana ning Ginu kang Moises,
38: Magsalita ka karing memalen na ning Israel at iyutus mu karela ing mibili lang borlas karing gilid da ring karelang imalan at dinan da lang taling kule asul. Daptan da iti king kapilan pa man
39: ban deting borlas, neng akakit da la, e la mangalinguan karing Kautusan na ning Ginu at pamintuan da la at aliwa ing sarili dang kapagnasan.
40: Inya e yu la kalinguan ding kautusan ku at pamintuan yu la at maging banal kayu king arapan ku, ing Dios.
41: Aku ing Ginung kekayung Dios; aku ing milual kekayu king Ehipto ban aku ing maging Dios yu. Aku ing Ginung kekayung Dios.