1: Sindu nang Moises ing pamagsalita na karing sablang memalen ning Israel.
2: Ngana karela, Dinalan at aduang pulung banua na ku ngeni at e ku na agyung daptan itang sadia kung daraptan. Sinabi na kanaku ning Ginu king e ku ne malyaring dalakitan ing Jordan.
3: Ing manimuna king pamandalakit yu ya mismu ing Ginung kekayung Dios, at ya ing gumisan karing bansang dalanan yu ban asakup yu la ring gabun da. At i Josue ya ing maging manimuna yu, uling iti ing sinabi na ning Ginu .
4: Daptan na karela ning Ginu itang depat na kari Sihon at Og, ding ari da ring Amoreo, inyang pete na la at lesak ding bansa ra.
5: Sambutan yu la uli na ning Ginu at daptan yu karela itang mismung inutus kung daptan yu karela.
6: Magpakatatag kayu; siknangan yu ing lub yu. E kayu sukat mitatakutan karela, uling ing Ginung kekayung Dios ya ing manimuna kekayu. E na kayu paburen o lakuan.
7: Kaybat na nita, inaus neng Moises i Josue at king durungutan da ring sablang memalen ning Israel sinabi na, Magpakatatag ka; siknangan mu ing lub mu, uling ika ing manimuna kareting tau ban asakup ya ing gabun a pengaku na ning Ginu ban ibie karela at bandian.
8: Ing Ginu mismu ya ing manimuna at mantabe keka. E na ka paburen o lakuan. Inya e ka sukat mitatakutan o mimina lub.
9: Sinulat neng Moises iting Kautusan na ning Dios at binie ne karing Levitang pari, ding talapagdala king Kaban ning Kasunduan, at karing manimuna na ning Israel.
10: Nganang minie bilin karela, King kapupusan na ning balang kapitung banua, ing banua na ning pamamatawad karing maki utang, king Piesta da ring Dalungdung,
11: basan ye iting Kautusan king daramdaman da ring sablang memalen ning Israel a mitipun ban samba ketang lugal a pilinan na ning Ginung kekayung Dios.
12: Tipunan yu la ding lalaki at babai, ding anak at ding dayuan a mekipamalen kekayu ban damdaman de iting Kautusan, at ban mabiasa lang tumakut at gumalang king Ginung kekayung Dios at mamintung mitmung katapatan karing sablang utus ku.
13: Kanita ding anak da a e bitasang makibalu kaniti damdaman da la naman at mika takut la't kagalangan king Ginung kekayung Dios anggang bie ra king gabun a malapit yu nang sakupan kaybat yeng adalakitan ing Jordan.
14: Kaybat na nita, ngana ning Ginu kang Moises, Malapit na kang mate. Ausan me i Josue at ituki me king Tolda ban italaga ke king katungkulan na. Minta ya i Moises at i Josue king Tolda
15: at pepakit ya karela ing Ginu king kapamilatan na ning asias a biga a atyu arap ning Tolda.
16: Kanita ngana ning Ginu kang Moises, E magluat mate kang anti ding makatua mu. Potang mete na ka ding taung deti magumpisa lang magtaksil kanaku, samba la at sumuyu karing dios da ring lugal a pupuntalan da, gumulut la kanaku at labagan de ing kasunduan a gewa ku karela.
17: Kanita na mikalabkab ing mua ku karela. King aldong ita, tanggian ku la at lakuan. Mangamate la. Datang karela ing dakal a sakit at kaguluan. Kanita ra apagaralan king ing sablang kabiguan a miras karela bunga na ning aku, ing Dios, e ra na ku kayabe.
18: King aldong ita, paburen ku na la uli na ning e ustung depat da king kapamilatan na ning pamanyamba ra at pamaniuyu karing aliwang dios.
19: Inya isulat me iting kanta; ituru me karing memalen ning Israel, iyulit me karela ban ya ing maging peka saksi ku laban karela.
20: Idala ku na la king gabun a mataba at labis-labis king kabiayan, ing gabun a pengaku kung ibie karing makatua da. E la dumanup karin at manuknangan lang payapa, oneng samba la at sumuyu karing aliwang dios. Gulutan da ku at labagan de ing kasunduan.
21: Datang kanita karela ing dakal a sakit at kaguluan. Oneng iting kanta a e ra akalinguan ding karelang lahi, arapan na la anting peka saksi ku laban karela. Ngeni pa balu ku na ing isipan da agyang e la pa miras king gabun a pengaku kung ibie karela.
22: Inya king aldo mu ring ita, sinulat neng Moises iting kanta at tiru ne karing memalen na ning Israel.
23: Kaybat na nita, telaga ne ning Ginu i Josue, ing anak nang Nun, at ngana, Josue, magpakatatag ka; siknangan mu ing lub mu, uling ika ing manimuna karing memalen ning Israel king pamamunta ra king gabun a pengaku kung ibie karela. Mantabe ku keka.
24: Sinulat na lang Moises king libru ding kautusan na ning Dios manibat king mumuna angga king katataulian.
25: Kaybat, nganang minutus karing Levitang pari, ding talapagdala king Kaban ning Kasunduan ning Ginu ,
26: Kuanan ye iting libru ning Kautusan ning Dios at ibili ye lele na ning Kaban ning Kasunduan ning Ginung kekayung Dios ban maging peka saksi ya laban kekayu.
27: Balu ku king mapaglaban kayu at masias a buntuk. Mabie ku pa oneng sasalangsang na kayu king Ginu ; lalu kayung salangsang potang mete na ku.
28: Tipunan mu la ngan ding sablang makatua da ring kekayung tribu at ding pamuntuk ban isalita ku la karela deting kautusan. Ing banua at ing yatu ila ding peka saksi ku laban karela,
29: uling balu ku king potang mete na ku siguradung mangalinguan kayu at lisia kayu ketang dalan a tiru kung tuntunan yu. Datang ing kabiguan kekayu uling daptan yu itang e mayap king akakit na ning Ginu at mapilitan yang mimua kekayu.
30: Kaybat na nita, ginale neng Moises ing kanta king daramdaman da ring sablang mitipun a memalen ning Israel. Ngana