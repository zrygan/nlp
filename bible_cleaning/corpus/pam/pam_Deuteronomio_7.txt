1: Idala na kayu ning Ginung kekayung Dios king gabun a babie na kekayu ban bandian. Itabi na la ding tau da ring pitung bansang manuknangan karinding Hiteo, Girgaseo, Amoreo, Cananeo, Perezeo, Heveo, at Jebuseo. Mas dakal la at mayupaya kesa kekayu.
2: Gisanan yu la ngang paten deting tau potang ipailalam na na la kekayu ning Ginung kekayung Dios; e kayu papakit lunus karela at e kayu bitasang maki-ugnayan karela.
3: E kayu makiasawa karela at e yu la paintulutan makapakiasawa karela ding anak yu,
4: uling siguradu da lang agkatan kawani king Ginu ding anak yu at samba karing aliwang dios. Kabud milyari iti, mimua ya kekayu ing Ginu at agad na kayung gisanan a lahi.
5: Inya lasakan yu la ding altar da, balbalan yu la ding sagradu rang asias, idagsa ye ing rebultu na ning diosa rang i Asera, at silaban la ngan ding karelang idolo.
6: E yu kakalinguan king tau kayung pinili na ning Ginung kekayung Dios; pinili na kayu karing aliwang bansa ban maging bukud mung bandi na.
7: Pinili na kayu at pepakamalan e uling mas dakal kayu kesa karing aliwang tau; king kamatutuanan ikayu ing pekamalating bansa keti king yatu.
8: Oneng tune kaluguran na kayu ning Ginu at buri na ing tuparan na itang pangaku a binie na karing makatua yu. Inya linigtas na kayu at leko king pangayalipan yu king ari na ning Ehipto king kapamilatan na ning upaya na.
9: E yu sana kakalinguan king ing Ginung kekayung Dios ya ing bukud mung Dios at tapat ya. Tune neng tuparan ing pangaku na at parala na ing lugud nang e kukupas karing libu-libung lahi a malugud at mamintu karing utus na,
10: oneng anting ablas karela e ya mikakunung gisanan na lang paten detang masama.
11: Inya, sukat yu lang tuparan ding sablang utus na at ding tuntunan a sinabi ku ngeni kekayu.
12: Nung pakiramdaman yu la at pamintuan mitmung katapatan deting kautusan, ing Ginung kekayung Dios naman tuparan na itang pengaku na kekayu a sinabi na king kapamilatan da ring makatua yu, at ibie na kekayu ing lugud nang e kukupas.
13: Luguran na kayu, bendisyunan ampon parakalan king bilang at dakal kayu anak. Bendisyunan na la ding marangle yu ban dakal ing pupul yung trigu, ubas a gagawan alak ampon larung olibo. Parakalan na la ding sese yung baka at tupa. Daptan na ngan iti potang miras na kayu king gabun a pengaku nang ibie kekayu king kapamilatan da ring makatua yu.
14: Bendisyunan na kayung maygit karing aliwang tau. Ala metung man kekayu, lalaki o babai o sese yung animal ing maging baug.
15: Iligtas na kayu king nanumang kapanamdaman at alang dugpa kekayung mabayat a sakit a kalupa ning digpa king Ehipto. Dugpa ing sakit karing kalaban yu.
16: Gisanan yu la ngang paten ding sablang taung ipasakup na kekayu ning Ginung kekayung Dios. E yu la pakitanan lunus. E yu la sasamban ding kikilalanan dang dios uling maging silu lang dakap kekayu.
17: Nung isipan yung mas dakal la deting tau kesa kekayu, e yu la sambutan.
18: E kayu sukat mitatakutan karela. E yu sa kakalinguan itang depat na ning Ginung kekayung Dios king ari na ning Ehipto at king mabilug nang kayarian.
19: E yu la kakalinguan detang makapangilabut a pesti a peparala na at detang bage makapagmulala a depat na bayu na kayu liwal karin. Makanyan munaman ing daptan na ning Ginung kekayung Dios kareting taung katakutan yu.
20: E mu ita, parala yang putakti karela ing Ginung kekayung Dios angga king magisan la pati na detang mekasalikut.
21: Inya e kayu sukat mitatakutan karela, uling atyu libutad yu ing Ginung kekayung Dios, ing mayupaya at ing makapangilabut a Dios.
22: Tunggal ditak na lang itabi ning Ginung kekayung Dios deting tau. E yu la agad agisan; nung agad yu lang agisan dakal no man ding mabangis a animal at mibili kayu king panganib.
23: Oneng ipailalam na la kekayu ning Ginung kekayung Dios at mataranta la; e ra na balu ing daptan da angga na king magisan la.
24: Mipailalam la king upaya yu ding karelang ari; paten yu la at makalinguan la keti king yatu. Ala metung man a makasabat kekayu angga king agisan yu la ngan.
25: Silaban yu la ring dinukit dang larawan a kikilalanan dang dios. E yu pagimbutan ing karelang pilak o gintu; e yu kakuanan uling deti mengari lang silu at pota marakap kayu. Masusumami ya ing Ginung kekayung Dios king anti kaniting pamanyamba.
26: Ala kayung darala metung man kareting makasumaming idolo karing pibalebale yu; nung gawan yu ita, dugpa kekayu ing sumpa a mangaintulid karela. Sukat yu lang pikasaman at kasumamian, uling deti makasumpa la.