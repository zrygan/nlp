1: Nung makanyan ing kekang gagawan e ka mika pibandian. Nung salaula ka ketang ditak a atyu keka e magluat kagisanan ka.
2: Ing alak at ding babai makasira la king matinu rang isip ding lalaki. Ing lalaking pupunta karing babaing magtinda king katawan da maging ala yang marine uling e ne maningat.
3: At iti ya ing makapasari king kasiran na; kanan de ring ulad ing katawan na.
4: Ing agad magtiwala king tau mangabaldugan ing kakuyaran na ning kaisipan, at ing kekang sarili ya ing mismung kekang panasakitan neng darapat kang kasalanan.
5: Datang ing kayatulan king tutula king e mayap.
6: E ka mangalat indredus ban milaut ka king kapahamakan.
7: E mu na lilipat kaninu man itang kekang dimdam, at e ka miyabe king nanumang kaguluan.
8: E mu na paniabian king kakaluguran o king kalaban, subali mu nung kailangan ing magsalita ban e ka mikasala.
9: Ing ninumang makaramdam keka milako ya tiwala keka at e lumuat pikasaman na ka.
10: Atin kang abalitan a indredos? Sarilinan mu nia mu. E ka tatakut; e na ka apamakbungan.
11: Anti ya king babaing manganak ing taung mangmang a misasalikut lihim.
12: Anti ya king paslung tinusuk king puad na ing lihim a atyu king pusu na.
13: Pakisabian meng tapatan ing kekang kakaluguran, nung dinapat ya ping kasalanan. Marahil iti e tutu, at nung katutuan naman e na na ulitan.
14: Pakisabian meng tapatan ing kasiping mung bale tungkul king abalitan mung sinabi na, pota e na sinabi ita. Nung sinabi na pin, e na na ulitan.
15: Pakisabian meng tapatan ing kekang kakaluguran king ababalitan mu tungkul king pangatau na, magkang ita pamanyira da reng tau. E ka agad maniwala keng balabalita.
16: Neng misan asasabi na ning tau ing e na sukat sabian. Ninu wari ing e mikakasala king pamagsalita na?
17: Pakisabian me pang tapatan ing kekang kasiping bale bayu me kamuan. Kaybat na nita, ing Kautusan ning Kakataskatasan ya na ing bala.
20: Ing takut at kagalangan king Ginu ya ing kabilugan a Kabiasnan. Ing ganap a Kabiasnan ya ing pamanupad king Kautusan.
22: E Kabiasnan ing beluan king e mayap. E mayap ing tukian ing turu da ring palpikasala.
23: Ating kabiasnan a magagamit king e ustu, at ating mangmang uli na ning ala lang beluan.
24: Mas mayap ing atin kang takut king Dios at alang balu kesa king biasa ka oneng lalabagan mu ne man ing Kautusan.
25: Ating taung gagamit king beluan da king e makatuliran, at ating manabusu ban apakilala ra ing matulid.
26: Atin munamang taung magkunwaring makaduku at papakit malungkut, oneng kilub dang pusu buri da ing maglinlang.
27: Tatakpan ne ing lupa na at magkunwaring maklak ya, oneng potang alang manakit samantalanan na ka.
28: At nung e ya mika oportunidad daptan na mu rin king aliwang panaun.
29: Akilala me ing tau king lupa na at abalu meng agad ing biasa kabud akatagpu me.
30: Akit mu ing ugali na king kapamilatan na ning piblas na, neng mayli ya at neng lalakad ya.