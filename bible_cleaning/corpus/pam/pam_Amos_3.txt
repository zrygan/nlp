1: Makiramdam kayu, O memalen ning Israel, kaniting mensahi na ning Ginu a selita na tungkul kekayu, ikayung sablang bansang tinaid nang leko Ehipto.
2: Ngana, Ikayu mung bukud ing pinili ku karing sablang bansa keti king yatu at pigmalasakitan. At iti pasari king beyatan na ning kekayung kasalanan, at iti ing sangkan ban sukat da kayung parusan karing kekayung kasalanan!
3: Maglakbe la waring miyabe ding adua katau nung e ra pa mu pikasunduan?
4: Galeung ya wari ing leon king kagubatan nung ala yang ikit a apangan na?
: Galeung ya wari ing anak a leon king kueba na nung ala yang arakap?
5: Tuklu ya wari ing ayup king bitag nung ing bitag ala yang apan?
: Mibugnus ya wari ing bitag nung alang tinagkil kanite?
6: E la wari mitakutan ding tau neng tutiup ya ing trumpeta na ning labanan?
: Atin waring sakuna a mapalyari king siudad nung e na peparala ning Ginu ?
7: Kapilan man e ya darapat nanuman ing Ginung Dios a e no mo sa pepabaluan king planu na ding propetang talasuyu na.
8: Ninu mo ing e mitakutan neng gagaleung ya ing leon?
: Potang magsalita ya ing Ginung Dios , ninu mo ing makapibatang e ne sabian ing mensahi na?
9: Ipabalu mu iti karing manuknangan karing palasyu na ning Asdod at Ehipto: Mitipun kayu karing bunduk-bundukan ning Samaria, at lawan yu ing maragul a kaguluan at ding krimen a mangapalyari karin.
10: Ngana ning Ginu , Kakatmuan da la ring taung deti ding bale rang mangaragul karing pibandian a penako ra at kinua king pilit. E ra bitasang balu nung nanu ing kabaldugan na ning pamaging tapat.
11: Uli na niti, kubkuban ne ning kalaban ing karelang bansa; lasakan na la ding karelang kuta at luban na lang panakawanan ding mangaragul dang bale.
12: Ngana ning Ginu , Nung makananung ing metung a pastul ala yang asasagip nune mu ding aduang bitis o kaya metung a balugbug ning tupang piglapak ning leon, makanyan munaman ing malyari karing taung manuknangan king Samaria; mapilan la mu ding mitagan a ngeni taung kera-kera karing malambut a luklukan.
13: Makiramdam na kayu ngeni at dinan yu lang babala ding lahi nang Jacob, nganang sasabi ning Ginung Dios a Mayupaya.
14: King aldo parusan ku la ding memalen na ning Israel uli na ning dakal dang kasalanan, lasakan ku la ding altar na ning Betel. Makutud la ding suluk na ning balang altar at mibagsak la king gabun.
15: Lasakan ku la ding tuknangan da neng panaun na ning dimla at ding bale tuknangan da neng kaleldo. Mibagsak la at malasak ding bale mipalamutian karing garing, at malaso la at malasak munaman ding bale maragul.