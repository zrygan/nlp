1: Ing maulang dili karing mikakapatad a anak nang Onias ya i Simon, ing matas dili katungkulan karing pari. Linarin ne ing Templo kanitang kapanaunan na.
2: Ya munaman ing mibili karing matibe pitalakaran na ning matas a dobling pader, at ning matas a pader ning paligid ning Templo.
3: King kapanaunan na nia naman kilkul ing pititipunan danum a kasing dagul na ning tangking tangsu.
4: Ginawa yang paralan ban iligtas na la ding kabalen na king panganib ning kasiran, inya pepagawa na lang matibe ding pader ning siudad ban e la makalusub ding kalaban.
5: Kasanting nang lalaki inyang linual ya king Kabanal-banalan a Lugal.
6: Mengari ya king batuin ning daratang a abak a saslag libutad ding biga; anti ya king mabilug a bulan.
7: Mengari ya king aldo a saslag king Templo ning Kakataskatasan; anti ya king pinanari a saslag karing masalang biga.
8: Mengari ya karing sampagang rosas king kapanaunan da; anti ya karing sampagang liryu lele ning batis; anti ya karing tanaman a sedro ning Lebanon neng kaleldo.
9: Mengari ya king maduduluk a insenso; anti ya king kopa a megawa king purung gintu, at mipalamutian karing miyayaliwang iyas.
10: Mengari ya king mabungang tanaman a olibo; anti ya king tanaman a sipres a miraras karing biga.
11: Neng susulud ne ing masanting nang imalan, ing imalan nang pari, at kaybat munta king banal a altar, maging malagu yang akakit ing patyu ning Templo.
12: Potang iduang da ring pari kang Simon itang mepirasung dake ain-sakripisyu kabang makatalakad ya lele ning altar at makapaligid karing kalupa nang pari, anti ya king tanaman a sedrong malagu ning Lebanon a makapadurut karing tanaman a palma.
13: Ila deti ring lahi nang Aaron; susulud da ing banal dang imalan, makatalakad la arap ning kapulungan ding memalen ning Israel, tatalnan da la ring regalu para king Ginu.
14: Inyang ayari na ing kasuyuan na king altar at ayayus ing ain-sakripisyu para king Kakataskatasan, ing Mayupaya,
15: kinua ne ing kopa at tigtug na ing mabanglung alak king bitis ning altar bilang ain king Kakataskatasan, ing Ari ning meto sikluban.
16: Kanita kinulisak la ding pari at tiniupan ding trumpetang megawa king purung pilak; pepasari da ing masikan a inge ban damdaman na la ning Kakataskatasan.
17: Agad lang siniklaud at migdukung buntuk ding tau ban samban de ing karelang Ginung Mayupaya, ing Kakataskatasan.
18: Kanita migkanta lang kapurian ding talapagkanta at kakabling ing malagu rang pamagkanta.
19: E la tinuknang manalangin ding tau king malunusan a Ginung Kakataskatasan angga king meyari ing kasuyuan pamanyamba.
20: Kanita kinuldas ya king altar i Simon at tinas na la ding gamat na king kapulungan ding memalen ning Israel ban ibie ing bendisyun ning Ginu.
21: Pasibayu lang dinuku ding tau king pamanyamba ban tanggapan ing bendisyun ning Kakataskatasan.
22: At ngeni, purian ye ing Dios ning meto sikluban a darapat makapagmulalang bage nu mang lugal. Ya ing meningat kekatamu manibat na kanitang kabait tamu, at makiutus kekatamu king mitmung lunus.
23: Mananu na sanang dinan na katamung tula at paintulut nang mika kapayapan king Israel king kapilan pa man.
24: Mananu na sanang isundu nang babie ing lunus na kekatamu at iligtas na katamu king oras ning pamangailangan tamu.
25: Ating aduang uring tau da ring bansa a tune kung kasaman, at e ya man karampatan mayaus bansa ing katlu.
26: Ila deti: ding Edomita, ding Filisteo, at ding mangmang a manuknangan king Sikem.
27: Aku, i Jesus a anak nang Sirac at apu nang Eleazar at tau Jerusalem, sinulat ku ngan keting libru ing sabla kung kabiasnan at beluan, agpang king tinggap kung kabiasnan.
28: Mapalad ya ing taung babie pansin kareting aral, at mipabiasnan ya.
29: Nung tuparan na la deti, ayarapan na ing nanuman uling aslagan ne ning Ginu king sala na ing daralanan na.