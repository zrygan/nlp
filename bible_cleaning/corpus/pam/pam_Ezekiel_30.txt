1: Pasibayu yang migsalita kanaku ing Ginu .
2: Ngana, Anak ning tau, aku ing Ginung Dios , manula ka at sabian mu ing kanakung sasabian. King masikan a siwala sabian mu la deting amanu
: Ing makatakut a aldo daratang ya!
3: Malapit ne iting aldo, ing aldo nung kapilan ing Ginu dapat ya.
: Metung yang aldo malulam, at mitmung kaligaligan para karing bansa.
4: Mika gera king Ehipto,
: at maragul a kaguluan king Etiopia.
: Dakal lang mate king Ehipto;
: masamantala ya ing bansa
: at malakuan yang mesalanta.
5: Paten na la naman ning gerang ita ding upahan a sundalus ibat Etiopia, Libya, Lydia, Arabia, Kub, at pati na detang mismung kanakung memalen.
6: Sasabian na ning Ginu , Manibat king Migdol king norti angga king Aswan king mauli, mate la ding sablang magdipensa ning Ehipto king labanan. Mate la ding pagmaragul nang sundalus ning Ehipto. Aku, ing Ginung Dios , ing migsalita.
7: Maging pekamalungkut yang bansa keti king yatu, at lubus lang malasak ding siudad na.
8: Potang silaban ku ne ing Ehipto at potang mete na la ding sabla nang magdipensa akilala ra kanita king aku ing Ginu .
9: Potang datang ne ing aldong ita at potang ing Ehipto melasak ne, itubud ku la ding talapagbalita a makasake karing barku ban alisuasan da la pilubluban ding alang kabalu-balung memalen na ning Etiopia at mitakutan la. Daratang ne ing aldong ita!
10: Iti ing sasabian na ning Ginung Dios , Gamitan ke ing Aring Nebucadenesar ning Babilonia ban wakasan na ing pibandian ning Ehipto.
11: Datang ya ampon ding alang lunus nang sundalus ban lasakan de ing bansa. Lusuban de ing Ehipto karing espada ra at mangatmu yang mete ing bansa.
12: Palangian ke ing Ilug ning Nilo at ibili ke ing Ehipto king lalam dang upaya ding e mayap a tau. Samantalanan de ring dayuan ing mabilug a bansa. Aku, ing Ginu , ing migsalita.
13: Iti ing sasabian na ning Ginung Dios , Siran ku la ding idolo at ding e tutung dios ning Memfis. Ala nang sumakup pa king Ehipto; pamatakutan ku la ngan ding tau karin.
14: Gawan keng disyerto ing dake nang mauli ning Ehipto at silaban ke ing siudad ning Zoan king dane norti. Parusan ke ing kabiserang siudad ning Tebes.
15: Ipatakman ku ing kakung mua king siudad ning Pelusium, ing maragul nang diling kuta ning Ehipto. Siran ku ing pibandian na ning Tebes.
16: Silaban ke ing Ehipto at mibili ya ing Pelusium king kasakitan. Matibag la ding pader na ning Tebes at datangan ne ning albug ing siudad.
17: Mate la king gera ding kayanakan nang lalaki ning Heliopolis at Bubastis, at mabihag la ding aliwa namang tau.
18: Datang ing dalumdum king Tapanhes potang siran ku ing kayupayan na ning Ehipto, at angganan ku na ing sikanan a pagmaragul da ring memalen na. Takpan ne ning lulam ing Ehipto at mabihag la ding memalen da ring sablang siudad na.
19: Potang parusan ke ing Ehipto king anti kaniting paralan, akilala ra kanita king aku ing Ginu .
20: King kapitung aldo na ning mumunang bulan ning kalabing metung a banua ning kekaming pangayugse, migsalita ya kanaku ing Ginu .
21: Ngana, Anak ning tau, pikli ku ne gamat ing ari na ning Ehipto. Ala metung mang menulu o sinikasu ban kumayap ya ampon sikan at pasibayung makatalan espada.
22: Inya ngeni, aku, ing Ginung Dios , sasabian ku: Aku ing kalaban na ning ari ning Ehipto. Parehu ku lang paklian ding adua nang gamat, itang masalese at itang mepakli na, ban e ne makatalan pang espada.
23: Ikalat ku la ding tau Ehipto king mabilug a yatu.
24: Kanita ku la gawan mayupaya ding gamat na ning ari ning Babilonia at ibili ke ing espada ku king gamat na. Oneng paklian ku la ding gamat na ning ari ning Ehipto at saingsing ya at mate king akakit da ring kalaban na.
25: Wa, painan ke ing ari na ning Ehipto at pasiknangan ku ne man ing ari na ning Babilonia. Potang ibie ku ne ing espada ku at potang iwasiwas ne tulid na ning Ehipto, kanita na akilala ning metung at metung king aku ing Ginu .
26: Ikalat ku la ding tau Ehipto king mabilug a yatu. Kanita ra akilala king aku ing Ginu .