1: Mekibat ya i Job king Ginu . Ngana
2: Balu ku, Ginu , ing agawa mu ing heganagana,
: at alang makasagka king nanumang kekang tangka.
3: Kitang mu nung ba't masikan ku lub mangutang king kekang kabiasnan
: samantalang metung ku mung taung ala namang beluan.
: Migsalita ku karing bage a e ku aintindian,
: karing bage tutung pagmumulalan a e ku aintindian.
4: Sinabi mu ing makiramdam ku kabang magsalita ka,
: at pakikuanan kung apakibatan ku la ding kekang kutang.
5: Kanitang minuna ing balu ku mu keka ya ing dimdam ku karing aliwa,
: oneng ngeni ikit da ka ding sarili kung mata.
6: Inya tutu kung pagmarinayan ing heganagana kung sinabi,
: at sisisian ku king alikabuk at abu.
7: Ngana ning Ginu kang Elipaz kayari nang migsalita kang Job, Mua ku keka at karing adua mung kakaluguran, uling e kayu migsalita king katutuan tungkul kanaku antimo ing gewa ning talasuyu kung i Job.
8: Ngeni, magdala kayung pitung baka at pitung tupang lalaki kang Job, at iyain yu lang ain-sakripisyu para karing sarili yu. Ipanalangin na kayung Job at tanggapan ku ing panalangin na at e ku gawan kekayu itang mangaintulid kekayu. E kayu migsalita king katutuan tungkul kanaku a antimo ing gewa nang Job.
9: Gewa da ri Elipaz, Bildad, at Zofar ing sinabi na karela ning Ginu at pekiramdaman ning Ginu ing panalangin nang Job.
10: Kaybat na lang penalangin Job ding atlu nang kakaluguran, gewa neng pasibayung mabandi ning Ginu . Dininan neng dobli king sadia nang bandi.
11: Dinalo de ring kapatad nang lalaki at babai at ding sadia nang kakaluguran, at migpiesta lang kayabe na king pibalebale na. Pisiag da ing pamakirame ra kang Job at inaru de karing kasakitan a pepagpa na ning Ginu . Minie yang ditak a salapi at gintung singsing ing balang metung karela.
12: Binendisyunan ne ning Dios ing tauling dake ning bie nang Job maygit king minuna. Meging bandi na la ding labing apat a libung tupa, anam a libung kamelyu, libung kaparis a baka, at libung gaindung asno.
13: Atin yang pitung anak a lalaki at atlung anak a babai.
14: Inaus neng Jemimah ing pangane karing babai, ing kadua Keziah, at ing bungsu Keren Hapuch.
15: Ala nang babai pa king mabilug a yatu a kasing lagu da ring anak nang Job. Kalupa da ring anak nang lalaki, pepamanan na la ding babai.
16: Mebie yang dinalan apat apulung banua i Job, at ikit na la ding apu na, ding apu na king tud, at ding apu na king talampakan.
17: Tutu neng matua i Job inyang mate ya.