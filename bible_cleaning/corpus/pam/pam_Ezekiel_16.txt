1: Pasibayu yang migsalita kanaku ing Ginu .
2: Ngana, Anak ning tau, ipakilala mu king Jerusalem ing makasumaming bage depat na.
3: Sabian mu king Jerusalem nung nanu ing sasabian na ning Ginung Dios
: Mibait ka king bansa ning Canaan. Metung yang Amoreo i tata mu at Hetea ya i ima mu.
4: Kanitang mibait ka, ala mang memutut king kekang pusad o menos o menguskus asin o memalut keka king lampin.
5: Ala metung mang melunus keka ban daptan na mo sa keka ing isanu pa man kareti. Kanitang mibait ka, ala metung mang makiburi keka. Miyugse ka king malualas a marangle.
6: Kanita na ku man linabas at ikit da kang kaso-kaso king sarili mung daya. Makabalut kang daya at e ku apibata ing e ra ka iligtas.
7: Peparagul da kang anti ing metung a malabung a tanaman. Meragul ka at mesikan ampon mitas at meging metung kang dalaga. Masanting ya ubug ing salu mu at makaba ka buak, oneng lubas ka.
8: Inyang pasibayu kung linabas karin, apansingan ku king dinatang na ing oras a sukat na kang malsinta. Binalut ke king kanakung imalan ing lubas mung katawan at pengaku kung luguran da ka. Pekasalan da ka at meging kanaku ka. Ngana ning Ginung Dios .
9: Kaybat na nita, kinangwa kung danum at inos ku ing dayang atyu keka. Kiskusan kung larung olibo ing balat mu.
10: Pepaimalanan da ka king imalan a binurdahan. Dininan da kang sapatus a megawa king masanting a balat, at dininan aptas king buntuk a megawa king mapinung linen, at metung a balabal a megawa king seda.
11: Pepasuluran da kang pulseras at kwintas.
12: Dininan da kang singsing king arung at tingga ding balugbug mu at malagung korona king buntuk mu.
13: Pelamutian da ka karing gintu ampon pilak at parating misulud imalan a linen at sedang binurdahan. Mengan ka king tinape a megawa king masanting diling arina, at atin kang pulut-panilan ampon larung olibo ban pagkabiayan mu. Alang kalupa ing leguan mu at meging metung kang reyna.
14: Mibantug ka karing sablang bansa uli na ning ganap mung leguan uling aku ing pepalagu keka. Iti ya ing sasabian na ning Ginung Dios .
15: Oneng gewa mung puhunan ing leguan mu at kabantugan ban matudtud ka king siping na ning ninumang lalaking lalapit keka.
16: Ginamit mu ing mapilan king bestida mu ban palamutian la ding lugal mung pisasamban. At anting metung a babaing magtinda king katawan na binie mu ing kekang sarili king ninumang lalaki.
17: Kinua mu la ding alahas a pilak at gintu a binie ku keka at ginamit mu la ban gawang larawan da ring lalaki at mekipangatawan ka karela.
18: Kinua mu la ding bestidang binurdahan a binie ku at pepasulud mu la karing larawan, at inain mu karela ing larung olibo ampon insenso a binie ku keka.
19: Dininan da kang pamangan, ing masanting diling arina, larung olibo, at pulut-panilan, oneng inain mu iti bilang ain-sakripisyu ban tumula la ding idolo. Iti ya ing sasabian na ning Ginung Dios .
20: Kaybat na nita, kinua mu la pa ding anak tang lalaki at babai, at binie mu la bilang ain-sakripisyu karing larawan a balamu mo e pa sapat ing kekang kataksilan.
21: Kailangan pa wari ing kuanan mu la pati na ding anak ku at isakripisyu mu la karing larawan?
22: King panaun na ning bie mung makasumami bilang babaing magtinda king katawan mu, e mu man aganaka ing bie mu inyang malati ka pa, inyang lubas ka at kaso-kaso king sarili mung daya.
23: Ngana ning Ginung Dios , Makasumpa ka! Makasumpa ka! Depat mu ngan ing sablang e mayap a ita at kaybat
24: mitalakad kang pisasamban para karing idolo king lele na ning balang dalan, at dinapat kang pamagtinda king katawan mu.
25: Keladkad mu ing leguan mu king burak. Binie mu ing sarili mu king bala na mung lalaking lalapit keka at aldo-aldo lakuas kang meging e mayap a babai.
26: Peintulutan mu la ding tau Ehipto, ding kasiping mung bale a mahilig king pamitan na ning laman ban sumiping la keka, at ginamit mu ing pamagtinda mung katawan ban pamuan mu ku.
27: Ngeni inatiat ku ne ing gamat ku ban parusan da ka at ilako ing dake mu king pagkabiayan. Binie da na ka karing gamat da ring Filisteo a masama keka at masusumami king marinat mung pamaniaptan.
28: Uling e ka lubus mipaldan karing aliwa, tekikian mu la pati na ding tau Asiria. Pepagamit ka naman karela, oneng e ka pa mipaldan.
29: Pepagamit ka naman karing tau Babilonia, ing bansa da ring negosianti, oneng e ka naman lubus mipaldan karela.
30: Iti ya ing sasabian na ning Ginung Dios Depat mu ngan iti anting metung a babaing alang marine a magtinda king katawan mu.
31: Menalakad kang pisasamban para karing idolo karing balang dalan at dinapat kang pamagtinda king katawan. Oneng e na na ka man kalupa ning karaniwan a babaing magtinda king katawan na a mangailangan salapi.
32: Mengari ka king babaing makipangatawan karing e na kakilala lugal king ing asawa na ya ing luguran na.
33: Babayaranan ya ing babaing magtinda king katawan na, oneng ika, ika pang mamayad karing kalaguyo mu at susuhulan mo pang datang ibat karing miyayaliwang lugal ban sumiping la keka.
34: Pambihira ka karing babaing magtindang katawan! Ala metung man a memilit keka ban mipakanyan ka. Aliwa ika ing beyaranan, nune ika pa ing memayad karela! Wa, makayaliwa ka pin!
35: Inya ngeni, Jerusalem a mengari king babaing magtinda king katawan na, pakiramdaman mu ing sasabian na ning Ginu !
36: Iti ya ing sasabian na ning Ginung Dios Likas mu ing imalan mu at anti ing babaing magtinda king katawan na, binie mu ing sarili mu karing kekang kalaguyo at karing sabla mung makasumaming idolo, at pete mu la ding anak mu bilang ain-sakripisyu karing idolo.
37: Uli na niti, tipunan ku lang makapamisan ding sadiang kelaguyo mu, detang aburi mu at pati na detang kesaman mu. Idala ku la keka at ibili ku lang makapadurut keka, at kaybat ilako ku ing imalan mu at paburen kung lawan da ing kalubasan mu.
38: Atulan da ka uli na ning depat mung pamakipangatawan at pamakamate. At uli na ning mua at kasbu ku parusan da kang kamatayan.
39: Ibili da ka lalam dang upaya at lasakan da la ring lugal nung nukarin mu daraptan ing pamagtinda mung katawan at pamanyambang idolo. Kuanan da ing imalan mu at ding alahas mu at lakuan da kang lubas.
40: Managkat lang tau ban basibasan da kang batu at panadtaran malati karing espada ra.
41: Silaban da la ring bale mu at paburen da la ring babai a akit da ing pangaparusan mu. Pututan ku na ing pamagtinda mung katawan at ing pamamie mung regalu karing kalaguyo mu.
42: Miyangganan na kanita ing mua ku at mipaindatun na ku. E na ku pasibayung mimua at mangalalu pa.
43: Akalinguan mu na nung makananu da kang sinese kanitang malati ka at kaybat pepamua mu ku king kapamilatan na ning sablang e mayap a depat mu. Uli na niti, singilan da ka. Dinapat na kang miyayaliwang makasumaming bage, obat digdag mu pa ing pamakipaglalaki? Ing Ginung Dios ya ing migsalita.
44: Ngana ning Ginu , Jerusalem, gamitan de ring tau tungkul keka iting kasebian, Nung nanu ya ing ima, makanyan ya naman ing anak a babai.
45: Tune na ka ping anak ima mu! Pindirian neng ima mu ing asawa na at ding anak na. Mengari ka karing kapatad mung babai a pikasaman da ring asawa da at ding anak da. Ika at ding kapatad mung siudad atin kayung imang Hetea at tatang a Amoreo.
46: Ing atsi mu, at ding baryu na, ya ing Samaria ning norti. Ing wali mung babai, at ding baryu na, ya ing Sodoma ning mauli.
47: Mekagyu wari keka ing tukian mu ing bakas da at pakiapusan ing karelang makasumaming ugali? Ali, king ditak mung panaun meging mas lalu yang e mayap kesa karela.
48: Kabang aku ing mabie Dios, nganang sasabi ning Ginung Dios , ing wali mung Sodoma at ding baryu na kapilan man e ra depat ing e mayap a depat mu at ding baryu mu.
49: Migmaragul ya at ding anak na uling dakal la pagkabie, at mibiebie la king kapayapan ampon katahimikan. Mu pin, e ra la seupan ding pakakalulu at ding atyu king pamangailangan.
50: Migmaragul la at meging masias a buntuk, at depat da la ring bage pikakasaman ku. Inya lesak ku la, antimo ing balu mu na.
51: E ya man kinapitna ing Samaria king depat mung pamikasala. Mas menugali kang makasumami. Mayakit lang alang kasalanan ding kapatad mu nung ipakilupa la king kekang depat a makasumami.
52: Ngeni pagdusan mu ing kekang sariling kamarinayan. Lalu lang mabayat ding kekang kasalanan kesa karing kasalanan da ring kekang kapatad angga king lalto lang balamu ala nang kasalanan, nung itulad la keka. Ngeni mangalare ka at pagdusan mu ing kamarinayan mu, uling pepakit mu lang balamu mayap ding kapatad mu.
53: Ngana ning Ginu king Jerusalem, Gawan keng pasibayung manawa ing Sodoma at ding baryu na, at ing Samaria ampon ding baryu na. Wa, gawan da ka namang pasibayung manawa.
54: Dumine ka king sarili mu at king kamarinayan mu mayakit king ding kapatad mu mas masanting la kabilian kesa keka.
55: Minawa lang pasibayu at ika man ampon ding baryu mu mibalik kayu king sadia yung kanawan.
56: E me wari pigsisti ing Sodoma kanitang aldo a ika atin kang pagmaragul,
57: at bayu mibulalag ing e mayap a depat mo? Ngeni kalupa na ka naman; metung a pagsisti da ring tau Edom, ding tau Filistia, at ding aliwang kasiping mung bansa a masama keka.
58: Sukat kang magdusa king manong at makasumaming bage depat mu. Ing Ginu ya ing migsalita.
59: Ngana ning Ginung Dios , Daptan ku itang mangaintulid keka uling e mu la tiparan ding pangaku mu at lebagan me ing kasunduan.
60: Oneng kilalanan ke ing kasunduan a gewa ku keka inyang kayanakan ka, at kayabe mu gawa kung kasunduan a manatili kapilan man.
61: Aganaka mu kanita nung makananu kang menugali at pikarine mu iti potang akua meng pasibayu i atsi mu at ing wali mung babai. Paburen ku lang maging antimong anak mung babai, agyang iti e kayabe king kasunduan ku keka.
62: Ibayu ke ing kasunduan ku keka at akikala mu kanita king aku ing Ginu .
63: Patawaran ku ing sablang kasalanan a depat mu, oneng e mu la kalinguan deti at king dine mu e me man akuang ibuklat ing asbuk mu. Ing Ginung Dios ya ing migsalita.