1: Ngana ning Ginu , Kulisak kang masikan anggang binit mu! Sabian mu karing memalen kung Israelita ing kasalanan da!
2: Sasamban da ku aldo-aldo at sasabian da king matula da lang buring abalu ding tuntunan ku at pamintuan ding kanakung kautusan. Aduan da ing dinan ku lang kautusan a makatuliran at matutula lang sasamba kanaku.
3: Ngarang mengutang ding tau, Baket kailangan pa ing mag-ayunu tamu, nung e na katamu mu rin pansin ning Ginu ? Baket kailangan pa ing pairanup tamu, nung e na katamu mu rin papansinan?
: Nganang mekibat karela ning Ginu , King kamatutuanan kabang mag-ayunu kayu, iyagnan yu naman ing pamanintun yu king sarili yung kapakanan at gigipitan yu la ding magobra yu.
4: Mumuli mu ing pamag-ayunu yu king pamipatepate at tumbukan. E ku pakiramdaman ing panalangin yu nung makanyan mu ing pamag-ayunu yu.
5: Pasakitan yu ing sarili yu neng mag-ayunu kayu; duruku yu la ding buntuk yu anti ing bulung ning tanaman, at miladlad kayung langgotsi ampon mibibiling abu ban pipagkeran yu. Iti ya wari ing ausan yung pamag-ayuno? Isipan yu mo galang king tutula ku king dapat yung yan?
6: Oyni ing pamag-ayunung buri ku: Ilako yu la ding tanikala na ning pamanggipit, ipatupad ing hustisia, at gawan malaya ding magigipit.
7: Dinan yu la king pamangan yu ding danupan at ibuklat ding pibalebale yu para karing pakakalulung alang tuknangan. Dinan yu lang imalan ding lubas at e yu la tatanggian saupan ding kamaganak yu.
8: Kanita sunlag ya kekayu ing lupa ku anti ing aldo neng abak at agad lang kumayap ding sugat yu. Manatili kung atyu kekayu ban iligtas da kayu; ing panga-atyu ku kekayu ya ing mingat king sablang aldo ning bie yu.
9: Pakibatan da kayu potang manalangin kayu kanaku. Makibat ku potang maus kayu.
: Nung tuknang na kayung manggipit, manabusu, at magsalitang e mayap,
10: nung munie kayung pamangan karing danupan at saupan ding atyu king pamangailangan, kanita ing dalumdum a makapadurut kekayu miyalilan king sala na ning kaugtuan aldo.
11: At manatili kung matnube kekayu at katmuan da kayu king sablang mayap a bage. Pasiknangan da kayu at dinan mayap a pamikakatawan. Mangari kayu karing tanaman king mulahan a parating madidilig at anting batis a e kakati.
12: Larinan da ring memalen yu ing mesira king minunang panaun; italakad da lang pasibayu karing matuang pundasyun na ning siudad. Maging pikabaluan kayu anting taung miglarin karing pader at karing mesirang tuknangan.
13: Ngana ning Ginu , Nung kilalanan yeng banal ing Aldo ning Sabbath at nung tuknangan yung panintunan ing sarili yung kapakanan king aldong iti; nung pakamalan ye ing kanakung banal a aldo at nung galangan ye king kapamilatan na ning e yu pamaglakbe, pamagobra o king pamakipagkwentung alang kapupuntalan,
14: kanita manakit kayung tula a bunga na ning kekayung pamaniuyu kanaku. Gawan da kayung taung kalang-alangnan king mabilug a yatu; maging tula ye ing bansa a binie ku king makatua yung i Jacob. Aku, ing Ginu , ing migsalita.