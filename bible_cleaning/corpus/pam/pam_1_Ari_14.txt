1: King panaun a ita, mesakit ya i Abiya, ing anak nang lalaking Jeroboam.
2: Nganang sinabi king asawa na, Magsadia ka at magbalatkayu ka ban alang metung man a makakilalang ika ing asawa ku. Munta ka king Silo ban pakikitan me karin i Ahiya, ing propetang sinabi kanakung aku ing maging ari na ning Israel.
3: Pagdala meng apulung tinape at mapilan a bibingka, at metung a garapung pulut-panilan. Kutnan me at sabian na keka nung nanu ing mapalyari king anak ta.
4: Tiparan na ning asawa nang Jeroboam itang pagawa na, at kaybat minta ya king Silo ban pakikitan ne i Ahiya king bale na karin. E ne manakit i Ahiya; mapula la ring mata na uli na ning matua ne.
5: Sinabi na ning Ginu kang Ahiya king daratang ya ing asawa nang Jeroboam ban mangutang nung nanu ing mapalyari king anak nang masakit. At sinabi na naman ning Ginu nung nanu ing sukat nang ipakibat Ahiya.
: Inyang datang ne ing asawa nang Jeroboam, migkunwari yang aliwa yang babai.
6: Inyang daramdaman na neng daratang, nganang Ahiya, Malaus ka, asawa nang Jeroboam! Obat magkunwari ka pang e na asawang Jeroboam? Ating e mayap a balita para keka.
7: Muli na ka, at sabian mu kang Jeroboam ing anti kaniti: Ing Ginu , ing Dios ning Israel, pasabi na keka: Pinili da ka karing dakal a tau at gewang pamuntuk da ring memalen kung Israel.
8: Leko ke karing lahi nang David ing kayarian at kaybat binie ke keka. Oneng e ka meging anti i David a talasuyu ku. Meging tapat ya at mapamintu kanaku; depat na ita mung katanggap-tanggap kanaku.
9: Mas maragul ing kasalanan a depat mu kesa karetang minuna keka. Ginawa kang aliwang dios at dakal a larawan. Inya sikuil mu ku at pepamua mu ku.
10: Inya pagpa kung kasiran king kekang kayarian at paten ding sablang lalaking lahi mu, anak la man o matua. Silaban keng anting basura ing pamilya mu angga king magisan ya at alang mitagan metung man.
11: Asu la ring mangan king ninumang mate king siudad a ating pamilya mu, at ayup no man ding mangan karing mangamate karing marangle. Aku, ing Ginu , ing migsalita.
12: Ngana pang Ahiya, Inya muli na ka bale mu uling mate ya ing anak mu kalub mu king siudad.
13: Pigkalungkutan de ngan ding sablang memalen ning Israel at kaybat ikutkut de. Ya mung bukud ing miembru na ning pamilya nang Jeroboam a mikutkut uling ya mu ing katanggap-tanggap king Ginu , ing Dios ning Israel.
14: Dinan neng metung a ari ning Dios ing Israel ban wakasan ne ing lahi nang Jeroboam.
15: Parusan ne ning Ginu ing Israel, at mangari ya king timbu a sapul-sapulan na ning danum. Bagutan na la ding memalen king gabun a binie na karing makatua da, at isalbag lipat na ning Ilug ning Eufrates, uling pepamua re ing Ginu inyang ginawa lang larawan nang Asera.
16: Isuka na ne ning Ginu ing Israel uling mikasala ya i Jeroboam, at uling penimunan na la ring memalen king pamikasala.
17: Minuli ya king Tirza ing asawa nang Jeroboam, at karas na bale, mete ya ing anak na.
18: Pigkalungkutan de ring memalen ning Israel ing anak a mete at kaybat kitkut de, antimo ing sinabi na ning Ginu king kapamilatan na ning propetang talasuyu nang i Ahiya.
19: Makasulat ngan king librung Ing Istoria da ring Ari ning Israel ing sablang depatan nang Jeroboam, nung makananu yang mekigera karing aliwa, at nung makananu neng pemahalan ing kayarian.
20: Meging ari ya kilub ding aduang pulu't aduang banua. Mete ya at mikutkut, at i Nadab a anak na ya ing menalili bilang ari.
21: Meging ari ne ning Juda i Rehoboam a anak nang Solomon inyang idad yang apat apulu't metung a banua. Labi yang pitung banuang mig-ari king Jerusalem, ing siudad a pinili na ning Ginu karing sablang lugal da ring tribu na ning Israel ban karin ya misamban. Naama ya lagyu i ima nang Rehoboam at tau ya Ammon.
22: Dinapat yang e ustu ing Juda king akakit na ning Ginu . Mas dakal ing depat dang pamikasala kesa karing karelang makatua. Inya pepamua re ing Ginu .
23: Ginawa lang pisasamban karing mangatas a lugal, mitalakad lang asias a batu, at larawan nang Asera karing bunduk-bundukan, at karing lalam da ring tanaman.
24: Karin atin munamang lalaki at babaing patutut ning pisasamban a babie ra ing karelang sarili bilang kasuyuan da. Memakiapus la ring Israelita king makasuklam a ugali da ring taung tinabi na ning Ginu king akakit da.
25: Inyang kalimang banua na ning pamag-ari nang Rehoboam lisuban ne ning Aring Sisak ning Ehipto ing Jerusalem.
26: Kinua na ngan ing sablang pibandian na ning Templo ning Ginu at ning palasyu pati na ring gintung kalasag a pepagawa nang Solomon.
27: Pelitan na la reti ning Aring Rehoboam karing tangsung kalasag a pepagawa na, at pigkatiwala na la karing opisyal da ring guardia na ning palasyu.
28: Darala da la reti ding guardia neng pupunta ya ing ari king Templo ning Ginu , at kaybat babalik da la king silid-pisisinupan.
29: Makasulat ngan king librung Ing Istoria da ring Ari ning Juda ing sablang depatan nang Aring Rehoboam.
30: King panaun a ita, alang tuknang ing pamigera da ri Rehoboam at i Jeroboam.
31: Mete ya i Rehoboam at kitkut de king kutkutan da ring makatua na karin king Siudad nang David. Naama ya lagyu i ima na at tau ya Ammon. I Abiya a anak na ya ing menalili bilang ari.