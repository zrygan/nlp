1: Kanitang mumuna nang banua ning pamag-ari nang Ciro ning Persia, peintulut ning Ginu ing matupad ing sinabi na king kapamilatan na ning propeta Jeremias. Tigkil ne kapanamdaman ning Ginu i Aring Ciro ban ipabalu na king mabilug nang kayarian at isulat na ing anti kaniti
2: Aku i Ciro, ing Ari ning Persia, pabalu ku: Ing Ginu , ing Dios ning banua, ya ing minie kanaku karing sablang kayarian keti king yatu at inutus na kanaku ing mitalakad kung Templo karin king Jerusalem ning Juda.
3: Inya paintulutan keng munta karin Jerusalem ing ninuman kekayung kabilang karing memalen na. Patnubayan na kayu sana ning Ginung kekayung Dios. Italakad yeng pasibayu ing Templo ning Ginu , ing Dios ning Israel, ing Dios a atyu king Jerusalem.
4: Nung mangailangan yang saup king pamagbalik na Jerusalem ing ninuman karing memalen nang miyugse nu mang lugal, sukat deng saupan ding kasiping nang bale king kapamilatan na ning pamamie rang pilak at gintu ampon aliwa pang kailangan na antimo ding sese animal, subali pa king kusang lub a ain para king Templo ning Dios karin Jerusalem.
5: At migsadia la ding pamuntuk da ring pamilya da ring tribu nang Juda at Benjamin, ding pari at ding Levita, at ing metung at metung a tigkilan na pusu ning Dios ban mibalik Jerusalem at italakad deng pasibayu ing Templo ning Ginu karin Jerusalem.
6: Sinaup la ding kasiping dang bale; dininan da lang kasangkapan a pilak, gintu, kagamitan, sese animal, at mangamal a kasangkapan, subali pa karing kusang lub a ain para king Templo.
7: Sibli na la karelang Aring Ciro ding kasangkapan na ning Templo a kinua nang Nebucadenesar king Templo ning Jerusalem a dela na king templo ning kikilalanan nang dios.
8: Binie na la kang Mitredat, ing talaingat bandi, at inintriga na no man niti kang Sesbazar, ing gobernador ning Juda.
9: Oyni ing bilang da ring kasangkapan: atlung pulung palangganang gintu, libung palangganang pilak, aduang pulu at siam a insensaryu,
10: atlung pulung silyo a gintu, apat a ralan at apulung miyayaliwang pilak a datukanan, at libung miyayaliwang kasangkapan.
11: Limang libu at apat a ralan ing heganaganang kasangkapan a pilak at gintu. Dela na la ngan Sesbazar deti inyang ya ampon ding aliwa pang Judiong miyugse king Babilonia mibalik la Jerusalem.