1: Kanita inaus na la at tinipun Josue ding memalen da ring tribu nang Ruben, Gad, at ning Manase ning dane Aslagan.
2: Ngana karela, Tiparan yu ngan ing sablang parapat na kekayung Moises, ing talasuyu ning Ginu , at pemintuan yu ing sablang inutus ku.
3: King kekaban na ning panaun ni misan e yu la peinggulutan ding kalupa yung Israelita. Meging maingat kayu king pamamintu yu karing kautusan na ning Ginung kekayung Dios.
4: Ngeni, antimo ing pengaku na, binie na ning Ginung kekayung Dios ing kapayapan karing kalupa yung Israelita. Inya muli na kayu king gabun a katuliran yu, ing gabun dane nang aslagan ning Jordan a binie na kekayung Moises, ing talasuyu ning Ginu .
5: E yu la sana kakalinguan tutuparan ding kautusan a binie na kekayung Moises: luguran ye ing Ginung kekayung Dios, tuparan yu ing kaburian na, pamintuan yu la ding kautusan na, maging tapat kayu king Ginu , at suyuan ye king mabilug yung pusu at kaladua.
68: Pepaulian na lang Josue kaybat neng binie ing bendisyun na at deting amanu: Mabandi kayu king pamagbalik yu karing tuknangan yu, dakal kayu sese animal, pilak, gintu, tangsu, bakal, at dakal a imalan. Idake yu karing kalupa yung tribu ing kinua yu karing kalaban. Kanita meko na la ban muli.
: Binie nang Moises king kapitna ning tribu nang Manase ing gabun king dane aslagan ning Jordan, oneng binie nang Josue king kapitna ing gabun dane albugan na ning Jordan at karing kayabe rang aliwang tribu.
9: Inya minuli lang pasibayu ding memalen da ring tribu nang Ruben, Gad, at ning Manase ning dane Aslagan. Likuan da la ring aliwang Israelita karin Silo king Canaan, at meko la ban muli king sarili dang lugal, ing gabun ning Gilead a kinua ra antimo ing inutus na karela ning Ginu kapamilatan nang Moises.
10: Inyang ding tribu nang Ruben, Gad, at ning Manase ning dane Aslagan miras la Gelilot, atyu la pa mu rin kanita king dane albugan ning Jordan, mitalakad lang maragul at matas a altar karin king pampang ning ilug.
11: Ngana ning miras a balita karing aliwang memalen na ning Israel, Makiramdam kayu! Ding memalen na ning tribu nang Ruben, Gad at ning Manase ning dane Aslagan mitalakad lang altar king Gelilot, king pampang a atyu king banda tamu ning Jordan!
12: Inyang abalitan da ring memalen na ning Israel iti, mitipun ya king Silo ing mabilug a komunidad ban marap makilaban karing tribu ning aslagan.
13: Peparala de ring memalen na ning Israel i Fineas, ing anak nang Eleazar a pari, king sakup ning Gilead karing memalen da ring tribu nang Ruben, Gad, at ning Manase ning dane Aslagan.
14: Apulu lang talapanimuna ding mintang kayabe nang Fineas, metung karing balang tribu na ning albugan at ing balang metung karela pamuntuk de ring pamilya karing miyayaliwang pamilya.
15: Minta la king Gilead, karing memalen na ning Ruben, Gad, at ning Manase ning dane Aslagan
16: at migsalita la para king mabilug a komunidad ning Ginu . Ngara karela, Obat gewa yu iting kataksilan king Dios na ning Israel? Lebanan ye ing Ginu inyang telakad ye iting altar para kekayu! E yu ne tutukian kanyan!
17: Atatandanan yu pa ing kasalanan tamu king Peor, inyang perusan ne ning Ginu ing sarili nang balen kapamilatan na ning salut? Inya angga man ngeni misasakitan tamu. E pa wari sapat itang kasalanan a ita?
18: E na kayu bisang tuki ngene? Nung lumaban kayu king Ginu ngeni, bukas mimua ya karing sabla king Israel.
19: Ngeni, nung e ya karapatdapat ing gabun yu king pamanyamba king Ginu , lumipat kayu king gabun ning Ginu nung nukarin ya ing Tolda na. Mamili kayung lugal karing kekami. Oneng e kayu mag-rebeldi laban king Ginu o kaya gawan yu kaming kalaban na kapamilatan na ning pamanalakad yung altar a karagdagan pa king altar ning Ginung kekatamung Dios.
20: Ganakan yu inyang i Acan a anak nang Zera e ya memintu king kautusan tungkul karing bage miyatulan dapat siran; miparusan ya ing mabilug a komunidad uli na ning kasalanan na. Aliwa mu i Acan ing mete uli na ning kasalanan na.
21: Ngarang mekibat ding memalen na ning tribu nang Ruben, Gad, at ning Manase ning dane Aslagan karing pamuntuk ding pamilya da ring tribu king dane albugan
22: Ing Mayupaya ya ing Dios! Ya ing Ginu ! Ing Mayupaya ya ing Dios! Ya ing Ginu ! Balu na nung inya gewa mi iti at buri mi ing abalu yu munaman iti! Nung sinalangsang kami at e kami menatiling tapat king Ginu , e yu na kami papanatilian pang mabie!
23: Nung e mi ya pemintuan ing Ginu at menalakad kaming sarili ming altar a piainan durulukan o gamitan para king ain-a-pamangan o ain-ning-pamisulusulu, paburen yung ing Ginu mismu ing mamarusa kekami.
24: Oneng e makanyan! Gewa mi iti uling tatakut kami pota datang ing panaun a ding lahi yu sabian da kekami, Ala kayung nanumang dake king Ginu , ing Dios ning Israel?
25: Gewa ne ing Jordan ban mamilatan kekami at kekayung memalen na ning Ruben at Gad. Ala kayung dake nanuman king Ginu . Kanita malyaring ding lahi yu patuknangan da lang sasamba king Ginu ding lahi mi.
26: Inya telakad mi ya iting altar, e para pidinan ain-a-durulukan o gawang pamag-ain,
27: nune, antimong tanda da ring kekaming memalen ampon ding kekayu, at para karing tutuking lahi kaybat tamu, king ikami pin tune sasamban mi ya ing Ginu king arap na ning banal a Tolda na at ding kekaming ain-a-durulukan at ding ain-sakripisyu at ain-ning-pamisulusulu. Iti depat mi ban ala karing kekayung lahi ing makasabi king ikami ala kaming dake king Ginu .
28: Inisip mi ing nung sakaling malyari ing anti kanita, asabi da ring lahi mi ing anti kaniti: Lawan yu! Ding makatua mi ginawa lang altar kalupa na ning altar ning Ginu . E ya para karing ain-a-durulukan o para ain-sakripisyu nune ban maging tanda de ring memalen mi at ding kekayu.
29: Ala kaming bitasang kapagnasan lumaban king Dios o tuknang tutuki kagulutan na kapamilatan na ning pamitalakad altar para pidulukan ain o ain-a-pamangan o ain-sakripisyu. E kami mitalakad nanumang altar a makayaliwa king altar na ning Ginung kekatamung Dios a makatalakad king arap ning Toldang tuknangan na!
30: I Fineas a pari at ding apulung manimuna karing komunidad a kayabe na, ding pamuntuk da ring pamilya ding tribu na ning dane albugan, dimdam da ing sinabi da ring tribu nang Ruben, Gad, at ning Manase ning dane Aslagan at metula la.
31: Inya ngana karelang Fineas a anak nang Eleazar a pari, Ngeni balu mi na king ing Ginu atyu libutad tamu. E kayu mig-rebeldi laban king Ginu , nung inya linigtas ye ing memalen na ning Israel king parusa ning Ginu .
32: Kanita i Fineas at ding pamuntuk likuan da la ring memalen na ning Ruben at Gad king gabun ning Gilead at migbalik la Canaan, karing memalen na ning Israel at minie lang ulat karela.
33: Metula la ding Israelita at pepasalamatan de ing Dios. E ra na pisabi pa ing munta king labanan ban magdalang kasiran king lugal nung nu la manuknangan ding memalen na ning Ruben at Gad.
34: Ngara namang sinabi ding memalen na ning Ruben at Gad, Saksi ya kekatamu ngan iting altar king ing Ginu ya ing Dios. Inya inaus deng Saksi.