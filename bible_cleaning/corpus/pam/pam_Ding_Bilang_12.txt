1: Mipagsalita la ri Miriam at Aaron; ing pipagsalitan da laban kang Moises uli na ning ing asawa na tau ya Cus.
2: Ngara, Bukud mu waring kang Moises ya migsalita ing Ginu ? E ya wari migsalita munaman kekata? Dimdam ning Ginu ing pamipagsalita ra.
3: Tau yang tutung mapagpakumbaba i Moises; mababa yang dili lub karing tau keti king yatu.
4: Kabud-abud migsalita ya ing Ginu kari Moises, Aaron, at Miriam. Ngana karela, Ikayung atlu, munta kayu karin king Toldang tuknangan ku. Inya minta la ilang atlu.
5: Tinipa ya at minta munaman karin ing Ginu king kapamilatan na ning asias a biga, at migpuestu ya arap ning pasbul. Inaus na la ri Aaron at Miriam. At inyang milapit na la,
6: ngana ning Ginu , Makiramdam kayu king sabian ku. Nung ating propeta libutad yu, pakit ku keting propeta king kapamilatan na ning vision at pakipagsalitan ke king kapamilatan na ning paninap.
7: Oneng e makanyan ing daraptan ku king talasuyu kung i Moises a pepamahalan ku karing memalen ku.
8: Makipagsalita ku kang Moises arap-arapan, tapatan, at e king malabug a pamakipagsalita. Ikit na ing itsura ku. Inya ala kayung matulid magsalitang laban king talasuyu kung i Moises.
9: Mibua ing mua na ning Ginu kari Aaron at Miriam; kaybat na nita likuan na la.
10: Meko ya ing biga king tulid ning Toldang tuknangan na ning Ginu . Kaybat na nita, mika sakit yang lepra i Miriam; meputi ya balat. Mengilabut ya i Aaron inyang ikit neng ating lepra i Miriam.
11: Ngana kang Moises, Gagalangan da ka at ipakisabing kung mayap king e mu sana paintulut ing miparusan kami uli na ning kamangmangan mi at kasalanan.
12: E mu sa paburen ing maging anti yang mete ing kapatad ta a laso na kapitna nang katawan inyang ibait neng ima.
13: Inya menigapu ya i Moises king Ginu . Ngana, O Dios, ipakisabi kung mayap keka king pakayapan me sana i Miriam.
14: Nganang mekibat ning Ginu , Nung liran ne lupa ning tata yu i Miriam, e ya wari mipakarine at salikut pitung aldo? Paburen me king lual ning kampu kilub ding pitung aldo at kaybat na nita malyari neng lungub.
15: Inya atyu ya i Miriam king lual ning kampu kilub ding pitung aldo, at e la miglakbe ring memalen na ning Israel anggang e ya mekapagbalik king kampu.
16: Kaybat na nita, meko na la king Hazerot, at miras la ampon migkampu king ilang ning Paran.