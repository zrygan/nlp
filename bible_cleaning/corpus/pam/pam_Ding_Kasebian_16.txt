1: Ing magmungkahi ya ing tau, oneng ing bala ya ing Ginu .
2: Pota isipan mu king ing sablang daraptan mu ustu, oneng ing Ginu ya ing matul king kapagnasan mu.
3: Ipagkatiwala mu king Ginu ing kekang nasa, at tagumpe ing ibie na king kekang obra.
4: Ing balang metung karing lelangan na ning Ginu atin yang sariling kapupuntan, oneng ing kararasan na ning taung e mayap ya ing kasiran.
5: Kasusumamian ne ning Ginu ing taung palalu; siguradu neng parusan ing taung makanyan.
6: Maging tapat ka at matupad at patawaran na ning Dios ing kekang kasalanan. Milaut ka king kasiran, nung ing Ginu ya ing kekang galangan at pitakutan.
7: Makaibie tula king Ginu ing mayap a ugali ning tau; pati ing kalaban na maging kakaluguran ne.
8: Mas mayap ing ditak a penakitan king malinis a paralan kesa king dakal a pibandian a e naman ustu penibatan.
9: Ing tau ya ing misip king buri nang daptan, oneng ing Dios ya ing bala king kekang gawan.
10: Magsalita ya ing ari kapamilatan ning upayang manibatan king Dios; ding atul na pawa la ngang alang pamangabiran.
11: Tutula ya ing Ginu karing timbangan at sukad a e kulang at king tindang alang kapamiraitnan.
12: Makasumami king ari ing nanumang dapat a e ustu uling king hustisia ya makatalakad ing tronu nang luklukan.
13: Tutula ya ing ari king taung magsalitang katutuan, at pakamalan ne ing taung papanig king katuliran.
14: Ing mua ning ari magdalang kamatayan king ninuman, inya ing taung ating kabiasnan sukat neng pamatulan ing ari.
15: Babie bie ing timan na ning ari; ing mayap nang pilubluban mengaring uran king oras ning pamangailangan.
16: Mas mayap ing manintun kabiasnan kesa king gintung mal, at ing beluan kesa king pilak a dakal.
17: Pangilagan de ring taung marangal ing dalan na ning taung e mayap; itang maingat king bie na e ya numanu.
18: Ing ketasan lub mamungang kasiran, at ing kapalaluan kapahamakan naman.
19: Mas mayap ing mapagpakumbaba at kayabe ding kalulu kesa king makakayabe kang tatanggap king penako da ring palalu.
20: Itang makiramdam king payu tanggap yang kanawan, at ligaya ya ing manalig king Ginu .
21: Makilala ya ing taung biasa uli ning makaintindi ya; ing malambut nang sasabian managkat yang tau.
22: Sibul ne ning bie ing kabiasnan king taung biasa, oneng kamangmangan ing sabianan ya ing taung mangmang.
23: Misip la pa ding biasa bayu la magsalita; uli na nita, ing karelang sasabian makayama.
24: Ing malambut a amanu mengari yang mayumu; maniaman yang lalasan at makasanting yang pamikakatawan.
25: Ing isipan mung dalan a kekang tutuntunan malyaring papunta ya king kamatayan.
26: Ing gana nang mangan ning magobra ya ing mumutus ban lalu yang magobra, uling e ne buring dumanup ing atian na.
27: Ing taung e mayap mitatangka yang e mayap at pati amanu na mengaring aping mikakalabkab.
28: Ing taung e mayap ya ing mikakalat king indredus, at ya ing sangkan king pamikawani da ring mikaluguran.
29: Ding taung tampalasan karela lang lilinlangan ding karelang kakaluguran, at tatairan da la pa king kasiran.
30: Mingat ka karing taung makatiman at kindat-kindat; magkang keka atin na lang aisip a e mayap daptan.
31: Ing maputing buak korona ne ning maligayang dangalan; bunga ne ning malinis a pamibiebie.
32: Mas mayap ing makapibata king mua kesa king mayupaya ka; mas mayap ya ing biasang mamigil king sarili kesa king sasakup kang maragul a siudad.
33: Mibabagutan lang tau ban karelang abalu ing kaburian ning Ginu , oneng ing munie kapasyahan ya ing Ginu .