1: Kanita ding sablang manimuna da ring sundalus pati na i Joanan a anak nang Karea at i Azaria a anak nang Nesaias, dinatang lang kayabe da ring miyayaliwang tau.
2: Ngara kanaku, Daptan mu sana ing ipakisabi ming mayap keka! Manalangin ka king Ginung kekatamung Dios para kekami. Manalangin ka para kekaming mitagan. Dakal kami king panaun a milabas, oneng ditak na kami mu ngeni antimo ing akakit mu.
3: Manalangin ka king Ginung kekatamung Dios ban ituru ne ing dalan a dalanan tamu at ing sukat tamung daptan.
4: Ngakung mekibat, Wa, manalangin ku king Ginung kekatamung Dios, anti ing pakisabi yung mayap kanaku, at sabian ku kekayu ing nanumang sabian na ning Ginu . Ala kung ilingad nanuman kekayu.
5: Kanita ngara kanaku, Mananu na sanang ing Ginu maging tune ya at tapat a testigu laban kekami nung e mi pamintuan ing sablang utus a binie na ning Ginung kekatamung Dios para kekami.
6: Munie tula o ali kekami ing iyutus na, mamintu kami king Ginung kekatamung Dios nung kenu kami pasaup keka ban manalangin. Maging mayap ing sabla kekami, nung pamintuan mi ya.
7: Kalabas na ning apulung aldo migsalita ya kanaku ing Ginu .
8: Inya inaus ke i Joanan, ding sablang manimuna da ring sundalus, at ding aliwang tau.
9: Ngaku karela, Ngana ning Ginu , ing Dios ning Israel nung kenu yu ku tinubud,
10: Nung bisa kayung manatiling manuknangan keting bansa, italakad da kayu at e lasakan. Itanam da kayu at e bagutan. Ing dela kung kasiran kekayu minie maragul a lungkut kanaku.
11: Tuknang na kayung mitatakutan king ari na ning Babilonia. Kayabe yu ku at iligtas da kayu king upaya na.
12: Uling malunusan ku, gawa kung paralan ban malunus ya kekayu at paintulutan na kayung muli karing pibalebale yu. Aku, ing Ginu , ing migsalita.
13: Nung sabian yu, E kami manatili king bansang iti, at e ye pamintuan ing Ginung kekayung Dios.
14: E yu sukat sabian ing anti kaniti: Ali, mako kami at manuknangan king Ehipto nung nukarin e ke takman pang gera o makaramdam king aus ning pamakilaban o dumanup man, at karin kami manuknangan,
15: kanita pakiramdaman ye ing amanu ning Ginu , ikayung mitagan ning Juda. Makanyan ing ipakibat na ning Ginung Mayupaya, ing Dios ning Israel: Nung talagang disididu na kayung mako at manuknangan king Ehipto,
16: akua na kayu ning gera a kekong katakutan, tukian na kayu ning danup a pangilagan yu, at mate kayu karin king Ehipto.
17: Mate la king gera ding sablang taung bisang munta at manuknangan king Ehipto o kaya mate la king danup o salut. Ala metung man a mitagan; ala metung mang makatakas king kasiran a iparala ku karela.
18: Nganang sasabi ning Ginung Dios ning Israel, Nung makananung ing kanakung mua at kasbu mibagsak karing memalen na ning Jerusalem, makanyan munamang mibagsak kekayu, nung malaus kayung munta Ehipto. Mabigla la ding taung manakit kekayu; gawan da kayung pikaylian at gamitan de ing lagyu yu king pamaniumpa. E yu ne akit pa iting lugal.
19: Ngaku pa karela, Sinabi na ning Ginu kekayung mitagan king Juda king e kayu pupunta king Ehipto. Inya ngeni babie kung babala kekayu
20: king gagawa kayung maragul a kamalian. Inawad yu kanaku king manalangin ku king Ginu para kekayu at pengaku yu king daptan yu ing sablang bage iyutus na kekayu.
21: At ngening sinabi ku kekayu, e yu naman pemintuan ing sablang bage a pasabi na ning Ginu a sabian ku kekayu.
22: Inya ngeni, tandanan yu iti: mate kayu king gera o king danup o king salut king bansa a buri yung puntalan at panuknanganan.