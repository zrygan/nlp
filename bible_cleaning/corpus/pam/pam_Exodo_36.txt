1: I Besalel, i Oholiab, at ding sablang mangagaling a pangamat a dininan nang gelingan at beluan ning Ginu , ila ring gawa king sagradung Tolda at king sabla, agpang king inutus na ning Ginu .
2: Inaus ne kanitang Moises i Besalel, i Oholiab, at ding sablang mangagaling a pangamat king obra a dininan nang gelingan ning Ginu at maki pusung malam bisang sumaup; sinabi nang Moises karela king magumpisa na lang magobra.
3: Tinggap da ngan kang Moises ing sablang ambag a inatad da ring Israelita para king pangagawa na ning sagradung Tolda. Sindu ra ding memalen na ning Israel ing magdalang ambag kang Moises balang abak.
4: Inya likuan da ring mangagaling a pangamat ing obra da at minta la kang Moises.
5: Ngara kang Moises, Labis-labis na ing materialis a darala da ring tau para king obrang paobra na ning Ginu kekami.
6: Inya pepalual yang kautusan i Moises king kabilugan a kampu king tuknang na lang babie ambag para king sagradung Tolda. Inya tinuknang lang magdalang nanumang materialis.
7: Labis-labis na kesa king kailangan itang ayatad da.
8: Ding pekamayap a pangamat karing magobra ila ring ginawa king Toldang tuknangan ning Ginu . Ing ginamit da kaniti apulung piliegong linen a mapinu kaimalanan, lanang asul, muradu ampon malutu kule, at birdahan mapinu karing larawan da ring kerubin.
9: Paraparehu sukad ing apulung piliego, labing apat a yarda king kaba at aduang yarda king lapad.
10: Pisanib-sanib da ing lima kareti at makanyan munaman ing depatan da karing aliwang limang piliego.
11: Mikabit lang telasingsing a gewa king imalan a asul king gilid ning makalual a dake ning balang kapisanib.
12: Lima lang pulung telasingsing ding kebit da king mumunang piliego na ning mumunang kapisanib, at perisanan da la reti king wakas nang piliego ning kaduang kapisanib.
13: Ginawa lang limang pulung sabitan a gintu at ila deti ring ginamit da para pituglungan lang anting metung ding aduang kapisanib.
14: Kaybat na nita, ginawa lang peka bubungan na ning Tolda. Ginamit lang labing metung a piliegong tela a gewa king bulbul kambing.
15: Metung la mu sukad ding labing metung a piliego, labing limang yarda ya king kaba, at aduang yarda ya king lapad.
16: Pisanib-sanib da lang anting metung ding limang piliego, at ding mitagan a anam pisanib-sanib da la naman anting metung.
17: Mikabit lang limang pulung telasingsing king gilid ning wakas a piliego king metung a kapisanib, at limang pulu munaman king gilid na ning kaduang kapisanib.
18: Ginawa lang limang pulung sabitan a tangsu ban pituglungan da la ring aduang kapisanib para magawa yang anting metung mung bubungan.
19: Ginawa lang adua pang panakap, metung a gewa king balat lalaking tupang kiltian malutu, at gewa ya ing metung king balat animal a mapinu. Timpak da la reti king takap a gewa king balat kambing.
20: Ginawa lang pekadingding na ning Tolda king dutung a akasia. Makatalakad lang kebit da reting tabla.
21: Labi yang limang talampakan king katas at adua yang pulu't pitung pulgada king lapad ing balang tabla,
22: at dininan deng tiduang mitsa ing balang metung kareting tabla ban apisukung-sukung da la. Atin la ngan kareting mitsa ring tabla.
23: Ginawa lang aduang pulung tabla para king dane mauli,
24: at apat apulung sulpakan a pilak para kareting tabla; tiduang sulpakan para karing aduang mitsa na ning balang tabla.
25: Ginawa lang aduang pulung tabla para king dane nang norti ning Tolda,
26: at apat apulung sulpakan a pilak; tidua king lalam ning balang metung a tabla.
27: Para king dane gulut ning Tolda, king dane albugan, ginawa lang anam a pirasung tabla,
28: at aduang tabla para karing aduang suluk.
29: Makapisukung la deting tablang paniuluk manibat king lalam angga king babo. Makanyan la pangagawa deting aduang tabla a pekapaniuluk.
30: Inya walu la heganagana ding tabla at labi lang anam ding sulpakan a pilak; tidua king lalam ning balang tabla.
31: Ginawa lang labing limang barakilan king dutung a akasia; lima lang barakilan a peka tungi da ring tablang maging dingding king metung nang dane ning Tolda,
32: lima lang barakilan para karing tabla king kangatbang dane at lima lang barakilan para king dane albugan, ing peka gulut na ning Tolda.
33: Taglus-taglus ya ing libutad a barakilan a makabili king bandang kapitna da ring tabla, ibat king metung nang danggut ning Tolda angga king kasumangid nang danggut.
34: Belutanan da lang gintu ding tabla at mikabit lang telasingsing a gintu kareting tabla para pisuluran karing barakilan a belutanan munamang gintu.
35: Ginawa lang metung a tabing king linen a mapinu a pemaltakan king sinulad a lanang asul, muradu ampon malutu, at birdahan karing larawan da ring kerubin.
36: Ginawa lang apat a asias king dutung a akasia ban pisabitan kaniting tabing; belutanan da lang gintu at kebitanan da lang gintung sabitan. Kaybat na nita, ginawa lang apat a sulpakan a pilak para pisulpakan kareting asias.
37: Para king pasbul na ning Tolda, ginawa lang tabing king linen a mapinu kaimalanan a pemaltakan king sinulad a lanang asul, muradu ampon malutu, at pelamutian dang burda.
38: Ginawa lang limang asias para kaniting tabing a kebitanan dang sabitan, at belutanan da la ngan gintu ding babo ra at tukud at ginawa lang limang sulpakan a tangsu para pisulpakan da kareti.