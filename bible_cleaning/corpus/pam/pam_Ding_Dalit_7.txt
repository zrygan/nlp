1: O Ginu , O Dios ko, keka ku lalapit;
: iligtas mu ku at ingatan karing sablang tatagal kaku.
2: Nung ali mangari lang leon idala da ku, at paglapakan da ku,
: at alang magligtas kaku.
3: O Ginu , O kakung Dios,
: nung wari't dening gamat ku atin lang e mayap a depat;
4: nung wari't inablasan keng e mayap
: ing tapat kung kaluguran
: o semantalanan ing kakung kalaban a alang kasalanan,
5: bustan mung atagal da ku
: at dakpan ning kakung kalaban,
: at bie ku pandamusakan na,
: at king alikabuk lakuan!
6: Ginu , mibangun ka at mimua,
: O Dios ko, talakad na ka!
: Ing mua ding kalaban ku daigan mu,
: saupan mu ku, ika a patupad king katuliran.
7: Bustan mung ding bansa
: mitipun lang makapadurut keka,
: at manibat banua sakupan mu la.
8: Ing ukum ding bansa ya ing Ginu .
: O Ginu , atulan mu ku ketang kakung katuliran, at keyalan kasalanan.
9: O Dios a e mangabiran
: a talasuri ning pusu at kaisipan,
: ding taung mitmung kasalanan
: keka na la sanang parusan, at patatagan ding taung banal.
10: Ing Dios ya ing kakung kalasag;
: detang mamintu liligtas na la ning Dios.
11: Ing Dios ukum yang e mangabiran;
: aldo-aldo makasadia yang mamarusa.
12: Nung ing tau e ya sumisi at tuknang king pamikasala na;
: kanita itais ne ning Dios ing espada na
: o isadia ne ing pana na.
13: Deting sandatang pamakamate na makasadia na la,
: pati ding paslu nang mataram.
14: Lawan me, ing mimisip king e mayap pangagli na ing kapamiraitnan,
: at babait na ing kalaraman.
15: Gagawa yang metung a kulkul,
: at pekalalam ne;
: oneng ya mu rin kabud ing mayakmul king gewa nang kulkul!
16: Ing e ustung depat na migbalandra king bie na;
: ing katampalasan na
: king sariling buntuk na digpa.
17: Inya ing Ginu kaku yang pasalamatan,
: uling makatuliran ya;
: ing lagyu ning Ginung Kakataskatasan pagkanta keng kapurian.