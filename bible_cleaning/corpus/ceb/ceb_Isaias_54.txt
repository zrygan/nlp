1: Paglipay, O Jerusalem,
: ikaw nga sama sa babaye nga wala manganak;
: singgit sa kalipay,
: kay makabaton ka nag mas daghan pang anak kay sa babaye nga wala biyai sa iyang bana.
2: Padak-i ang imong tolda ug ayaw pagdaginot sa lugar;
: dugangi pagbukhad ug mga tabil ang imong pinuy-anan;
: patas-i ang mga pisi ug lig-ona ang mga ugsok,
3: kay mosanay ka pag-ayo,
: ug ang imong mga kaliwat maoy manag-iya sa kanasoran
: ug maoy magpuyo sa mga siyudad nga biniyaan.
4: Ayaw kahadlok kay dili ka maulawan pag-usab;
: ayaw kalisang kay dili ka yam-iran.
: Hikalimtan mo ang kaulawan sa imong pagkabatan-on,
: ingon man sa imong pagkabiyuda.
5: Kay ang imong Magbubuhat mahimong daw imong bana;
: ang Ginoo nga Labing Gamhanan mao ang iyang ngalan;
: ang imong manunubos mao ang Balaang Dios sa Israel,
: siya ang Dios sa tibuok kalibotan.
6: Sama ka sa usa ka asawang biniyaan ug nagsubo;
: sama sa batan-ong asawa nga gisalikway.
: Apan gitawag ka pagbalik sa Ginoo ug giingnan
7: Gibiyaan ko ikaw sa makadiyot,
: apan mobalik ako kanimo ug mahalon ko ikaw pag-ayo.
8: Tungod sa hilabihan kong kasuko,
: gitalikdan ko ikaw sa makadiyot,
: apan uban ang gugmang walay paglubad, kaluy-an ko ikaw,
: nag-ingon ang Ginoo nga imong manunubos.
9: Alang kanako, sama kini sa panahon ni Noe,
: sa dihang nanumpa ako nga dili na gayod palunopan ang kalibotan;
: ipanumpa ko usab nga dili na gayod ako masuko kanimo,
: ug dili ko na ikaw kastigohon pag-usab.
10: Mangatumpag ang kabukiran ingon man ang kabungtoran,
: apan ang gugma ko kanimo dili gayod molubad,
: ug dili usab mahanaw ang akong kasabotan sa pakigdait nga akong gihimo uban kanimo,
: nag-ingon ang Ginoo nga nahigugma kanimo.
11: Ang Ginoo miingon,
: O sinakit ug dinaugdaog nga siyudad ug walay naglipay,
: ipahiluna ko ang imong mga sukaranan,
: dinayandayanan sa mahalon nga mga bato;
: dayandayanan ko sa mga sapiro ang imong mga tore.
12: Butangan kog mga haspe ang imong mga ganghaan,
: ug ang imong mga kota dayandayanan kog mga mahalong bato.
13: Pangunayan ko pagtudlo ang tanan mong mga anak,
: ug mouswag unya sila pag-ayo.
14: Ang katarong maoy makapalig-on kanimo,
: ug dili ka nila daugdaogon kay dili ka man mahadlok;
: ug ipahilayo ka sa kalisang.
15: Kon adunay mosulong kanimo,
: makasiguro ka nga dili ako maoy naghimo niini;
: ang mosulong kanimo mapukan gayod tungod ug alang kanimo.
16: Akoy nagbuhat sa panday nga maoy naghuyop sa binagang uling aron makahimo siyag hinagiban;
: ako usab ang nagbuhat sa tawong mogamit sa hinagiban aron pagpatay.
17: Apan walay hinagiban nga gipanday nga magpulos batok kanimo.
: Matubag mo ang tanang sumbong batok kanimo.
: Mao kini ang panulondon sa akong mga alagad
: ug hatagan ko silag kadaogan, nag-ingon ang Ginoo .