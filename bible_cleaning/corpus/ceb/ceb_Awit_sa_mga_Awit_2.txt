1: Ako usa lamang ka ihalas nga rosas sa Sharon,
: usa ka lirio diha sa kawalogan.
2: Sama sa usa ka lirio taliwala sa kasampinitan
: ang akong hinigugma taliwala sa kababayen-an.
3: Kon itandi ka sa ubang lalaki,
: ikaw nga akong hinigugma sama sa kahoyng mansanas taliwala sa kalasangan.
: Gusto akong mopasilong sa iyang landong
: ug tam-is ang iyang bunga.
4: Gidala niya ako sa lawak-kombirahan,
: ug gihabolan niya ako sa bandila sa gugma.
5: Busga ako sa mga pasas
: ug pakan-a akog mga mansanas
: kay naluya ako tungod sa gugma.
6: Giunlanan ko ang wala niyang kamot
: ug ang tuo niyang kamot naghapohap kanako.
7: Saari ako, mga babaye sa Jerusalem,
: ug panumpa kamo sa lagsaw nga matulin
: nga dili gayod ninyo tugawon ang among gugma.
8: Nadungog ko ang tingog sa akong hinigugma;
: nagdagan siya sa kabungtoran paingon kanako.
9: Sama sa lagsaw ang akong hinigugma;
: sama siya sa nating osa.
: Nagbarog siya luyo sa among paril.
: Milili siya sa mga bintana
: ug mitan-aw kanako diha sa mga rehas.
10: Nakigsulti kanako ang akong hinigugma.
: Ngari kanako, hinigugma ko,
: ug manlakaw kita, minahal ko.
11: Ang tingtugnaw milabay na;
: mihunong na ang ulan,
12: ug namuklad na ang mga bulak sa kaumahan.
: Panahon na karon sa pag-awit;
: mabati na diha sa kaumahan ang awit sa mga salampati.
13: Nagsugod na pagpanghinog ang mga igos,
: ug nangalimyon na ang bulak sa mga paras.
: Busa ngari kanako, hinigugma ko,
: ug manlakaw kita, minahal ko.
14: Sama ka sa salampati nga nagtago sa lungag sa bato.
: Pasud-onga ako sa matahom mong nawong
: ug padungga ako sa tingog mong mananoy.
15: Dakpa ninyo ang mga milo, ang gagmayng mga milo,
: sa dili pa sila makahimog kadaot sa among namulak nga parasan.
16: Iya ako sa hinigugma ko
: ug siya akoa usab.
: Gipasibsib niya ang iyang kahayopan
: diha sa mga kaliriohan
17: hangtod sa paghuyohoy sa hangin sa kabuntagon
: ug sa pagkahanaw sa kangitngit.
: Balik, hinigugma ko, sama sa lagsaw,
: sa laking lagsaw sa kabukiran sa Beter.