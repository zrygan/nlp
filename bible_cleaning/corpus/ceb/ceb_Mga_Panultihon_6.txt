1: Anak, nakasaad ka ba nga ikaw ang mobayad sa utang sa laing tawo?
2: Nalit-ag ka ba sa kaugalingon mong mga pulong ug nabitik sa kaugalingon mong mga panaad?
3: Kon mao kana, anak, ubos ka sa gahom nianang maong tawo. Apan aniay paagi nga makalingkawas ka gikan niini: adtoa siya pagdali ug pakiluoy nga pasayloon ka niya.
4: Ayaw kini katulgi.
5: Kinahanglan nga makalingkawas ka sa lit-ag sama sa langgam o sa lagsaw nga miikyas gikan sa mangangayam.
6: Tawong tapolan, kinahanglan nga makakat-on ka ug pagtulon-an gikan sa mga hulmigas.
7: Wala silay pangulo o dakudako o hari
8: apan magtigom sila sa ilang pagkaon sa panahon sa ting-init alang sa tingtugnaw.
9: Magpadayon ka ba lamang ug katulog, tawong tapolan? Kanus-a ka man mobangon?
10: Moingon ka ba lamang, Motagpilaw lamang akog kadiyot, o Mangiyugpos una ako ug mopahulay ug makadiyot?
11: Apan samtang matulog ka, mohasmag kanimo ang kawad-on sama sa armadong tulisan.
12: Ang walay hinungdan ug daotang mga tawo magsuroysuroy aron lamang pagsultig bakak.
13: Mokidhat sila ug mosinyas aron paglimbong kanimo
14: samtang naglaraw silag daotan diha sa hugaw nilang hunahuna ug kanunay nga naghaling ug kasamok.
15: Tungod niini, sa kalit mahiagom sila sa kadaot ug mangapukan ug dili na gayod makabangon.
16: Adunay pito ka butang nga gikasilagan sa Ginoo ug dili siya makatugot
17: ang garbosong tinan-awan,
: ang bakakong dila,
: ang kamot nga mopatay
: ug inosenteng mga tawo,
18: ang hunahuna nga maglarawg daotan,
: ang magdali pagbuhat ug daotan,
19: ang bakakong saksi
: ug ang tawo nga maghaling ug kasamok
: tali sa mga managhigala.
20: Anak, buhata ang gisugo kanimo sa imong amahan ug ayaw gayod kalimti ang gitudlo kanimo sa imong inahan.
21: Itisok ang ilang mga pulong diha sa imong kasingkasing ug isilsil sa imong alimpatakan.
22: Kay ang ilang gitudlo magtultol kanimo kon magpanaw ka ug magbantay kanimo panahon sa kagabhion ug magtambag kanimo panahon sa adlaw.
23: Ang kasugoan mao ang suga, ang mga pagtulon-an mao ang kahayag ug ang pagbadlong maoy magtudlo kanimo unsaon pagkinabuhi.
24: Makapalikay kini kanimo gikan sa daotang babaye ug sa malamaton niyang mga pulong.
25: Ayaw patintal sa iyang katahom ug ayaw palit-ag sa iyang madanihong mga mata.
26: Mahimong bayran lamang ug usa ka buok pan ang usa ka daotang babaye apan ang pagpanapaw makaparot sa lalaki.
27: Makadala ka bag kalayo diha sa imong dughan nga dili masunog ang imong bisti?
28: Makalakaw ka ba sa nagbagang uling nga dili mapaso ang imong tiil?
29: Mao usab kini ang mahitabo sa tawong makigdulog sa asawa sa laing tawo. Mag-antos gayod ang magbuhat niini.
30: Dili tamayon sa mga tawo ang kawatan kon mangawat siyag pagkaon kay gigutom man siya.
31: Hinuon, kon madakpan siya, kinahanglan magbayad siyag pito ka pilo ug ihatag niya ang tanan nga iyaha.
32: Apan ang mananapaw walay maayong panabot. Gidaot lamang niya ang iyang kaugalingon.
33: Kulatahon siya ug kawad-ag dungog ug maulawan.
34: Dili hitupngan ang kasuko sa bana nga mangabubho ug dili masukod ang iyang panimalos.
35: Dili siya modawat ug bayad ug dili mapuypoy ang iyang kasuko bisag unsa kadaghan sa gasa nga ihatag kaniya.