1: Patingoga ang trumpeta;
: ipalanog ang pasidaan didto sa Sion, ang balaang bungtod sa Dios!
: Pangurog kamong katawhan sa Juda,
: kay hapit na moabot ang adlaw sa Ginoo .
2: Usa kini ka ngitngit ug dulom nga adlaw;
: gitaptapan sa mga panganod ug ngiob kaayo.
: Ug sama sa kangitngit nga molukop sa kabukiran,
: mohugpa ang bagang panon sa dulon.
: Wala pay sama niini sukad-masukad,
: o may sama niini sa umaabot nga mga adlaw.
3: Sama sa kalayo ut-oton nila ang mga tanom;
: ang yuta nga sama sa tanaman sa Eden mahimong sama sa diserto inigbiya na nila;
: wala gayoy sayloan nila.
4: Sama silag hitsura sa mga kabayo,
: ug managan sama sa kabayong iggugubat.
5: Inigpanglukso nila sa tumoy sa mga bukid,
: maghaguros sila daw karwahi ug daw ugang sagbot nga gisunog;
: maglaray sila sama sa bagang kasundalohan nga andam sa pagpakiggubat.
6: Inigsulong nila,
: mangalisang ug mangluspad ang tanan.
7: Modasdas sila daw mga sundalo,
: ug mangatkat sa mga paril.
: Modasdas sila nga dili magkaguliyang.
8: Dili sila mag-ilogay sa ilang agian,
: ug walay panalipod nga makasanta kanila.
9: Mosulong sila sa siyudad, mangatkat sa mga paril,
: manaka sila sa kabalayan ug moagi sa mga bintana daw kawatan.
10: Mauyog ang kalibotan inigsulong nila
: ug mokurog ang kalangitan.
: Mongitngit ang adlaw ug ang bulan
: ug dili na modan-ag ang kabituonan.
11: Mandoan sa Ginoo ang iyang kasundalohan.
: Ang iyang mga sundalo daghan kaayo ug gamhanan.
: Makalilisang kaayo ang adlaw sa Ginoo !
: Kinsa bay makaagwanta niini?
12: Nag-ingon ang Ginoo , Apan bisan karon, paghinulsol kamo sa kinasingkasing
: ug balik kanako nga magpuasa, maghilak ug magbangotan.
13: Gisia ang inyong kasingkasing inay ang inyong bisti.
: Balik sa Ginoo nga inyong Dios kay maluluy-on siya kaayo,
: mapailubon ug matinumanon sa saad;
: andam siya sa pagpasaylo ug sa dili pagsilot.
14: Basin pag maluoy ang Ginoo kanato
: ug panalanginan niya ang atong mga uma,
: aron may trigo ug bino kita nga ikahalad kaniya.
15: Patingoga ang trumpeta sa Bukid sa Sion;
: sugoa ang katawhan sa pagpuasa;
: pagtawag ug usa ka tigom.
16: Tigoma sila ug andama sa usa ka balaang panagtigom;
: iapil ang mga tigulang, ang kabataan lakip ang mga masuso.
: Bisan ang bag-o pang gikasal
: kinahanglan nga moapil sa maong tigom.
17: Ang mga pari nga nag-alagad sa Ginoo
: sa tungatunga sa pultahan ug sa halaran sa Templo
: kinahanglan nga maghilak ug mag-ampo nga nag-ingon,
: O Ginoo , kaluy-i intawon ang imong katawhan.
: Ayaw itugot nga tamayon kami ug biaybiayon sa ubang mga nasod
: ug ingnan, Hain na man ang inyong Dios?
18: Unya gipakita sa Ginoo nga nahingawa siya sa iyang yuta
: ug naluoy sa iyang katawhan.
19: Mitubag siya kanila, Karon hatagan ko kamog trigo, bino ug lana
: ug matagbaw gayod kamo.
: Dili na kamo tamayon sa ubang nasod.
20: Ipahilayo ko kaninyo kining mga dulon nga daw kasundalohan nga gikan sa amihanan,
: ug abugon ko sila ngadto sa kamingawan;
: ang nag-una nila abugon ko ngadto sa Patayng Dagat,
: ug ang ulahi ngadto sa Mediteraneo.
: Mangabaho ang patay nilang mga lawas.
: Puohon ko gayod sila tungod sa ilang gibuhat kaninyo.
21: Mga kaumahan, ayaw na kamo kalisang!
: Paglipay ug pagsadya kamo tungod sa tanan nga gibuhat sa Ginoo alang kaninyo!
22: Mga hayop, ayaw na kamo kahadlok!
: Lunhaw na ang mga sibsibanan.
: Namunga na ang mga kahoy ug daghan nag igos ug ubas.
23: Pagmaya na kamo, katawhan sa Sion!
: Paglipay kamo tungod sa nabuhat sa Ginoo nga inyong Dios!
: Gihatagan kamo niya sa gikinahanglang ulan sa panahon sa ting-init,
: ingon man sa tingtugnaw ug sa tingsalingsing sama kaniadto.
24: Ang mga giukanan mapuno sa trigo,
: ug ang mga sudlanan diha sa mga pug-anan mag-awas sa bino ug lana.
25: Ibalik ko ang nawala kaninyo
: sa panahon nga ang inyong kaumahan gihugpaan ug mga dulon nga akong gipadala kaninyo.
26: Karon daghan na kamog makaon ug matagbaw gayod kamo.
: Daygon ninyo ang Ginoo nga inyong Dios,
: nga naghimog mga kahibulongang butang alang kaninyo.
: Dili na gayod tamayon ang akong katawhan.
27: Unya kamong mga Israelita masayod nga ako nag-uban kaninyo,
: ug nga ako, ang Ginoo , mao ray inyong Dios.
: Dili na gayod tamayon ang akong katawhan.
28: Unya ibubo ko ang akong espiritu sa tanang katawhan;
: ang inyong mga anak nga lalaki ug babaye magsangyaw sa akong mensahe;
: ang mga tigulang ninyo magdamgo,
: ug ang batan-on ninyong mga lalaki makakitag mga panan-awon.
29: Niadtong panahona ibubo ko ang akong espiritu
: bisan pa sa mga ulipon nga lalaki ug babaye.
30: Magpakita akog ilhanan sa langit ug sa yuta
: may dugo, kalayo ug bagang aso.
31: Mongitngit ang adlaw,
: ug mopula ang bulan daw dugo
: sa hapit na mahitabo ang kahibulongan ug makalilisang nga adlaw sa Ginoo .
32: Apan maluwas ang tanan nga mosangpit sa Ginoo .
: Sumala sa giingon sa Ginoo ,
: may makaikyas didto sa Bukid sa Sion ug sa ubang bahin sa Jerusalem.
: Uban niadtong nahibiling buhi mao kadtong tinawag sa Ginoo .