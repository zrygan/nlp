Ang tanang mga Israelita mibiya sa Elim ug sa ika-15 nga adlaw sa ikaduhang bulan sukad sila mibiya sa Ehipto, miabot sila sa kamingawan dapit sa Sin nga nahimutang sa tungatunga sa Elim ug sa Sinai.
Didto sa kamingawan nagbagulbol silang tanan kang Moises ug kang Aaron.
Miingon sila, Maayo pa hinuon kon gipamatay kami sa Ginoo didto sa Ehipto kay didto makakaon kamig karne ug ubang pagkaon kutob sa among gusto. Apan gidala ninyo kaming tanan nganhi sa kamingawan aron patyon sa gutom.
Ang Ginoo miingon kang Moises, Magpaulan akog pagkaon alang kaninyong tanan. Adlaw-adlaw kinahanglan manggawas ang mga tawo aron pagpanigom ug igo lamang nianang adlawa. Niining paagiha kasulayan ko sila kon motuman ba sila sa kasugoan nga akong gihatag kanila.
Sa ikaunom ka adlaw, kinahanglan doblehon nila ang naandang gidaghanon sa pagkaon nga ilang tigumon ug andamon kini.
Busa giingnan ni Moises ug ni Aaron ang tanang mga Israelita, Niining gabhiona masayran ninyo nga ang Ginoo maoy nagdala kaninyo gawas sa Ehipto.
Pagkabuntag makita ninyo ang himaya sa Ginoo kay nadungog niya ang inyong mga bagulbol batok kaniya. Oo, batok kaniya, kay nagtuman lamang kami sa iyang mga tugon.
Unya miingon si Moises, Ang Ginoo maoy mohatag kaninyog karne sa gabii, sa buntag hatagan kamo niyag pan sumala sa inyong gikinahanglan kay nabati niya nga kamo nagbagulbol pag-ayo batok kaniya. Kay kinsa man kami nga inyong bagulbolan? Ang inyong gibagulbolan dili kami kondili ang Ginoo .
Si Moises miingon kang Aaron, Ingna ang katawhan, Dali kamo ug tindog atubangan sa Ginoo kay gidungog niya ang inyong mga mulo.
Samtang nagsulti si Aaron sa katawhan, milantaw sila sa diserto ug sa kalit mipakita ang himaya sa Ginoo diha sa panganod.
Ang Ginoo miingon kang Moises,
Nabati ko ang mga mulo sa mga Israelita. Ingna sila nga inigkangitngit na, makadawat silag karne ug sa pagkabuntag madawat nila ang tanang pagkaon nga ilang gikinahanglan. Unya masayran nila nga ako, ang Ginoo , mao ang ilang Dios.
Nianang pagkagabii mitungha ang mga langgam nga buntog nga milukop sa tibuok kampo ug sa pagkabuntag ang kampo nalukop sa yamog.
Sa pagkauga sa yamog, nakakita sila ug mga butang nga nipis ug puti, sama ka nipis sa yamog diha sa yuta.
Wala sila masayod kon unsa kadto ug nagpangutan-anay sila, Unsa man kini?
Miingon si Moises kanila, Mao kini ang pagkaon nga gihatag sa Ginoo kaninyo aron inyong kan-on.
Ang Ginoo nagsugo nga ang matag usa kaninyo magtigom sumala sa iyang gikinahanglan sa gidaghanon nga duha ka litro alang sa matag tawo. Ang matag usa magtigom sumala sa gikinahanglan sa tanan nga anaa sa iyang tolda.
Gihimo kini sa mga Israelita; ang uban daghag gikuha, ang uban diyutay ra.
Sa pagtakos na nila niini, kadtong daghan ug gikuha wala makasobra ug kadtong diyutay rag gikuha, wala makulangi. Ang matag usa nakatigom ug igo ra gayod sa iyang gikinahanglan.
Si Moises miingon kanila, Ayaw kamo pagsalin alang sa sunod adlaw.
Apan ang uban wala mamati kang Moises ug nagsalin sila alang sa sunod adlaw. Sa pagkabuntag giulod kini ug nabaho. Busa nasuko si Moises kanila.
Ang matag usa nagtigom niini kada buntag sumala sa iyang gikinahanglan. Apan kon moinit na pag-ayo ang adlaw kadtong nahibilin sa yuta molanay.
Sa matag ikaunom ka adlaw, balig duha ka adlaw nga pagkaon ang ilang tigumon: upat ka litro sa matag usa. Unya ang tanang kadagkoan sa katawhan miadto kang Moises ug gisuginlan nila siya mahitungod niini.
Ug si Moises miingon kanila, Kini ang gisugo sa Ginoo Ugma maoy adlaw sa pahulay, adlaw nga balaan nga gigahin alang sa Ginoo . Lutoa ug lung-aga ang gusto ninyong lutoon ug lung-agon. Tagoi ang masalin alang sa sunod adlaw.
Sumala sa gisugo ni Moises, ang salin gitagoan nila alang sa sunod adlaw apan wala kini madaot ug wala ulora.
Si Moises miingon, Kan-a kini karong adlawa kay karon adlaw sa pahulay nga gigahin alang sa Ginoo ug dili kamo makakita ug pagkaon didto sa gawas.
Magtigom kamo niini sulod sa unom ka adlaw apan sa ikapito ka adlaw nga mao ang adlaw sa pahulay, wala kamoy makuha.
Sa pagka-ikapitong adlaw may pipila ka tawo nga migula aron pagpangitag makaon apan wala silay nakit-an.
Unya ang Ginoo miingon kang Moises, Hangtod kanus-a kamo magpadayon pagsupak sa akong mga sugo ug mga balaod?
Hinumdomi ninyo nga ako, ang Ginoo , ang naghatag kaninyo sa adlaw sa pahulay. Tungod niini, sa ikaunom nga adlaw hatagan ko kamog pagkaon nga igo sa duha ka adlaw. Sa ikapitong adlaw ang matag usa kaninyo kinahanglan nga magpabilin sa dapit nga iyang nahimutangan. Ayaw kamo pagbiya sa inyong balay.
Busa sa ikapitong adlaw wala motrabaho ang mga tawo.
Ang pagkaon ginganlan sa mga Israelita ug mana. Sama kini sa gagmayng liso, puti ug ang lami sama sa tinapay nga sinagolag dugos.
Si Moises miingon, Nagsugo ang Ginoo nga magtipig kitag diyutay niining mana alang sa atong mga kaliwat aron makita nila ang pagkaon nga gihatag niya kanato sa kamingawan sa dihang gidala kita niya gawas sa Ehipto.
Si Moises miingon kang Aaron, Pagkuhag tibod ug sudli kinig duha ka litro nga mana ug ibutang kini atubangan sa Ginoo aron tipigan alang sa atong mga kaliwat.
Sumala sa gisugo sa Ginoo kang Moises, gibutang kini ni Aaron atubangan sa Sudlanan sa Kasabotan aron tagoan.
Mana ang gikaon sa mga Israelita sulod sa 40 ka tuig hangtod nga miabot sila sa yuta sa Canaan ug mipuyo sila didto.
Ang gigamit nga sukdanan mobalig duha ka litro.