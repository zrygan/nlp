1: Unya miingon pag-usab ang Ginoo kanako,
2: Ayaw pangasawa o panganak dinhi niining nasora
3: kay ang kabataan nga matawo dinhi ug ang ilang mga ginikanan
4: mangamatay sa makalilisang nga mga sakit. Walay manghilak alang kanila ug dili sila ikalubong. Sama sa tai matapok ang ilang mga lawas diha sa yuta. Mangamatay sila sa gubat ug sa gutom ug ang ilang mga patay nga lawas pangan-on sa mga langgam ug sa mga ihalas nga mananap.
5: Ayaw pagsulod sa balay nga may nagbangotan. Ayaw pagsubo alang kang bisan kinsa. Dili ko na sila hatagag kalinaw o pakitaag kaluoy ug pagmahal. Ako, ang Ginoo , maoy nag-ingon niini.
6: Ang mga dato ug kabos niining nasora managsamang mangamatay apan walay magbangotan ug molubong kanila. Walay magsamad sa iyang kaugalingon o magpakiskis sa iyang ulo aron pagpaila sa iyang kasubo alang kanila.
7: Walay mangaon ug mag-inom uban sa namatyan aron pagduyog sa iyang kasubo. Walay mopakitag kaluoy bisan pa niadtong namatyag amahan o inahan.
8: Ayaw pagsulod sa balay diin may nagbangkite aron mosalo kag inom ug kaon sa katawhan didto.
9: Pamati, kay ako, ang Ginoo nga Labing Gamhanan, ang Dios sa Israel, nag-ingon: Pahilumon ko ang mga pagmaya ug paghudyaka ingon man ang tingog sa bag-ong kinasal dinhi niining nasora. Ang katawhan dinhi makasaksi inigkahitabo niini.
10: Inighisgot mo niining mga butanga ngadto sa katawhan, mangutana sila kanimo nganong silotan ko man sila ug ingon niini kapait. Mangutana sila kon unsa ang mga kalapasan o buhat nga daotan nga ilang nahimo batok sa Ginoo nga ilang Dios.
11: Ingna sila nga ako, ang Ginoo nag-ingon, Ang inyong katigulangan mibiya kanako ug mialagad ug misimba sa mga diosdios. Mibiya sila kanako ug wala nila tumana ang akong mga pagtulon-an.
12: Apan labaw pa ang inyong gibuhat kay sa gibuhat sa inyong katigulangan. Kamong tanan mga gahig ulo, daotan ug dili mosunod kanako.
13: Busa hinginlan ko kamo gikan niining nasora ngadto sa nasod nga wala hisayri ninyo ug sa inyong mga katigulangan. Didto mag-alagad kamo sa mga diosdios adlaw ug gabii ug dili ko kamo kaluy-an.
14: Miingon ang Ginoo , Moabot ang panahon nga wala nay manumpa sa akong ngalan ingon nga buhing Dios nga nagkuha sa katawhan sa Israel gikan sa Ehipto.
15: Hinuon manumpa sila sa akong ngalan ingon nga mao ang buhing Dios nga nagdala sa katawhan sa Israel gikan sa nasod sa amihanan ug sa tanang nasod diin ko sila patibulaaga. Dad-on ko sila balik sa ilang kaugalingong nasod nga gihatag ko sa ilang katigulangan. Ako maoy nag-ingon niini.
16: Miingon ang Ginoo , Ipakuha ko ang daghang mga mananagat aron pagdakop niining maong katawhan. Padad-an ko silag mangangayam aron pag-ayam kanila gikan sa tanang bukid ug bungtod ug bisan pa sa mga lungib sa kapangpangan.
17: Nakita ko ang tanan nilang gibuhat. Walay natago bisan usa. Nakita ko ang ilang mga sala.
18: Pabayron ko silag doble sa ilang sala ug pagkadaotan. Gihugawhugawan nila ang akong yuta sa ilang mga diosdios nga walay kinabuhi ug gilukop nila sa mga diosdios ang yuta nga gihatag ko kanila.
19: O Ginoo , panalipdi ug hatagi intawon akog kusog, tabangi ako sa panahon sa kalisod. Moduol kanimo ang kanasoran gikan sa lagyong dapit sa kalibotan ug moingon, Ang among katigulangan nagsalig sa mini nga mga dios nga wala gayoy gahom.
20: Makahimo ba diay ang tawo sa iyang mga dios? Dili! Kon binuhat sa tawo, dili kana tinuod nga dios.
21: Nag-ingon si Yahweh, Busa niining higayona pailhon ko sila sa akong gahom aron makaila sila nga ang akong ngalan mao si Yahweh.