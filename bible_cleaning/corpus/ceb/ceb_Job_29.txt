1: Ug miingon na usab si Job
2: Maayo unta kon mahibalik ang akong kinabuhi
: sa kanhing kahimtang nga gibantayan pa ako sa Dios.
3: Niadtong higayona kanunayng nag-uban kanako ang Dios
: ug naghatag kanakog kahayag samtang naglakaw ako sa kangitngit.
4: Mao kadtong panahona nga nagmauswagon ako,
: ug gipanalipdan sa Dios ang akong panimalay.
5: Giubanan ako sa Dios nga Labing Gamhanan,
: ug gialirongan ako sa akong mga anak.
6: Daghag gatas ang akong mga baka ug kanding,
: ug naghatag ug daghang lana ang akong mga olibo
: nga nanubo bisan sa dapit nga batoon kaayo.
7: Kon magtigom na ang mga kadagkoan sa siyudad
: ug makig-uban ako kanila,
8: moiway ang mga batan-on inigkakita nila kanako,
: ug manindog ang mga tigulang agig pagtahod kanako.
9: Manghunong pagsulti ang mga kadagkoan,
10: bisan gani ang labing dako kanila.
11: Ang tanan nga nakadungog ug nakakita kanako
: midayeg sa akong nahimo.
12: Kon magpakitabang ang mga kabos, tabangan ko sila;
: Gitabangan ko ang mga ilo nga walay kadangpan.
13: Gidayeg ako sa mga timawa,
: ug milukso sa kalipay ang gitabangan ko nga mga biyuda.
14: Gisunod ko kanunay ang hustisya ug kaangayan.
15: Nahimo akong mata alang sa mga buta
: ug tiil alang sa mga bakol.
16: Daw amahan ako sa mga kabos
: ug gidapigan ko ang mga dumuduong kon samukon sila.
17: Gilaglag ko ang gahom sa mga madaugdaugon
: ug giluwas ko ang ilang gidaugdaog.
18: Nangandoy ako kanunay nga makabaton ug taas nga kinabuhi
: ug mamatay nga hamugaway diha sa akong balay.
19: Sama ako sa kahoy kansang mga gamot kanunay nga adunay tubig
: ug kansang mga sanga nag-umog sa yamog.
20: Ang tanan kanunay nagdayeg kanako,
: ug wala gayod ako kabsig kusog.
21: Kon motambag ako, manghilom ang mga tawo
: ug mamati pag-ayo sa akong isulti.
22: Wala silay ikadugang inigkahuman kog sulti,
: motuhop ang akong mga pulong sama sa tinulo sa ulan.
23: Ang tanan maminaw sa dakong kahinam,
: sama sa mag-uuma nga nagpaabot sa ulan panahon sa tingpugas.
24: Mipahiyom ako kanila sa dihang nawad-an na silag pagsalig;
: ang malipayon kong panagway midasig kanila.
25: Ako ang nagdumala ug nagbuot;
: nangulo ako kanila sama sa hari nga nangulo sa iyang kasundalohan.
: Gidasig ko sila sa panahon nga nawad-an silag paglaom.