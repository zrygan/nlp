1: Mao kini ang mensahe bahin sa Damasco. Ang Ginoo miingon,
: Magun-ob ang siyudad sa Damasco
: ug mapulos lamang kini salin sa pagkaguba.
2: Magmingaw na ang mga siyudad sa Siria
: ug puy-an na lamang sa mga kahayopan;
: manghigda sila niini
: ug walay magtugaw kanila.
3: Kawad-an ang Israel sa iyang kota,
: ug ang Damasco sa iyang gingharian;
: maulawan unya sama sa katawhan sa Israel
: ang nahibiling katawhan sa Siria.
: Ako, ang Ginoo nga Labing Gamhanan, nag-ingon niini.
4: Nag-ingon ang Ginoo ,
: Niadtong adlawa matapos ang pagkagamhanan sa Israel
: ug mauyamot siya.
5: Sama unya kini sa uma nga bag-ong gianihan,
: sama kamingaw sa gianihan nga uma didto sa Walog sa Refaim.
6: Ang mga hagdawonon na lamang ang mahisalin niini
: sama sa kahoyng olibo nga gipamupuan nag bunga
: duha o tulo ka bunga na lamang ang mahibilin sa kinahabugang sanga,
: upat o lima sa mga sanga sa matag punoan.
: Ako, ang Ginoo nga Dios sa Israel, ang nagsulti niini.
7: Niadtong adlawa modangop ang mga tawo sa ilang Magbubuhat, ang Balaang Dios sa Israel.
8: Dili na sila motahod sa mga halaran nga sila mismo maoy nagbuhat o sa mga sagrado nga mga tukon alang sa diosa nga si Asera o sa mga halaran sa insenso.
9: Niadtong adlawa ang ilang lig-ong mga siyudad mahisama sa mga pinuy-anan nga gipamiyaan sa mga Hibihanon ug Amorihanon pag-abot sa katawhan sa Israel ug magmingaw na kini.
10: Israel, tungod kay gikalimtan man ninyo ang Dios nga nagluwas kaninyo
: ug ang Bato nga inyong dangpanan,
: bisag mananom kamo ug sagradong tanaman
: agig pasidungog sa dios sa laing nasod,
11: ug bisag atimanon ninyo kini
: ug pagkasunod adlaw mamulak kini,
: wala kamoy laing maani gawas sa kasub-anan
: ug sa kasakit nga dili mapuypoy.
12: Nadungog ko ang kabanha sa daghang katawhan,
: ang ilang kagahob sama sa dinahunog sa kadagatan!
13: Ang kanasoran mohasmag ingon sa katubigan,
: apan badlongon sila sa Dios ug managan sila sa layo kaayo,
: sama sa mga uhot nga gipalid sa hangin didto sa kabukiran
: ug ingon sa abog nga gisuyop sa alimpulos.
14: Inigkagabii manghasi sila,
: apan mangahanaw sila sa dili pa moabot ang kabuntagon.
: Kini ang dangatan niadtong mangsakmit sa atong mga kabtangan.