1: O Ginoo , ayaw ako badlonga diha sa imong kasuko;
: ayaw ako siloti diha sa imong kapungot.
2: Mitaroy kanako ang imong udyong
: ug giduot mo ako.
3: Grabi na ang akong sakit tungod sa imong kasuko;
: masakiton ang tibuok kong lawas tungod sa akong mga sala.
4: Gilumsan ako sa akong mga sala,
: ug nadat-ugan ako sa kabug-at niini.
5: Tungod sa akong kabuang,
: nabaho ug nadunot ang akong mga samad.
6: Nagtikuko na ako ug nalup-og;
: ug nagbangotan ako sa tibuok adlaw.
7: Taas ang akong hilanat
: ug himalatyon na ako.
8: Wala na akoy umoy ug paglaom;
: nag-agulo ako tungod sa kasubo.
9: Nasayod ka, O Ginoo, sa akong gipangandoy;
: nadungog mo ang akong mga danguyngoy.
10: Mikusog pagpitik ang akong kasingkasing;
: nawad-an akog umoy
: ug nahalap ang akong mga mata.
11: Gilikayan ako sa akong mga higala ug silingan
: tungod sa akong kabahong.
: Bisan gani ang akong pamilya
: naglikay na kanako.
12: Gilit-ag ako niadtong nagtinguha sa paghunos sa akong kinabuhi,
: ug gihulga ako niadtong buot modagmal kanako,
: ug sa tibuok adlaw naglaraw silag daotan batok kanako.
13: Sama ako sa bungol nga dili makadungog,
: ug sa amang nga dili makasulti.
14: Sama ako sa tawo nga dili makatubag,
: kay dili man makadungog.
15: Apan misalig ako kanimo, O Ginoo ;
: ikaw, O Ginoo nga akong Dios, mao man ang motubag kanako.
16: Ayawg tugoti nga ikalipay sa akong mga kaaway ang akong kaguol,
: o ipagarbo nila ang akong pagkapukan!
17: Hapit na ako matumba
: ug walay hunong ang akong pag-antos.
18: Gisugid ko ang akong kalapasan,
: ug nahasol ako tungod sa akong mga sala.
19: Gamhanan ug kusgan ang akong mga kaaway,
: ug daghan ang nasilag kanako sa walay igo nga kapasikaran.
20: Kadtong mibalos ug daotan sa akong kaayo,
: akong kaaway kay maayo man akog binuhatan.
21: Ayaw intawon akog biyai, O Ginoo ;
: ayaw pahilayo kanako, O Dios ko!
22: Dalia ako pagtabang,
: O Ginoo nga akong Manluluwas!