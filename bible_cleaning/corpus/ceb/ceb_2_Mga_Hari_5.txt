1: May pangulo sa kasundalohan sa Siria nga si Naaman. Bantogan siya ug gitamod pag-ayo sa hari tungod kay pinaagi kaniya gihatag sa Ginoo ang kadaogan ngadto sa Siria. Isog siya apan sanlahon.
2: Ang mga taga-Siria, sa usa nila ka pagsulong sa Israel, nakabihag ug usa ka dalagita ug nag-alagad siya sa asawa ni Naaman.
3: Miingon siya sa asawa ni Naaman, Maayo unta nga makaadto ang akong agalon sa propeta nga atua sa Samaria aron ayohon siya sa iyang sanla!
4: Busa si Naaman miadto sa hari sa Siria ug gisuginlan niya ang hari bahin sa gisulti sa dalagita nga taga-Israel.
5: Miingon ang hari sa Siria, Adtoa ang hari sa Israel ug padad-an ko ikaw ug sulat alang kaniya.
: Busa miadto siya dala ang 30,000 ka buok plata, 6,000 ka buok bulawan ug napulo ka mahalon nga mga bisti.
6: Gidala usab niya ngadto sa hari sa Israel ang sulat nga nag-ingon: Kining sulata nagpahibalo kanimo nga gipadala ko kanimo ang akong alagad nga si Naaman ug naghangyo ako kanimo sa pag-ayo sa iyang sanla.
7: Sa dihang nabasa sa hari sa Israel ang sulat, gigisi niya ang iyang bisti ug miingon siya, Dios ba ako nga may gahom sa pagpatay ug pagbuhi nga gisugo man ako niining tawhana sa pag-ayo sa usa ka sanlahon? Nangita lamang siyag kapasikaran aron sa pagpakig-away kanako.
8: Apan sa pagkabalita ni propeta Eliseo nga gigisi sa hari sa Israel ang iyang bisti, gipasugoan niya ang hari ug giingnan, Nganong gigisi mo man ang imong bisti? Paaria kanako ang sanlahon aron siya masayod nga may propeta dinhi sa Israel.
9: Busa miadto si Naaman uban sa iyang mga kabayo ug mga karwahi ug mihunong siya diha sa pultahan sa balay ni Eliseo.
10: Ug si Eliseo nagsugog tawo ngadto kang Naaman aron pag-ingon, Lakaw ngadto sa Suba sa Jordan ug tunlob makapito ug mamaayo ka.
11: Apan nasuko si Naaman ug milakaw nga nagbagutbot. Miingon siya, Gipakaingon kog moari siya kanako sa gawas ug sangpiton niya ang ngalan ni Yahweh nga iyang Dios ug iwarawara ang iyang kamot sa ibabaw sa sanla ug ayohon niya ako.
12: Dili ba ang mga suba sa Damasco nga mao ang Abana ug Farpar mas maayo pa man kay sa mga suba sa Israel? Dili ko gusto nga adto ako maligo sa Jordan! Busa milakaw siya nga nasuko pag-ayo.
13: Apan miduol kaniya ang iyang mga sulugoon ug miingon, Sir, nganong dili man nimo tumanon ang gisugo sa propeta aron ka mamaayo sa imong sakit?
14: Busa miadto si Naaman sa Suba sa Jordan ug mitunlob sa makapito sumala sa gisulti kaniya sa propeta sa Dios. Ug nahiuli ang iyang pamanit sama sa panit sa usa ka bata.
15: Unya si Naaman ug ang iyang mga kauban mibalik ngadto sa propeta sa Dios ug miingon, Karon nasayod na ako nga walay laing Dios sa tibuok kalibotan gawas sa Dios sa Israel busa dawata kining gasa ko kanimo.
16: Apan mitubag si Eliseo, Ingon nga buhi si Yahweh nga akong gialagaran, dili gayod ako modawat bisag unsa.
: Namugos si Naaman kang Eliseo nga dawaton niya ang gasa apan midumili si Eliseo.
17: Unya si Naaman miingon, Kon dili mahimo, naghangyo ako kanimo nga hatagan mo akog yuta nga madala sa duha nako ka kabayong mula kay sukad karon dili na ako mohalad ug halad nga sunogon o mohalad ug mga mananap ngadto sa laing mga dios.
18: Pasayloon unta ako sa Ginoo inig-uban ko sa akong agalon ngadto sa templo ni Rimon, ang dios sa Siria, aron pagsimba didto.
19: Si Eliseo miingon kaniya, Panalanginan ka unta sa Ginoo .
: Apan sa wala pa gani makalakaw ug layo si Naaman,
20: si Gihasi miingon, Nganong wala man dawata sa akong agalon ang gasa ni Naaman? Apason ko siya ug mangayo ako kaniyag bisan unsa.
21: Busa giapas ni Gihasi si Naaman. Ug sa pagkakita ni Naaman nga may tawo nga nag-apas kaniya, nanaog siya sa karwahi aron pagsugat sa maong tawo. Miingon si Naaman, May daotan bang nahitabo?
22: Mitubag si Gihasi, Wala man. Gisugo ako sa akong agalon sa pagsulti kanimo nga may miabot kaniya nga duha ka batan-ong propeta gikan sa bukid sa Efraim ug naghangyo siya nga hatagan mo silag 3,000 ka buok plata ug duha ka mahalong bisti.
23: Si Naaman miingon, Aniay 6,000 ka buok plata. Gisulod kini ni Naaman sa duha ka puntil lakip ang duha ka mahalong bisti ug iyang gipahatod sa duha niya ka sulugoon.
24: Sa pag-abot nila sa bungtod nga gipuy-an ni Eliseo, gikuha kini ni Gihasi ug gidala sa sulod sa balay ug gipalakaw niya ang duha ka sulugoon ni Naaman.
25: Pagbalik niya sa balay, gipangutana siya ni Eliseo, Diin ka man, Gihasi?
: Siya mitubag, Dinhi ra man.
26: Apan si Eliseo miingon kaniya, Didto uban kanimo ang akong espiritu sa dihang nanaog si Naaman sa iyang karwahi aron pagsugat kanimo. Dili kini panahon sa pagdawat ug plata ug mga bisti, tanaman sa mga olibo ug kaparasan, mga karnero ug mga baka ug mga sulugoon.
27: Busa motakboy kanimo ug sa imong kaliwatan ang sanla ni Naaman hangtod sa kahangtoran. Mipahawa si Gihasi nga usa na ka sanlahon ug naputi siya ingon sa yelo.