1: Ang Ginoo miingon kang Moises,
2: Sultihi ang mga Israelita nga mao kini ang mga kasaulogan nga gitakda sa Ginoo aron saulogon ninyo ug imong ipahibalo ingon nga mga balaang adlaw sa panagtigom.
3: Mahimo ninyo ang pagtrabaho sulod sa unom ka adlaw apan sa ikapito nga adlaw ayaw kamo pagtrabaho kay adlaw man kini sa hingpit nga pagpahulay ug adlaw sa balaang panagtigom. Bisan diin kamo magpuyo Adlaw kini nga Igpapahulay alang sa Ginoo .
4: Mao kini ang mga adlaw nga gipili sa Ginoo aron saulogon ninyo ang mga adlaw alang sa balaang panagtigom
5: Ang ika-14 nga adlaw sa unang bulan mao ang Kasaulogan sa Pagsaylo
6: ug ang ika-15 nga adlaw sa mao gihapong bulan mao ang Kasaulogan sa Pan nga Walay Patubo. Sulod sa pito ka adlaw, kinahanglan nga ang kan-on ninyo mao ang Pan nga Walay Patubo.
7: Himoa ninyo ang balaang panagtigom sa unang adlaw ug ayaw kamo pagtrabahog bug-at.
8: Matag adlaw sulod sa pito ka adlaw maghalad kamog halad nga sunogon alang sa Ginoo . Ang ikapitong adlaw mao ang adlaw sa balaang panagtigom busa ayaw kamo pagtrabahog bug-at.
9: Ang Ginoo miingon na usab kang Moises,
10: Sultihi ang mga Israelita: Inig-abot ninyo sa yuta nga ihatag ko kaninyo ug makaani na kamo sa abot niini, dad-a sa pari ang usa ka bangan nga uhay sa inyong unang abot
11: ug ibayaw niya kini sa atubangan sa Ginoo aron kahimut-an kamo niya. Buhaton kini sa pari sa adlaw tapos sa Adlaw nga Igpapahulay.
12: Sa adlaw nga inyong ibayaw ang binangan nga uhay, paghalad kamog nating karnero nga laki nga usa ka tuig ang kagulangon ug walay tatsa ingon nga halad nga sunogon ngadto sa Ginoo .
13: Ipauban niini ang halad nga pagkaon nga usa ka gantang sa labing maayong harina nga minasag lana ingon nga halad nga sunogon alang sa Ginoo ug ang halad nga ilimnon nga usa ka litro nga bino.
14: Ayaw kamo pagkaog pan bisan sinangag o hilaw nga abot ninyo sa maong adlaw hangtod nga makadala kamo niining maong halad ngadto sa Dios. Tulomanon kini nga walay kataposan alang kaninyo ug sa tanan ninyong mga kaliwatan bisan asa kamo magpuyo.
15: Mag-ihap kamog pito ka semana gikan sa adlaw nga maoy pagdala ninyo sa binangan nga uhay nga halad nga gibayaw, ang adlaw sunod sa Adlaw nga Igpapahulay.
16: Ang adlaw human matapos ang ikapitong semana mao ang ika-50 ka adlaw ug niining adlawa ihalad ninyo ang bag-ong halad nga kalan-on ngadto sa Ginoo .
17: Pagdala kamo gikan sa inyong mga puloy-anan ug duha ka buok pan aron inyong ibayaw, usa ka gantang sa labing maayong harina ang gamiton sa paghimo sa pan ug lutoon kini nga may patubo ingon nga unang abot alang sa Ginoo .
18: Uban sa pan, paghalad usab kamog mga halad nga sunogon alang sa Ginoo pito ka nating karnero nga walay tatsa nga tagsa ka tuig ang kagulangon, usa ka nating baka nga laki ug duha ka laking karnero. Ihalad kini uban sa halad nga uhay ug sa halad nga ilimnon ingon nga humot nga mga halad alang sa Ginoo .
19: Paghalad usab kamog usa ka laking kanding ingon nga halad tungod sa sala ug duha ka nating karnero nga laki nga usa ka tuig ang kagulangon ingon nga halad sa pakigdait.
20: Ibayaw usab kini sa pari atubangan sa Ginoo uban sa pan nga gikan sa unang abot. Balaan kini alang sa Ginoo ug iya kini sa pari.
21: Sa maong adlaw gayod isangyaw ninyo kini ug paghimo kamog balaang panagtigom ug ayaw kamo pagtrabahog bug-at. Tulomanon kini nga walay kataposan alang kaninyo ug sa tanan ninyong mga kaliwatan bisan asa kamo magpuyo.
22: Kon anihon na ninyo ang abot sa inyong yuta, ayaw ilakip pag-ani ang daplin sa inyong uma ug ayaw panghagdaw human sa inyong pagpangani. Salini ninyo ang mga kabos ug ang mga langyaw. Ako ang Ginoo nga inyong Dios.
23: Ang Ginoo miingon na usab kang Moises,
24: Sultihi ang mga Israelita: Sa unang adlaw sa ikapitong bulan pahulay kamo sa hingpit ug himoa ninyo ang usa ka balaang panagtigom nga ipahibalo pinaagi sa tingog sa mga trumpeta.
25: Ayaw kamo pagtrabahog bug-at ug paghalad kamog mga halad nga sunogon alang sa Ginoo .
26: Ang Ginoo miingon na usab kang Moises,
27: Ang ikanapulo nga adlaw niining ikapitong bulan mao ang adlaw sa pagpapas sa sala ug panahon kini nga himoon ninyo ang balaang panagtigom. Pagpuasa kamo ug paghalad kamog halad nga sunogon alang sa Ginoo .
28: Ayaw kamo pagtrabaho sa maong adlaw kay mao man kini ang adlaw sa pagpapas sa inyong mga sala atubangan sa Ginoo nga inyong Dios.
29: Ang dili magpuasa sa maong adlaw hinginlan gikan sa iyang mga kabanay.
30: Ug ang magtrabahog bisag unsa sa maong adlaw akong patyon.
31: Ayaw gayod kamo pagtrabaho. Tulomanon kini nga walay kataposan alang kaninyo ug sa inyong mga kaliwatan bisan asa kamo magpuyo.
32: Adlaw kini alang sa hingpit nga pagpahulay ug kinahanglan nga magpuasa kamo. Magsugod kini sa hapon sa ikasiyam nga adlaw sa maong bulan ug matapos sa sunod hapon.
33: Ang Ginoo miingon na usab kang Moises,
34: Sultihi ang mga Israelita: Ang ika-15 ka adlaw niining ikapitong bulan mao ang Kasaulogan sa mga Balongbalong pahinungod sa Ginoo . Molungtad kinig pito ka adlaw.
35: Sa unang adlaw himoa ninyo ang usa ka balaang panagtigom ug ayaw kamo pagtrabahog bug-at.
36: Sulod sa pito ka adlaw paghalad kamog mga halad nga sunogon alang sa Ginoo . Sa ikawalong adlaw paghimo kamog balaang panagtigom ug paghalad kamog mga halad nga sunogon alang sa Ginoo . Kay balaan man kini nga panagtigom, ayaw kamo pagtrabahog bug-at.
37: Mao kini ang mga kasaulogan nga gitakda sa Ginoo ug kinahanglan nga ipahibalo ninyo nga maoy mga panahon sa balaang panagtigom. Paghalad ngadto sa Ginoo ug mga halad nga pagkaon nga sunogonon, mga halad nga mananap nga sunogon, mga halad nga mga uhay, uban pang mga halad ug mga halad nga ilimnon. Ang matag usa niini ihalad sa gitakda nga adlaw.
38: Kini walay labot sa mga adlaw nga igpapahulay sa Ginoo ug sa inyong mga gasa ingon man sa inyong mga halad sa pagtuman sa panaad ug sa inyong kinabubut-ong mga halad nga inyong ihatag sa Ginoo .
39: Sa ika-15 nga adlaw sa ikapitong bulan, sa dihang mahipos na ninyo ang abot sa inyong yuta, pagsaulog kamo alang sa Ginoo sulod sa pito ka adlaw. Ang unang adlaw ug ang ikawalo maoy mga adlaw sa hingpit nga pagpahulay.
40: Sa unang adlaw panguha kamo ug mga bunga sa mga kahoy nga makaon, mga palwa sa palmera, mga sanga sa mga kahoy nga daghan ug dahon ug mga tambo sa sapa ug paglipay kamo sa atubangan sa Ginoo nga inyong Dios sulod sa pito ka adlaw.
41: Sauloga ninyo kini alang sa Ginoo sulod sa usa ka semana sa ikapitong bulan sa tuig. Tulomanon kini nga walay kataposan alang kaninyo ug sa inyong mga kaliwatan.
42: Sulod sa usa ka semana ang tanang mga lumad nga Israelita adto magpuyo sa mga balongbalong
43: aron ang umaabot ninyong mga kaliwatan mahibalo nga sa dihang gikuha ko ang mga Israelita gikan sa Ehipto gipapuyo ko sila sa mga balongbalong. Ako ang Ginoo nga inyong Dios.
44: Busa gipahibalo ni Moises sa mga Israelita ang gitakda nga mga Kasaulogan sa Ginoo .