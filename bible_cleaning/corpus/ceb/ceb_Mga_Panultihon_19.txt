1: Mas maayo pa ang kabos apan dili limbongan
: kay sa tawong buangbuang ug bakakon.
2: Dili maayo ang kadasig nga dili ubanan ug kahibalo;
: ang pagdalidali magdala kanimo sa kasamok.
3: May mga tawo nga nag-unay pagdaot sa ilang kaugalingon pinaagi sa ilang kabuang
: ug unya basolon nila ang Ginoo.
4: Ang mga dato kanunay nga makakita ug bag-ong mga higala,
: apan ang mga kabos biyaan sa ilang mga higala.
5: Ang mamakak diha sa hukmanan
: silotan ug dili gayod makaikyas.
6: Daghan ang maninguha sa pagpahimuot sa dagkong tawo,
: ug buot moangkon nga higala sa tawo nga mohatag ug mga kaayohan.
7: Ang mga igsoon sa tawong kabos
: wala magkinahanglan kaniya
: busa wala siyay mga higala.
: Bisag unsaon niyag paningkamot
: dili gayod siya makabaton ug higala.
8: Kon nahigugma ka sa imong kaugalingon
: pagbaton ug kaalam kutob sa imong maabot,
: unya hinumdomi ang imong nakat-onan
: ug magmalampuson ka.
9: Ang mamakak diha sa hukmanan
: silotan ug malaglag gayod siya.
10: Ang mga buangbuang
: dili angay magpuyo sa kaharuhay,
: ug ang mga ulipon
: dili angay nga maoy magmando sa mga agalon.
11: Ang tawong maayog panabot
: makapugong sa iyang kaugalingon.
: Kon may makasala kaniya,
: iyang hiyas ang dili pagpanumbaling niini.
12: Ang kasuko sa hari sama sa ngulob sa liyon,
: apan ang iyang kaluoy sama sa yamog sa kapatagan.
13: Ang anak nga buangbuang makadaot sa iyang amahan.
: Ang usa ka asawa nga nagsigig tagawtaw
: sama sa tubig nga nagtulo.
14: Ang usa ka tawo makapanunod ug balay ug salapi
: gikan sa iyang mga ginikanan,
: apan ang Ginoo lamang
: ang makahatag kaniyag buotan nga asawa.
15: Kon magtinapulan ka
: ug magpunayg katulog, gutomon ka.
16: Ang nagtuman sa kasugoan nag-amping sa iyang kinabuhi,
: apan ang nagsalikway niini dali rang mamatay.
17: Kon mohatag ka sa mga kabos
: sama ra nga nagpahulam ka sa Ginoo
: ug mobalos siya kanimo.
18: Pantona ang imong mga anak samtang batan-on pa sila
: ug dali pang mosabot.
: Kay kon dili,
: nagtabang ka sa pagdaot sa ilang kaugalingon.
19: Pasagdi ang tawong masuk-anon
: nga maoy mag-antos sa sangpotanan sa iyang kasuko,
: kay kon imo siyang tabangan sa sunod
: anha ra gihapon siya kanimo mosangko.
20: Pamati sa tambag ug paninguha nga makakat-on ka
: ug mahimo ka nga maalamon.
21: Maglaraw ang usa ka tawo ug bisan unsa
: apan ang kabubut-on sa Ginoo maoy matuman.
22: Ikaulaw ang pagkahakog;
: mas maayo ang usa ka tawong kabos kay sa mga bakakon.
23: Tahora ug kahadloki ang Ginoo
: ug ang imong kinabuhi may katagbawan;
: ug layo sa kakuyaw.
24: May mga tawo nga tapolan kaayo
: bisan gani sa paghungit sa ilang kaugalingong pagkaon.
25: Siloti ang bugalbugalon
: aron nga ang mga tawo nga walay alamag makakat-on.
: Ang tawong maalamon makat-on
: sa dihang siya badlongon.
26: Ang anak nga magdaugdaog sa iyang amahan
: o maghingilin sa iyang inahan
: usa ka tawong tampalasan ug nagdalag kaulawan.
27: Anak, kon ang pagtuon imong undangan,
: sa dili madugay imong malimtan ang imong nahibaloan.
28: Walay kaangayan kon ang saksi dili magtug-an sa kamatuoran;
: ang kahiwian maoy kinaon sa mga tawong daotan.
29: Ang mga mabiaybiayon sigurado gayong silotan
: ug ang mga buangbuang pusposan.