1: Sa unang tuig sa paghari ni Belsazar sa Babilonia, nagdamgo si Daniel. Gisulat niya ang iyang damgo ug mao kini ang iyang asoy
2: Nakita ko sa akong damgo niadtong gabhiona nga ang dagat gikusokuso sa upat ka hangin.
3: Nakita ko usab nga gikan sa dagat may mitungha nga upat ka dagkong mananap.
4: Ang una morag liyon ug kini may pako sa agila. Unya nakita ko nga nalangkat ang iyang mga pako ug naalsa siya ug gipatindog daw tawo ug gihatagan kinig pangisip nga sama sa tawo.
5: Ang ikaduhang mananap samag hitsura sa oso. Mitindog kini pinaagi sa mga tiil sa luyo; ug nagtangag kinig tulo ka gusok ug giingnan, Tindog ug kaog daghang karne!
6: Unya nakita ko ang daw usa ka liyopardo nga may upat ka pako ug upat ka ulo ug gihatagan kinig awtoridad sa paghari.
7: Tapos niini nakita ko ang ikaupat nga mananap: bangis ug makalilisang ug kusgan kaayo ug puthaw ang iyang ngipon. May giusap siya ug napinopino kini ug gitamaktamakan niya ang nahibilin. Lahi kaayo kini sa tanang mananap nga una kong nakita kay may napulo man kini ka sungay.
8: Gisud-ong ko ang mga sungay ug unya diha sa ilang taliwala miturok ang usa ka gamayng sungay ug nangaibot ang unang tulo ka sungay. Kining sungaya may mga mata nga sama sa mga mata sa tawo ug may baba nga nagsultig pulos hambog.
9: Ug sa pagtan-aw nako, may mga trono nga gibutang,
: ug milingkod niini siya nga walay kataposan;
: ingon sa niyebe ang kaputi sa iyang bisti
: ug ang iyang buhok sama sa delana nga puti kaayo,
: ang iyang trono kalayo nga nagdilaab
: ug may ligid kini nga kalayo usab.
10: May suba nga kalayo nga nagbaha gikan sa iyang atubangan;
: libo ka libo ang nag-alagad kaniya ug nagbarog sa iyang atubangan.
: Ang hukmanan andam na
: ug ang mga basahon giablihan.
11: Samtang nagtan-aw ako, nadungog ko gihapon ang mga panghambog nga gisulti sa sungay. Unya nakita ko nga gipatay ang mananap ug gitambog ngadto sa kalayo ang iyang lawas.
12: Gikuhaan sa gahom ang ubang mananap apan gilugwayan ug mubong panahon ang ilang kinabuhi.
13: May lain pa gayod akong nakita diha sa akong panan-awon.
: Nakita ko uban sa mga panganod sa langit ang daw usa ka tawo.
: Miduol siya kaniya nga Walay Kataposan
: ug gipaila ngadto kaniya.
14: Ug kaniya gihatag ang gahom,
: ug ang himaya ug ang gingharian,
: aron mag-alagad kaniya ang tanang katawhan.
: Walay pagkatapos ang iyang gahom
: kay dili man malumpag ang iyang gingharian.
15: Ako, si Daniel, nahasol pag-ayo ug nakapabalaka kanako ang akong nakita.
16: Giduol ko ang usa niadtong nanagbarog didto ug gipangutana ko ang usa kanila kon matuod ba kining tanan. Gisultihan ako niya ug gipasabot niya kanako ang kahulogan niining tanan.
17: Miingon siya, Kining upat ka dagkong mananap mao ang upat ka hari nga motungha sa kalibotan.
18: Apan ang mga pinili sa Dios maoy manag-iya sa gingharian hangtod gayod sa kahangtoran.
19: Unya nagpakisayod ako sa kamatuoran mahitungod sa ikaupat nga mananap nga lahi sa tanan nga nakita ko didto kay kini hilabihan ka makalilisang tungod sa iyang puthawng ngipon ug mga kuko nga bronsi. Giusap-usap niya ang iyang gitukob ug gitamaktamakan ang nahabilin niini.
20: Buot usab ako masayod bahin sa napulo ka sungay nga diha sa ulo niini ug sa laing sungay nga mituybo usab ug nakapaibot sa tulo ka sungay niini. Kining sungaya may mga mata ug may baba nga nanghambog ug daw hawod kay sa iyang mga kauban.
21: Sa pagtan-aw ko, nakiggubat kini sa mga balaan ug kini mibuntog kanila.
22: Unya miabot siya nga Walay Kataposan ug gipakanaog niya ang hukom dapig sa mga pinili sa Labing Halangdon. Miabot ang adlaw nga nadawat sa katawhan sa Dios ang gingharian.
23: Unya miingon ang akong gipangutana
: Ang ikaupat nga mananap
: nagsimbolo sa ikaupat nga gingharian nga lahi sa tanang gingharian.
: Lamyon niini ang tibuok kalibotan,
: ug yatakyatakan ug dugmokon kini.
24: Ang kahulogan sa napulo ka sungay mao kini
: gikan niining ginghariana motungha ang napulo ka hari,
: ug unya may lain pang motungha sunod kanila.
: Lahi siya sa nanag-una kaniya
: ug buntogon niya ang tulo ka hari.
25: Mosulti siya batok sa Labing Halangdon
: ug buntogon niya ang mga pinili sa Labing Halangdon.
: Maghunahuna siya sa pag-usab sa mga panahon ug sa balaod,
: ug itugyan sila kaniya sulod sa tulo ug tunga ka tuig.
26: Apan sumala sa pagbuot sa hukmanan,
: kuhaan kini ug gahom ug malaglag gayod kini ug mawala.
27: Ug ihatag ngadto sa mga pinili sa Labing Halangdon ang gingharian.
: Ang gahom sa mga gingharian ubos sa kalangitan
: mapanag-iya sa katawhang pinili sa Dios.
: Walay pagkatapos ang ilang gingharian
: ug alagaran sila sa tanang nasod.
28: Mao kini ang kataposan sa akong panan-awon. Nabalaka ako pag-ayo ug nangluspad apan gitipigan ko ang tanan sa akong kaugalingon.