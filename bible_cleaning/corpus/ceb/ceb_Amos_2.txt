1: Ang Ginoo nag-ingon, Ang katawhan sa Moab nagpadayon sa pagpakasala. Silotan ko gayod sila kay gisunog nila ang mga bukog sa hari sa Edomea hangtod nga naagiw kini.
2: Paulanan kog kalayo ang Moab aron masunog ang mga kota sa Keriot. Ang katawhan sa Moab mangamatay taliwala sa kagahob sa gubat, sa mga singgit sa mga sundalo ug tingog sa mga trumpeta.
3: Patyon ko ang hari sa Moab ug ang tanang kadagkoan sa maong nasod.
4: Ang Ginoo nag-ingon, Ang katawhan sa Juda nagpadayon sa pagpakasala. Silotan ko gayod sila kay gisalikway nila ang akong mga balaod ug wala nila tumana ang akong kasugoan. Gipasalaag sila sa mini nga dios nga gialagaran sa ilang katigulangan.
5: Busa paulanan kog kalayo ang Juda aron masunog ang mga kota sa Jerusalem.
6: Ang Ginoo nag-ingon, Nagpadayon sa pagpakasala ang katawhan sa Israel. Silotan ko gayod sila kay gisilotan nila ang mga walay sala tungod sa suborno ug gibaligya nila ang mga kabos ingon nga ulipon tungod lamang sa usa ka parisan nga sandalyas.
7: Gidaugdaog nila ang mga timawa ug namintaha sila sa mga kabos. Ang usa ka tawo ug ang iyang amahan makighilawas sa usa ra ka ulipong babaye, ug tungod niini gipakaulawan nila ang akong ngalan nga balaan.
8: Sa tanang dapit nga ilang gisimbahan nanghigda sila sinul-ob ang mga bisti nga gigarantiya sa mga nakautang kanila. Didto sa templo sa ilang Dios nanginom silag bino nga ilang kinuha niadtong nakautang kanila.
9: Apan bisan pa niana gilaglag ko alang kanila ang mga Amorihanon nga sama ka tag-as sa mga kahoyng sidro ug ingon ka lig-on sa mga kahoyng tugas. Gilaglag ko sila sa hingpit.
10: Gikuha ko kamo gikan sa Ehipto ug gigiyahan latas sa kamingawan sulod sa 40 ka tuig ug gihatag ko kaninyo ang yuta sa mga Amorihanon.
11: Gipili ko ang pipila sa inyong anak nga lalaki aron mahimong mga propeta ug pipila sa inyong batan-on aron mahimong Nasareo. Dili ba kini matuod, O katawhan sa Israel? Ako ang Ginoo maoy nag-ingon niini.
12: Apan gipainom ninyog bino ang mga Nasareo ug gidid-an ang mga propeta sa pagsangyaw sa akong mensahe.
13: Ug karon lisudlisoron ko kamo ug mag-agulo kamo sama sa karomata nga nagbaguod sa kargang trigo.
14: Bisan pa kadtong kusog modagan dili makaikyas, ang mga kusgan mawad-ag kusog ug ang mga sundalo dili makaluwas sa ilang kaugalingon.
15: Bisan pa ang hanas mogamit ug pana ug ang kusog modagan dili maluwas ug ang mga tawo nga nagkabayo dili makaikyas.
16: Bisan ang labing isog mokagiw nga hubo niadtong adlawa, miingon ang Ginoo .