1: Ang Ginoo miingon,
: Singgit ug kusog ug ayaw pagpugongpugong;
: ipatugbaw ang imong tingog sama sa trumpeta;
: sultihi ang akong katawhan sa ilang mga sala
: ug ang banay ni Jacob sa ilang kalapasan.
2: Adlaw-adlaw modangop sila kanako
: ug malipay sila nga masayod sa akong kabubut-on,
: daw usa ka nasod nga matarong
: ug wala magsalikway sa balaod sa ilang Dios.
: Nangayo sila kanako ug hustong hukom
: ug gikalipay nila ang pagduol sa Dios.
3: Nangutana ang katawhan,
: Nganong magpuasa man kami kon dili ka makakita?
: Nganong magpaubos man kami kon dili ka magpakabana?
: Ang Ginoo miingon kanila,
: Ang tinuod mao nga nagpuasa kamo
: tungod kay nangita kamo sa inyong kaayohan,
: ug gidaugdaog ninyo ang tanan ninyong trabahador.
4: Magpuasa kamo apan mangita gihapog away ug makigsinumbagay.
: Ang pagpuasa nga sama sa inyong gibuhat
: dili makatabang aron dunggon ang inyong pag-ampo.
5: Mao ba kining matanga sa pagpuasa ang makalipay kanako?
: Mao ba kini ang tinuod nga pagpaubos?
: Igo na ba ang pagduko sa inyong ulo sama sa sagbot,
: ug sa pagbanig ug sako ug paghigda sa abo?
: Mao ba kini ang gitawag ninyog puasa nga kahimut-an nako?
6: Ang puasa nga akong gipangayo
: mao ang pagbugto sa mga gapos sa pagkadaotan,
: ug pagtangtang sa higot sa yugo,
: ingon man ang paghatag ug kagawasan sa mga dinaugdaog,
: ug pagbali sa tanang yugo.
7: Dili ba ang puasa nga akong gikinahanglan
: mao man nga hatagan ninyog pagkaon ang mga gigutom,
: ug papuy-on ninyo sa inyong balay ang mga kabos nga walay puloy-anan,
: ug nga bistihan ninyo ang hubo,
: inay pasagdan ninyo ang inyong kaigsoonan?
8: Sa ingon, modan-ag ang inyong kahayag
: ingon sa banagbanag sa kabuntagon,
: ug mamaayo kamo pagdali;
: maggiya kaninyo ang inyong katarong,
: ug sa inyong luyo panalipdan kamo sa akong himaya.
9: Kon mosangpit kamo kanako, tubagon ko kamo;
: kon magpakitabang kamo, dili ko kamo balibaran.
: Kon likayan ninyo ang pagdaugdaog,
: ang pagtulisok ug ang daotang pulong,
10: ug pakan-on ninyo ang gigutom,
: ug hatagan ang mga kabos sa ilang gikinahanglan,
: mosidlak ang inyong kahayag diha sa kangitngit,
: ug ang inyong kangitngit mahisama sa kahayag sa udtong tutok.
11: Tultolan ko kamo kanunay
: ug tagbawon sa mga maayong butang
: ug hatagag kabaskog sa lawas.
: Mahisama unya kamo sa tanaman nga kanunayng gitubigan
: ug sa tubod nga dili gayod mohubas.
12: Unya tukoron pag-usab ang inyong karaang mga siyudad nga nangagun-ob;
: bangonon ninyo ang mga tinukod sa daghang kaliwatan;
: tawgon kamog mga tig-ayo sa mga nangagubang paril ug mga kabalayan.
13: Nag-ingon ang Ginoo ,
: Kon dili na kamo magbuhat sa inyong gusto sa Adlawng Igpapahulay,
: ug dili na kamo magtinguha pagtagbaw sa inyong mga kaibog,
: ug kon ikalipay na ninyo ang pagtamod sa akong adlawng balaan,
: ug pasidunggan na ninyo kini,
: ug dili na kamo magtuman sa inyong gusto o magsigi lag tabi,
14: nan, magmalipayon kamo uban kanako.
: Tultolan ko kamo ug magmadaogon kamo latas sa kabukiran.
: Tagbawon ko kamo sa kabilin ni Jacob nga inyong katigulangan.
: Ako, ang Ginoo , maoy nagsulti niini.