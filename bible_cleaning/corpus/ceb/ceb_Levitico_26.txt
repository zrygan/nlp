1: Ayaw kamo pagbuhat ug mga diosdios. Ayaw kamo pagpatindog ug kinulit nga larawan o haligi o bato nga kinulit aron inyong simbahon kay ako mao ang Ginoo nga inyong Dios.
2: Matngoni usab ninyo ang akong mga Adlaw nga Igpapahulay ug tahora ninyo ang dapit diin ako gisimba: Ako mao ang Ginoo .
3: Kon buhaton ninyo ang mga tulomanon nga gipatuman ko kaninyo ingon man ang akong mga sugo,
4: hatagan ko kamog ulan nga inyong gikinahanglan sa hustong panahon aron ang yuta mohatag ug abot ug ang mga kahoy mamunga.
5: Ang inyong paggiok molungtad hangtod sa tingpamupo sa paras ug ang tingpamupo molungtad hangtod sa tingpugas ug daghan kaayo ang inyong pagkaon ug magpuyo kamo nga layo sa katalagman.
6: Ug hatagan ko kamog kalinaw diha sa inyong nasod aron mangatulog kamo nga walay angay nga kahadlokan. Abugon ko ang mga mapintas nga mananap sa inyong yuta ug ipahilayo ko kamo sa gubat.
7: Kamo hinuon mao ang mogukod sa inyong mga kaaway ug pamatyon ninyo sila sa inyong mga espada.
8: Ang lima kaninyo mogukod sa usa ka gatos ka kaaway ug ang usa ka gatos kaninyo mogukod sa napulo ka libo kanila ug sila pamatyon ninyo sa inyong mga espada.
9: Panalanginan ko kamo ug himoon ko kamong mauswagon ug pasanayon ko kamo ug tumanon ko ang akong kasabotan uban kaninyo.
10: Magkaon kamo sa daan ninyong abot nga dugay nang diha sa tipiganan ug kuhaon ninyo ang daang abot ug pulihan sa bag-o.
11: Magpuyo ako uban kaninyo ug dili ko kamo isalikway.
12: Mag-uban ako kaninyo ug mahimong inyong Dios ug kamo mahimong akong katawhan.
13: Ako ang Ginoo nga inyong Dios nga nagkuha kaninyo gikan sa Ehipto aron dili na kamo maulipon sa mga Ehiptohanon. Gibali ko ang yugo nga gisangon kaninyo aron tuyhad kamong maglakaw.
14: Apan kon dili kamo mamati kanako ug kon dili ninyo buhaton kining tanan kong mga sugo,
15: kon isalikway ninyo ang akong gipatuman nga mga tulomanon ingon man ang akong balaod ug lapason ninyo ang akong kasabotan,
16: kini mao ang himoon ko kaninyo: lisangon ko kamo ug kastigohon pinaagi sa sakit ug hilanat nga makapahalap ug makapaniwang kaninyo. Ug makawang lamang ang inyong pagpamugas kay ang inyo mang mga kaaway ang mokaon sa abot niini.
17: Makigbatok ako kaninyo ug buntogon kamo sa inyong mga kaaway. Ang mga nagdumot kaninyo maoy magmando kaninyo ug mangalagiw kamo bisag walay naggukod kaninyo.
18: Kon dili gihapon kamo mamati kanako bisan pa niining tanan, kastigohon ko kamo sa pito ka pilo tungod sa inyong mga sala.
19: Lumpagon ko ang inyong garbo ug ang langit mahimong sama sa puthaw ug ang inyong yuta mahimong sama sa bronsi.
20: Kawang lamang ang inyong mga paghago kay ang inyong yuta dili mohatag ug abot ug ang mga kahoy dili usab mamunga.
21: Ug kon magmagahi lang gihapon kamo ug dili magmatinumanon kanako, pahiagomon ko kamog dugang nga katalagman, pito ka pilo sa gidaghanon sa inyong sala.
22: Ipasulong ko kamo sa mga mananap nga mapintas, pamatyon nila ang inyong mga kabataan ug puohon nila ang inyong mga kahayopan. Magkadiyutay kamo ug wala na unyay magtikawtikaw sa inyong kadalanan.
23: Ug kon kining maong mga kastigo dili makapabalik kaninyo ngari kanako ug magpadayon gihapon kamo sa pagpakigbatok kanako,
24: magpadayon usab ako sa pagpakigbatok kaninyo. Kastigohon ko kamo tungod sa inyong mga sala, pito pa gayod ka pilo ang kalisod.
25: Ipahabas ko kamo sa espada agig panimalos alang sa kasabotan. Ug kon magtigom kamo diha sa inyong mga siyudad, padad-an ko kamog makalilisang nga sakit ug itugyan ko kamo sa inyong mga kaaway.
26: Ug dili ko na kamo hatagag pagkaon ug usa na lamang ka hudno ang gamiton sa napulo ka babaye aron sa pagluto sa inyong pan. Diyutay na lang ang pan nga ilang ihatag kaninyo ug dili kini makabusog kaninyo.
27: Ug kon dili gihapon kamo mamati kanako ug mosupil gihapon,
28: makigbatok ako kaninyo ug kastigohon ko kamog pito ka pilo sa inyong mga sala.
29: Mapugos na unya kamo pagkaon sa inyong kaugalingong mga anak.
30: Unya gub-on ko ang inyong mga alampoanan ug lumpagon ko ang inyong mga halaran sa insenso ug ang inyong mga patayng lawas isalibay ko sa ibabaw sa natumbang mga diosdios ug isalikway ko kamo.
31: Ug dugang pa niini, gub-on ko ang inyong mga siyudad ug ang inyong mga alampoanan ug dili ako mosimhot sa inyong humot nga mga halad.
32: Gub-on ko ang inyong yuta sa hilabihan gayod aron nga ang inyong mga kaaway nga nagpuyo niini mahibulong unya inigkakita nila niini.
33: Ug patibulaagon ko kamo sa ubang kanasoran ug gukdon ko kamo uban sa binakyaw nga espada. Magmingaw unya ang inyong yuta ug mangaguba ang inyong siyudad.
34: Samtang gipamihag kamo sa inyong mga kaaway, ang inyong yuta makapahimulos sa gigahin nga mga panahon alang sa pahulay niini.
35: Samtang walay nagpuyo sa inyong yuta makapahulay kini sa pahulay nga inyong gihikaw samtang nagpuyo pa kamo niini.
36: Ug kadtong pipila kaninyo nga mahibilin nga buhi didto sa yuta sa inyong mga kaaway himoon ko nga hadlokan kaayo. Bisag makabati lamang sila sa kinanaas sa dahon nga gipadpad sa hangin, managan sila nga daw gigukod ug tawo nga nagdalag espada ug mangatumba sila bisag walay naggukod kanila.
37: Magdasmagay sila sa ilang pagpanagan nga daw gigukod ug espada bisag walay naggukod kanila ug dili gayod kamo makasukol sa inyong mga kaaway.
38: Mangamatay kamo didto sa ubang kanasoran ug ilubong kamo didto sa yuta sa inyong mga kaaway.
39: Ang pipila kaninyo nga magpabiling buhi didto sa yuta sa inyong mga kaaway mag-anam ug pangamatay tungod sa inyong mga sala ug sa sala sa inyong katigulangan.
40: Apan kon moila sila sa ilang pagkadaotan ug sa pagkadaotan sa ilang mga ginikanan gumikan sa ilang pagluib ug pagsukol kanako
41: nga maoy hinungdan nga nakig-away ako kanila ug gidala ko sila ngadto sa yuta sa ilang mga kaaway ug kon ang ilang mga kasingkasing magpaubos ug maghinulsol,
42: hinumdoman ko ang akong kasabotan kang Jacob ug kang Isaac ug kang Abraham ug hinumdoman ko usab ang yuta.
43: Apan ang yuta kinahanglan nga biyaan una nila aron nga kon wala na sila, makapahulay kini. Kinahanglang magbag-o sila sa ilang pagkinabuhi kay gisalikway man nila ang akong mga tulomanon ug mga kasugoan.
44: Apan bisan pa niining tanan, bisag adto sila sa yuta sa ilang mga kaaway, dili ko sila isalikway o dumtan aron dili sila mapuo ug aron dili makawang ang akong kasabotan uban kanila kay ako mao man ang Ginoo nga ilang Dios.
45: Hinuon, tungod kanila hinumdoman ko ang akong kasabotan nga akong gihimo uban sa ilang mga katigulangan nga akong gikuha sa Ehipto atubangan sa mga kanasoran aron ako mahimo nga ilang Dios. Ako ang Ginoo .
46: Mao kini ang mga gimbut-an ug mga tulomanon ug mga balaod nga gihatag sa Ginoo ngadto sa katawhan sa Israel pinaagi kang Moises didto sa Bukid sa Sinai ingon nga kasabotan tali kaniya ug sa mga Israelita.