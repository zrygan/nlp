1: Kinsa ba kining gikan sa Bozra sa Edomea nga nagbistig pula?
: Kinsa ba kining matahom kaayog bisti
: ug naglakaw nga puno sa gahom ug kusog?
: Ako kini, ang Ginoo ,
: nga nagmantala sa kadaogan ug may gahom sa pagluwas.
2: Nganong pula man ang imong bisti
: sama sa sinina sa magpupugag ubas?
3: Nagbinugtong ako pagpuga sa mga nasod sama sa ubas;
: wala gayoy bisan usa ka katawhan nga mitabang kanako;
: sa akong kasuko gitamaktamakan ko kini
: ug sa akong kalagot ako kining gitunobtunoban.
: Nahumod ang akong bisti sa ilang dugo
: ug natumog ang tibuok kong sinina.
4: Kay nakahukom na ako sa pagpanimalos batok sa ilang mga kaaway,
: ug miabot na ang panahon nga luwason ko ang akong katawhan.
5: Natingala ako nga walay mitabang kanako,
: wala gayod bisan usa;
: apan ang akong kasuko naghatag kanakog kalig-on
: ug midaog ako.
6: Sa akong kasuko gitamaktamakan ko ang katawhan;
: sa akong kalagot gihubog ko sila sa akong kasuko
: ug gipabanaw ko sa yuta ang ilang dugo.
7: Ipahayag ko ang gugma sa Ginoo nga walay paglubad;
: daygon ko siya tungod sa tanan niyang nahimo kanato
: ug sa iyang dakong kaayo dinasig sa iyang kaluoy
: ug sa gugmang tiunay ngadto sa katawhan sa Israel.
8: Siya miingon,
: Tinuod gayod nga katawhan ko sila,
: mga anak nga dili maluibon.
: Busa giluwas niya sila
9: gikan sa ilang mga kasakitan.
: Dili anghel ang miluwas kanila
: kondili ang iyang presensya mismo.
: Tungod sa iyang gugma ug kaluoy, giluwas niya sila;
: gibayaw niya sila ug gigiyahan sa tanang adlaw sa ilang panahon.
10: Apan misupil sila
: ug gipasubo nila ang iyang balaang Espiritu,
: busa siya mismo ang nakig-away batok kanila.
11: Apan unya nahinumdom sila sa karaang panahon,
: sa panahon ni Moises nga alagad sa Ginoo .
: Nangutana sila,
: Hain na man ang Ginoo
: nga nagluwas sa mga pangulo sa iyang katawhan
: aron dili sila malumos sa dagat?
: Hain na man ang Ginoo nga naghatag sa iyang espiritu kanila
: ug naghatag ug gahom kang Moises,
12: ug naghimog kahibulongang mga butang pinaagi kaniya?
: Hain na man ang mibahin sa tubig diha sa ilang atubangan
: aron maila ang iyang kabantog hangtod sa kahangtoran?
13: Siya maoy nagtultol kanila latas sa dagat.
: Sama sa mga kabayong ihalas wala gayod sila mangadagma.
14: Sama sa mga baka nga milugsong sa kawalogan,
: gihatagan usab sa espiritu sa Ginoo ug kapahulayan ang iyang katawhan.
: Ingon niini ang pagtultol mo sa imong katawhan
: aron pasidunggan ang imong ngalan.
15: Gikan diha sa imong balaan ug mahimayaong puloy-anan sa langit, lantawa kami.
: Hain na man ang imong pagpangga kanamo,
: ang imong gahom,
: ang imong gugma ug kaluoy?
16: Kay ikaw mao ang among Amahan
: bisan tuod wala makaila kanamo ang among katigulangan nga si Abraham ug si Jacob.
: Apan ikaw, O Ginoo , maoy among Amahan;
: ikaw kanunay maoy nagluwas kanamo.
17: O Ginoo , nganong gitugotan mo man nga mahisalaag kami gikan sa imong dalan?
: Nganong gipagahi man nimo ang among kasingkasing
: aron mawala ang among pagtahod ug kahadlok kanimo?
: Tungod sa imong mga alagad,
: kaluy-i intawon ang imong katawhan.
18: Gipasipad-an sa among mga kaaway ang imong Templo
: nga gitamod sa imong balaang katawhan sa mubong panahon.
19: Nahisama kami sa mga tawo
: nga wala mo gayod harii ug dili mo katawhan.