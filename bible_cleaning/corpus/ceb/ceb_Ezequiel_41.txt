1: Unya gidala ako sa tawo ngadto sa dakong lawak sa sulod sa Templo. Gisukod niya ang agianan padulong sa sulod ug kini tulo ka metros.
2: Ang gilapdon sa agianan lima ka metros ug ang gilapdon sa mga bungbong sa isigkakilid sa ganghaan duha ug tunga ka metros. Unya gisukod niya ang dakong lawak sa sulod sa Templo: 20 ka metros ang sukod pauyon ug napulo ka metros ang gilapdon.
3: Unya misulod siya ngadto sa kinasulorang lawak ug gisukod niya ang ganghaan: usa ka metro ang gibag-on sa mga bungbong, tulo ka metros ang gilapdon sa ganghaan ug ang gilapdon sa mga bungbong sa isigkakilid sa ganghaan tulo ug tunga ka metros.
4: Unya gisukod niya ang maong kinasulorang lawak: napulo ka metros ang matag kilid. Unya giingnan ako niya, Kini mao ang Dapit nga Labing Balaan.
5: Gisukod sa tawo ang bungbong sa Templo ug tulo ka metros ang gibag-on niini. Sampig niining mga bungbong nga naglibot sa Templo may mga lawak. Ang matag usa may gilapdon nga duha ka metros.
6: Ang maong mga lawak gipahimutang sa tulo ka andana ug sa matag andana may 30 ka lawak. Libot sa bungbong may gipalabaw nga bahin nga maoy gisukaran sa mga lawak sa kilid aron dili kini magsukad sa bungbong sa Templo.
7: Ang mga lawak nag-anam ug kalapad gikan sa unang andana ngadto sa sunod nga andana sumala sa gilapdon sa gipalabaw nga bahin libot sa Templo. Sa kilid sa Templo may hagdan paingon sa itaas. Niining paagiha ang mosaka ngadto sa labing taas nga andana moagi gayod sa tungatungang andana.
8: Nakita ko usab nga libot sa gawas sa Templo may habog nga salog nga maoy gisukaran sa mga lawak sa kilid libot niini. Gisukod niya kini sa igsusukod nga lipak ug kini may gihabugon nga tulo ka metros.
9: Ang gibag-on sa bungbong dapit sa gawas duhag-tunga ka metros ug ang bahin sa habog nga salog sa gawas nga gibilin aron kaagian duhag-tunga ka metros usab. Gikan sa ngilit sa agianan sa gawas
10: latas sa mga lawak nga puy-anan sa mga pari ngadto sa sulod nga bungbong sa Templo may gilapdon nga napulo ka metros. Ang maong sukod managsama sa tanang kilid sa Templo.
11: May pultahan paingon ngadto sa mga lawak didto sa amihanang dapit sa Templo ug may laing pultahan usab didto sa habagatang dapit. Ang agianan sa gawas libot sa Templo duhag-tunga ka metros ang gilapdon.
12: Dapit sa kasadpan may usa ka balay nga nag-atubang sa Templo. May gilapdon kini nga 35 ka metros ug ang sukod pauyon 45 ka metros ug ang gibag-on sa bungbong duhag-tunga ka metros.
13: Unya gisukod sa tawo ang gitas-on sa Templo ug kini 50 ka metros. Gikan sa luyo sa templo latas sa hawanan ug balay dapit sa kasadpan ngadto sa bungbong sa luyo niini may sukod nga 50 ka metros usab.
14: Ang gilapdon sa atubangang bahin sa Templo lakip sa hawanan dapit sa sidlakan 50 ka metros usab.
15: Gisukod niya ang atubangan sa balay nga anaa sa luyo sa Templo lakip sa mga agianan sa isigkakilid niini ug may 50 ka metros ang tanan.
: Ang lawak-agianan paingon sa sulod sa Templo ang dakong lawak sa sulod ug ang Dapit nga Labing Balaan
16: gihaklapag kahoy gikan sa salog ngadto sa mga bintana ug kining mga bintanaa mahimong sirhan.
17: Ang bungbong sa sulod sa Templo, gikan sa salog hangtod sa ibabaw sa pultahan, gikulitan ug mga larawan
18: sa mga palmera ug sa mga kerubin. Ang hulagway sa palmera ug sa mga kerubin nag-ulhos-ulhos. Matag kerubin may duha ka nawong
19: may nawong sa tawo nga nag-atubang sa palmera sa usa ka kilid ug ang usa nawong sa liyon ug nag-atubang kini sa palmera sa laing kilid. Gikulit kini sa tibuok palibot sa Templo,
20: gikan sa salog ngadto sa ibabaw sa pultahan.
21: Kwadrado ang mga haligi niini.
: Sa atubangan sa ganghaan sa Dapit nga Labing Balaan, may morag
22: halaran nga kahoy. Ang gihabugon niini usa ug tunga ka metros ug ang gilapdon usa ka metro. Pulos kahoy ang mga haligi niini lakip ang sukaranan ug bungbong. Giingnan ako sa tawo, Kini mao ang lamisa nga anaa sa atubangan sa presensya sa Ginoo .
23: May mga pultahan ang dakong lawak sa sulod sa Templo ug ang Dapit nga Labing Balaan.
24: Ang matag pultahan may duha ka sira nga pakli-pakli.
25: Diha sa sira sa dakong lawak sa Templo gikulit usab ang mga kerubin ug mga palmera sama sa gikulit didto sa mga bungbong. Ug sa atubangan sa lawak-agianan paingon sa sulod sa Templo may atop-atop nga kahoy.
26: Ang lawak-agianan may mga bintana ug ang mga bungbong gidayandayanan ug mga palmera.