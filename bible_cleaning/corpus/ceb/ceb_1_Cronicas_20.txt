1: Unya sa pag-abot sa tingpamulak, ang panahon nga sagad maoy iadto sa mga hari sa panggubatan, si Joab uban sa kasundalohan sa Israel misulong sa mga Amonihanon ug gilibotan nila ang Raba, apan si David nagpabilin didto sa Jerusalem. Giataki ni Joab ang Raba ug nabuntog niya kini.
2: Gikuha ni David ang koronang bulawan sa hari sa Raba. May gibug-aton kini nga mga 34 ka kilo ug may bato nga mahalon kaayo. Gikuha ni David ang bato ug gibutang sa iyang kaugalingong korona. Daghan kaayong mga butang nga nailog ug nadala si David.
3: Gibihag usab niya ang katawhan nga namuyo sa maong siyudad ug gihatagan niyag mga gabas, mga piko ug mga atsa ug gipatrabaho niya sila. Mao kini ang gibuhat ni David sa tanang siyudad sa mga Amonihanon. Unya si David ug ang tanang katawhan sa Israel namauli sa Jerusalem.
4: Human niini nahitabo ang gubat batok sa mga Filistihanon didto sa Geser. Gipatay ni Sibecai nga taga-Husat si Safai, usa ka kaliwat sa mga higante, ug nabuntog ang mga Filistihanon.
5: Unya may lain nga panaggubat batok sa mga Filistihanon ug napatay ni Elhanan nga anak ni Jair si Lami, ang igsoon ni Goliat nga taga-Gat. Ang iyang bangkaw sama kadako sa likisan sa hablanan.
6: May lain pa gayong panaggubat didto sa Gat ug sa maong dapit may tawo nga taas ug dako kaayog lawas ug may unom ka tudlo sa matag tiil ug kamot niya.
7: Gibugalbugalan niya ang Israel busa gipatay siya ni Jonatan nga anak ni Simeas nga igsoon ni David.
8: Mga kaliwat kini sila sa mga higante sa Gat. Kini sila gipamatay ni David ug sa iyang mga sundalo.