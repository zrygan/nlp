1: Pasalamati ang Ginoo kay maayo siya;
: walay kataposan ang iyang gugma!
2: Duyog kamo kanako sa pagdayeg sa Ginoo ,
: kamong tanan nga iyang giluwas.
: Giluwas kamo niya gikan sa inyong mga kaaway,
3: ug gikuha kamo gikan sa kanasoran,
: gikan sa sidlakan ug sa kasadpan, sa amihanan ug sa habagatan.
4: May pipila nga naglatagaw sa kamingawan
: ug wala sila makakita ug siyudad nga ilang kapuy-an.
5: Gigutom ug giuhaw sila
: ug nawad-an sa tanang paglaom.
6: Taliwala sa ilang kalisdanan gisangpit nila ang Ginoo
: ug giluwas niya sila sa ilang mga pag-antos.
7: Gidala niya sila padulong sa usa ka siyudad
: aron adto sila magpuyo.
8: Angay silang magpasalamat sa Ginoo
: tungod sa iyang gugma nga walay paglubad,
: tungod sa mga katingalahang butang nga gihimo niya alang kanila.
9: Gipainom niya ang giuhaw
: ug gipakaon ang gigutom.
10: May mga nagpuyo sa kangitngit,
: mga binilanggo nga kinadenahan,
11: kay misupak man sila sa sugo sa Labing Gamhanang Dios
: ug gisalikway nila ang iyang mga tugon.
12: Nangaugtas sila sa ilang bug-at nga trabaho;
: ug inigkatumba nila, walay motabang kanila.
13: Taliwala sa ilang kalisdanan gisangpit nila ang Ginoo
: ug giluwas niya sila gikan sa ilang pag-antos.
14: Gipagawas niya sila gikan sa kadulom ug kangitngit,
: ug gipangbugto niya ang ilang mga gapos.
15: Angay silang magpasalamat sa Ginoo
: tungod sa iyang gugmang walay paglubad
: ug tungod sa katingalahang mga butang nga gihimo niya alang kanila.
16: Giguba niya ang mga pultahan nga bronsi
: ug gipangbali ang mga rehas nga puthaw.
17: Ang uban mga buangbuang,
: nag-antos sila tungod sa ilang mga sala;
: nag-antos sila tungod sa ilang daotang buhat;
18: wala na silay ganang mokaon
: ug nagkaduol na sa ilang kamatayon.
19: Taliwala sa ilang kalisdanan gisangpit nila ang Ginoo ,
: ug giluwas niya sila gikan sa ilang mga pag-antos.
20: Giayo niya sila pinaagi sa pulong
: ug giluwas gikan sa kamatayon.
21: Angay silang magpasalamat sa Ginoo
: tungod sa gugma niyang walay paglubad,
: tungod sa katingalahang mga butang nga gihimo niya alang kanila.
22: Angay silang magpasalamat kaniya pinaagi sa mga halad,
: ug pinaagi sa malipayong mga awit, isugilon nila ang tanan nga iyang nabuhat!
23: Ang uban milawig latas sa kadagatan;
: nanginabuhi sila sa pagpanakayan.
24: Nakita nila ang gibuhat sa Ginoo ,
: ang katingalahang mga buhat niya didto sa kadagatan.
25: Mimando siya ug mihuros ang kusog nga hangin
: ug miisa ang mga balod sa kadagatan.
26: Ang mga sakayan misulbong sa kahitas-an,
: ug unya misalom sa kahiladman;
: niining kahimtanga ang mga sakayanon nawad-an sa kaisog.
27: Nagsukarap sila daw mga hubog
: ug wala magsilbi ang ilang kahanas.
28: Taliwala sa ilang kalisdanan, gisangpit nila ang Ginoo
: ug giluwas niya sila sa ilang mga pag-antos.
29: Gipahunong niya ang unos
: ug nangahilom ang mga balod.
30: Nalipay sila kay milinaw na man,
: ug gidala niya sila sa dunggoanan nga ilang gipangandoy.
31: Angay silang magpasalamat sa Ginoo tungod sa gugma niyang walay paglubad,
: tungod sa katingalahang mga butang nga gihimo niya kanila.
32: Angay nilang isangyaw ang iyang pagkagamhanan diha sa tigom sa katawhan,
: ug daygon nila siya atubangan sa konseho sa mga kadagkoan.
33: Gipahubas niya ang mga suba
: ug gipahunong ang pagdagayday sa mga tubod.
34: Ang tabunok nga yuta gihimo niyang parat ug dili mapuslan
: tungod sa kadaotan sa nagpuyo didto.
35: Ang mga diserto gihimo niyang mga lim-aw sa tubig,
: ug ang mga ugang yuta gihimo niyang mga tuboran.
36: Didto gipapuyo niya ang gutom nga katawhan,
: ug nagbuhat silag siyudad nga ilang kapuy-an.
37: Gipugsan nila ang kaumahan
: ug nagtanom silag mga paras
: ug daghan kaayo ang ilang naani.
38: Gipanalanginan niya ang iyang katawhan ug misanay sila pag-ayo;
: wala gayod mokunhod ang gidaghanon sa ilang kahayopan.
39: Sa dihang ang katawhan sa Dios nabuntog ug naparot
: pinaagi sa bangis nga pagdaugdaog, alantuson ug kagul-anan,
40: iyang gipakita ang iyang kasuko
: ngadto sa mga hari nga nagdaugdaog kanila
: ug gipatibulaag niya sila sa mga kamingawan.
41: Apan gihaw-as niya ang mga timawa gikan sa ilang kalisod,
: ug gipasanay niya ang ilang banay sama sa usa ka panon sa mga karnero.
42: Nakakita niini ang mga matarong ug nangalipay sila,
: apan nangahilom ang mga daotan.
43: Makapamalandong unta niining mga butanga ang mga maalamon.
: Ilhon unta sa mga tawo ang gugma sa Ginoo nga walay paglubad.