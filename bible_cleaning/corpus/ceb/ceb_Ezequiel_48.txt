1: Mao kini ang mga ngalan sa mga banay sa Israel: Ang una mao ang Dan. Magsukad ang utlanan niini sa amihanan gikan sa Dagat sa Mediteraneo agi sa siyudad sa Hetlon ngadto sa Agianan sa Hamat hangtod sa siyudad sa Enon nga anaa sa amihanang utlanan sa Damasco ug sa Hamat.
2: Ang kasikbit sa yuta sa Dan mao ang Aser. Magsukad ang utlanan niini sa sidlakang bahin sa Dan ngadto sa kasadpan.
3: Ang kasikbit sa Aser nga nagsukad sa sidlakan ngadto sa kasadpan mao ang Neftali.
4: Ang kasikbit sa Neftali gikan sa sidlakan ngadto sa kasadpan mao ang Manases.
5: Ang kasikbit sa Manases gikan sa sidlakan ngadto sa kasadpan mao ang Efraim.
6: Ang kasikbit sa Efraim gikan sa sidlakan ngadto sa kasadpan mao ang Ruben.
7: Ang kasikbit sa Ruben gikan sa sidlakan ngadto sa kasadpan mao ang Juda.
8: Ang kasikbit sa Juda, gikan sa sidlakan ngadto sa kasadpang bahin igahin alang sa Templo. Ang gidak-on niini 12.5 ka kilometro ang matag kilid ug sama kini kadako sa bahin sa usa sa mga banay. Sa taliwala niini anha tukora ang Templo.
9: Ang luna nga imong igahin alang sa Ginoo .5 ka kilometro ang gitas-on ug napulo ka kilometro ang gilapdon.
10: Bahinbahina kining luna nga balaan: ang mga pari hatagig luna nga 12.5 ka kilometro ang gitas-on dapit sa amihanan ug habagatan ug lima ka kilometro dapit sa sidlakan ug kasadpan. Anhi dinhi tukoron ang Templo sa Ginoo .
11: Alang kini sa mga pari nga kaliwat ni Sadok nga nagtuman sa akong balaod ug wala mosupil kanako sama sa gihimo sa katawhan sa Israel ug sa mga Levita.
12: Kining ilang bahin kasikbit sa yuta sa mga Levita ug mao kini ang labing balaang dapit.
13: Buyon sa yuta sa mga pari hatagig luna ang mga Levita nga may gitas-on nga 12.5 ka kilometro ug gilapdon nga lima ka kilometro. Ang kinatibuk-ang sukod sa yuta 12.5 ka kilometro ang gitas-on ug napulo ka kilometro ang gilapdon.
14: Dili nila kini mahimong ibaligya o ibaylog lain kay kini gigahin alang sa Ginoo .
15: Ang nahibilin nga luna nga may gitas-on nga 12.5 ka kilometro ug gilapdon nga duha ug tunga ka kilometro igahin alang sa kasagarang kagamitan sa siyudad aron tukoran ug balay ug silbing hawan. Anha sa taliwala niini ang siyudad.
16: Ang iyang sukod 2,250 ka metros matag kilid ug kwadrado kini.
17: Ang siyudad may hawan nga kwadrado ug 125 ka metros ang matag kilid.
18: Ang nahibilin nga luna buyon sa balaang luna may gidak-on nga lima ka kilometro paingon sa sidlakan ug lima ka kilometro usab paingon sa kasadpan. Umahon kini sa katawhan sa siyudad.
19: Ang mag-uma niini mao ang mga lumolupyo sa siyudad gikan sa tanang banay sa Israel.
20: Ang kinatibuk-an sa yuta nga imong lainon kinahanglang may gidak-on nga 12.5 ka kilometro ang matag kilid ug kwadrado kini.
21: Ang mahibilin sa isigkapikas sa balaang luna ug sa siyudad mapanag-iya sa pangulo. Magsukad kini sa balaang luna ngadto sa utlanan dapit sa sidlakan ug ngadto sa kasadpang utlanan buyon sa mga luna nga iya sa mga banay. Ang balaang luna uban sa Templo nga anaa sa taliwala niini
22: ug ang luna nga iya sa mga Levita ug ang luna nga iya sa siyudad kinahanglan nga anha sa taliwala sa luna nga iya sa pangulo. Ang bahin sa pangulo kinahanglan nga anha sa tungatunga sa yuta sa Juda sa amihanan ug sa yuta sa Benjamin sa kasadpan.
23: Mahitungod sa ubang mga banay: gikan sa sidlakan ngadto sa kasadpan mao ang bahin ni Benjamin.
24: Ang kasikbit ni Benjamin gikan sa sidlakan ngadto sa kasadpan mao ang bahin ni Simeon.
25: Ang kasikbit sa bahin ni Simeon gikan sa sidlakan ngadto sa kasadpan mao ang bahin ni Isacar.
26: Ang kasikbit ni Isacar gikan sa sidlakan ngadto sa kasadpan mao ang bahin ni Zabulon.
27: Ang kasikbit ni Zabulon gikan sa sidlakan ngadto sa kasadpan mao ang kang Gad.
28: Ang kasikbit ni Gad ngadto sa habagatan mao ang utlanan nga mokutay gikan sa Tamar ngadto sa katubigan sa Cades Meriba gikan dinhi buyon sa sapa sa Ehipto ngadto sa Dagat sa Mediteraneo.
29: Ang Ginoong Dios miingon, Ingon niini ang imong pagbahinbahin sa yuta ngadto sa mga banay sa Israel.
30: Mao kini ang mga ganghaan sa siyudad sa Jerusalem: dapit sa amihanan ang paril nga may gitas-on nga 2,250 ka metros
31: may tulo ka ganghaan: ang ganghaan ni Ruben, ang ganghaan ni Juda ug ang ganghaan ni Levi. Ang mga ganghaan sa siyudad ginganlan sa mga ngalan sa mga banay sa Israel.
32: Dapit sa sidlakan, ang paril nga may gitas-on nga 2,250 ka metros may tulo usab ka ganghaan: ang ganghaan ni Jose, ang ganghaan ni Benjamin ug ang ganghaan ni Dan.
33: Dapit sa habagatan, ang paril nga may gitas-on nga 2,250 ka metros may tulo usab ka ganghaan: ang ganghaan ni Simeon, ang ganghaan ni Isacar ug ang ganghaan ni Zabulon.
34: Dapit sa kasadpan, ang paril nga may gitas-on nga 2,250 ka metros may tulo usab ka ganghaan: ang ganghaan ni Gad, ang ganghaan ni Aser ug ang ganghaan ni Neftali.
35: Ang kinatibuk-ang gitas-on sa mga paril sa siyudad 9,000 ka metros. Ug ang ngalan sa siyudad sukad karon mao: Ang Ginoo ania dinhi.