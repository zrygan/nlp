1: Tigulang na si Isaac ug dili na makakita. Gipatawag niya si Esau, ang magulang niyang anak, ug giingnan, Anak! Ug mitubag si Esau, Unsa man, Tay?
2: Miingon si Isaac, Tigulang na ako ug sa dili madugay mamatay na.
3: Busa kuhaa ang imong mga hinagiban, ang imong pana ug udyong. Lakaw ug pangayam.
4: Unya lutoi ako sa kinaham kong putahi ug dad-a nganhi kay akong kan-on. Ug panalanginan ko ikaw sa dili pa ako mamatay.
5: Nagpaminaw si Rebecca sa gisulti ni Isaac kang Esau. Busa sa nakalakaw na si Esau aron mangayam,
6: giingnan ni Rebecca si Jacob, Nakadungog ako sa imong amahan nga miingon kang Esau,
7: Pangayam ug lutoi akog lamiang sud-an kay kan-on ko kini ug unya panalanginan ko ikaw sa atubangan sa Ginoo sa dili pa ako mamatay.
8: Busa, anak, buhata dayon kining isugo ko kanimo.
9: Lakaw ngadto sa toril ug pagpilig duha ka nating kanding nga tambok aron magluto ako sa kinaham nga sud-an sa imong amahan.
10: Unya idulot kini sa imong amahan aron panalanginan ka niya sa dili pa siya mamatay.
11: Apan si Jacob miingon sa iyang inahan, Balhiboon man si Esau ug ako dili.
12: Tingalig hikapon ako sa akong amahan ug masayran niya nga gitunto ko siya. Busa imbis panalanginan niya ako, tunglohon hinuon.
13: Ug mitubag ang iyang inahan, Kon tunglohon ka, anak, akoy modawat sa tunglo. Buhata lamang ang gisugo ko kanimo.
14: Busa nagkuha si Jacob ug duha ka buok kanding ug gidala niya kini kang Rebecca, ug giluto ni Rebecca ang kinaham nga sud-an ni Isaac.
15: Unya gikuha ni Rebecca ang labing maayong sapot ni Esau nga iyang gitipigan sa balay ug gisul-ob niya kini kang Jacob.
16: Ug gibutangan niya sa panit sa kanding ang mga bukton ug ang hamis nga bahin sa liog ni Jacob.
17: Unya gihatag niya kang Jacob ang lamiang sud-an ug pan nga iyang giluto.
18: Unya miadto si Jacob sa iyang amahan ug miingon, Ania na ako, Amahan ko.
: Ug miingon si Isaac, Kinsa ka man, anak?
19: Mitubag si Jacob, Ako si Esau, ang imong kamagulangang anak. Natuman ko na ang gisugo mo kanako. Busa bangon na ug kaon niining dala kong sud-an aron unya panalanginan mo ako.
20: Si Isaac miingon, Pagkadali ba nimong nakakuha, anak!
: Ug mitubag si Jacob, Mitabang man gud kanako ang Ginoo nga imong Dios.
21: Miingon si Isaac kang Jacob, Duol ngari aron mahikap ko ikaw ug masiguro ko nga ikaw gayod si Esau.
22: Busa miduol si Jacob ug gihikap siya ni Isaac nga miingon, Morag kang Jacob ang imong tingog apan ang imong mga bukton morag kang Esau.
23: Wala makaila si Isaac kang Jacob kay balhiboon man ang iyang bukton sama sa kang Esau. Iya na untang panalanginan si Jacob
24: apan nangutana na usab siya, Ikaw ba gayod ang akong anak nga si Esau?
: Oo, mitubag si Jacob.
25: Miingon si Isaac, Hatagi ako sa linuto mong sud-an kay mokaon ako ug unya panalanginan ko ikaw. Busa gidala ni Jacob sa iyang amahan ang pagkaon ingon man ang bino.
26: Unya miingon si Isaac, Duol pag-ayo kanako, anak, ug hagki ako.
27: Sa pagduol ni Jacob aron paghalok kaniya gisimhot ni Isaac ang sapot ni Jacob ug gipanalanginan niya si Jacob. Miingon siya,
: Ang baho sa akong anak
: sama sa baho sa uma nga gipanalanginan sa Ginoo .
28: Hatagan ka unta sa Dios ug yamog gikan sa langit
: ug himoon unta niyang tambok ang imong kaumahan.
: Hatagan ka unta niya ug daghang abot nga trigo ug bino.
29: Mahimo untang sulugoon nimo ang mga kanasoran
: ug moyukbo unta kanimo ang mga katawhan.
: Mahimo ka untang agalon sa imong mga paryenti
: ug moyukbo usab unta kanimo ang mga kaliwat sa imong inahan.
: Tunglohon unta ang magtunglo kanimo
: ug panalanginan unta ang manalangin kanimo.
30: Human ihatag ni Isaac ang iyang panalangin, milakaw si Jacob ug mao usay pag-abot ni Esau gikan nga nangayam.
31: Nagluto usab siyag lamian nga sud-an ug gidala niya kini ngadto sa iyang amahan. Miingon siya, Tay, bangon ug kan-a kining sud-an nga giandam ko alang kanimo aron panalanginan mo ako.
32: Nangutana si Isaac kang Esau, Kinsa ka man?
: Si Esau mitubag, Ako si Esau, ang imong anak nga magulang.
33: Nangurog ang tibuok lawas ni Isaac ug nangutana siya, Kinsa man diay kadtong nangayam ug midalit kanakog sud-an ganiha? Bag-o pa lang akong nakakaon sa pag-abot mo. Gikahatag ko na kaniya ang akong panalangin ug dili na gayod kini mabakwi.
34: Pagkadungog ni Esau niini, mihilak siyag kusog ug midanguyngoy nga nag-ingon. Tay, panalangini usab intawon ako!
35: Si Isaac mitubag, Mianhi ang imong igsoon ug gilimbongan niya ako. Giilog niya ang imong panalangin.
36: Miingon si Esau, Ikaduha na kining higayon nga gitikasan niya ako. Angay gayod diay siyang nganlag Jacob. Giilog niya ang mga katungod ko sa pagkamagulang ug karon iya na usab nga giilog kanako ang akong panalangin. Wala ka na ba diay panalangin nga nahibilin alang kanako?
37: Si Isaac mitubag kang Esau, Gihimo ko na siya nga imong agalon ug gihimo ko usab ang tanan niyang paryenti nga iyang mga sulugoon. Gikahatag ko na kaniya ang trigo ug bino. Busa unsa pa may mahimo ko kanimo, anak?
38: Apan nagpakiluoy si Esau sa iyang amahan ug miingon, Tay, mao ra ba kadtoy imong panalangin? Intawon panalangini usab ako. Unya mihilak siyag kusog.
39: Ug si Isaac miingon kaniya,
: Dili gayod motambok ang imong yuta
: o makadawat ug ulan gikan sa langit ang imong kaumahan.
40: Mabuhi ka pinaagi sa imong espada
: ug maulipon ka sa imong igsoon.
: Apan inigsukol nimo,
: makalingkawas ka sa iyang gahom.
41: Gikasilagan ni Esau si Jacob kay ang iyang panalangin gikahatag man sa ilang amahan ngadto kang Jacob. Miingon siya sa iyang kaugalingon, Hapit na mamatay ang akong amahan. Inigkamatay niya patyon ko gayod si Jacob.
42: Apan nakabalita si Rebecca sa bahad ni Esau busa gipatawag niya si Jacob ug giingnan niya, Nagplano ang imong igsoon nga manimalos kanimo ug patyon ka niya.
43: Busa, anak, pangandam ug kagiw ngadto sa akong igsoon nga si Laban nga atua magpuyo sa Haran.
44: Pabilin didto hangtod nga mohuwas ang kasuko sa imong igsoon
45: ug malimtan na niya ang imong gibuhat kaniya. Ipakuha ko lang ikaw unya. Nganong magdungan man kamog pangawala kanako?
46: Miingon si Rebecca kang Isaac, Gilaayan na ako ug dili na makaantos sa mga langyaw nga asawa ni Esau. Kon mangasawa usab si Jacob sa usa niining mga Hitihanon, maayo pa nga mamatay na lang ako.