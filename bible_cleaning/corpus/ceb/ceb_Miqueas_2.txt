1: Alaot kadtong mga tawo nga bisag naghigda naglarawg daotan!
: Inigkabuntag, kon makahigayon na sila,
: buhaton nila ang ilang gilaraw.
2: Ilang sakmiton ang mga uma nga ilang nagustohan,
: ingon man ang mga balay ug kabtangan sa mga tawo.
3: Busa nag-ingon ang Ginoo ,
: May gilaraw akong daotan batok kaninyo nga dili gayod ninyo kalikayan,
: aron dili na kamo magpagarbo kay magkalisodlisod man kamo.
4: Niadtong adlawa awitan kamo sa mga tawo ug awit sa pagbugalbugal;
: moingon sila, Wala na kami nahot, kay gikuha man sa Ginoo ang among yuta
: ug gibahinbahin ngadto sa nagbihag kanamo.
5: Busa wala unyay usa kaninyo nga makadawat ug bahin nga yuta
: sa diha nga ipahiuli na kini ngadto sa katawhan sa Ginoo .
6: Ang mga tawo nag-ingon kanako,
: Ayaw kamig walihi bahin niana
7: kay ang Dios dili magpakaulaw kanamo.
: Tinunglo ba diay ang katawhan sa Israel?
: Dili ba mapailubon man ang Ginoo ?
: Buhaton ba diay niya kini?
: Dili ba maluluy-on man siya sa mga matarong?
8: Apan ang Ginoo miingon,
: Gisulong ninyo ang akong katawhan daw kaaway.
: Ang mga tawo malinawon nga gikan sa panggubatan,
: ug nagtuo nga layo na sila sa kadaot,
: apan giilog ninyo ang ilang mga bisti.
9: Gipapahawa ninyo ang kababayen-an sa akong katawhan gikan sa ilang malinawong panimalay;
: gihikawan ninyo sa dayon ang ilang kabataan sa akong panalangin.
10: Tindog na ug lakat kay kuyaw na kaayo kining dapita;
: tungod sa inyong pagpakasala mahiagom kini sa dakong kadaot.
11: Gusto kamo ug usa ka propeta nga magsuroysuroy aron pagsulti ug bakak ngadto sa katawhan,
: ug moingon, Sultihan ko kamo nga mobaha ang daghan kaayong bino ug isog nga ilimnon.
12: Apan tigumon ko gayod kamong tanan, O katawhan sa Israel!
: Tigumon ko ang nahibilin kaninyo
: sama nga tigumon sa magbalantay ang mga karnero diha sa toril,
: ug sama sa pagtigom sa panon sa mga kahayopan diha sa sibsibanan.
: Malukop ang inyong yuta sa kasaba sa mga tawo.
13: Ang Dios maoy mag-abli sa agianan ug mag-una kanila.
: Unya manggula sila sa ganghaan sa siyudad ug maluwas sila.
: Ang ilang hari nga mao ang Ginoo maoy mag-una kanila.