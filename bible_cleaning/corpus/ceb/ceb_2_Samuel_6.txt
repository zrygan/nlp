1: Unya gitigom na usab ni David ang mga pinili niyang tawo sa Israel30,000 sila.
2: Unya miadto si David ug ang iyang mga tawo sa Baale-Juda aron pagkuha didto sa Sudlanan sa Kasabotan sa Dios, si Yahweh nga Labing Gamhanan nga naglingkod diha sa mga kerubin.
3: Gikarga nila ang Sudlanan sa usa ka bag-ong karomata gikan sa balay ni Abinadab nga didto sa tumoy sa usa ka bungtod. Ang nagdala sa karomata nga gikargahan sa Sudlanan mao si Usa ug si Ahio, ang mga anak ni Abinadab.
4: Si Ahio maoy naggiya sa karomata.
5: Si David ug ang tibuok banay sa Israel naghudyaka atubangan sa Ginoo pinaagi sa mga alawiton ug mga lira ug mga alpa, mga tambor, mga kastanyeta ug mga piyangpiyang.
6: Ug sa pag-abot nila sa giukanan ni Nacon, gigunitan ni Usa ang Sudlanan sa Kasabotan kay nalup-og man ang mga baka.
7: Ug nasuko ang Ginoo kang Usa. Gipatay siya sa Dios tupad sa Sudlanan sa Kasabotan.
8: Nasuko usab si David kay gisilotan man si Usa sa Ginoo busa kadtong dapita ginganlag Perez Uza hangtod karon.
9: Ug nahadlok si David sa Ginoo ug miingon siya, Unsaon man nako nga madala kining Sudlanan sa Kasabotan?
10: Busa walay gusto si David nga dad-on ang Sudlanan ngadto sa iyang siyudad ug gidala hinuon niya kini ngadto sa balay ni Obed-edom, nga taga-Gat.
11: Gibilin niya kini didto ug mga tulo ka bulan. Ug gipanalanginan sa Ginoo si Obed-edom ug ang tibuok niyang panimalay.
12: Ug giingnan nila si Hari David, Gipanalanginan sa Ginoo ang banay ni Obed-edom ug ang tanan nga iyaha tungod sa Sudlanan sa Kasabotan sa Dios. Busa miadto si David ug gikuha niya ang Sudlanan sa Kasabotan sa Dios gikan sa balay ni Obed-edom ug gidala kini ngadto sa iyang siyudad ug sila malipayon kaayo.
13: Sa dihang nakalakaw nag unom ka lakang ang nagdala sa Sudlanan sa Kasabotan sa Ginoo , naghalad si David ug usa ka toro ug usa ka nating baka nga tambok.
14: Ug misayaw si David taman sa ginhawa atubangan sa Ginoo . Si David nagtapis lang ug panapton nga lino.
15: Busa gidala ni David ug sa mga Israelita ang Sudlanan sa Kasabotan sa Ginoo inubanan sa mga singgit ug tingog sa trumpeta.
16: Sa pagsulod na sa Sudlanan sa Kasabotan sa Ginoo sa siyudad ni David, si Mical nga anak ni Saul milantaw sa bintana ug nakita niya si David nga nagluksolukso ug nagsayawsayaw atubangan sa Ginoo ug wala siya mahimuot sa gibuhat ni David.
17: Gidala nila ang Sudlanan sa Kasabotan sa Ginoo ngadto sa sulod sa Tolda nga gibuhat ni David alang gayod niini. Gihalad ni David ang mga halad-sinunog ug mga halad sa pakigdait atubangan sa Ginoo .
18: Ug sa pagkahuman ni David ug halad sa mga halad nga gisunog ug sa mga halad sa pakigdait, gipanalanginan niya ang mga tawo sa ngalan sa Ginoo nga Labing Gamhanan.
19: Ug gihatagan niyag pan, karne ug torta nga may pasas ang tanang Israelita. Unya namauli ang tanang mga tawo.
20: Mipauli si David aron pagpanalangin sa tibuok niyang banay. Misugat kang David si Mical ug miingon, Pagkaanindot sa hari sa Israel sa iyang pagpasidungog sa iyang kaugalingon karong adlawa nga walay sapot atubangan sa mga babayeng sulugoon sa iyang mga opisyal! Sama ka sa buangbuang nga naghubo!
21: Ug giingnan ni David si Mical, Gihimo ko kini atubangan sa Ginoo nga nagpili kanako labaw sa imong amahan ug labaw sa tibuok niyang banay kay gihimo ako niyang hari sa tanang Israelita nga mao ang katawhan sa Ginoo busa maglipay ako atubangan sa Ginoo .
22: Ug himoon ko pa gayong labing salawayon ang akong kaugalingon ug ako tamayon mo unya pag-ayo; apan pasidunggan ako sa mga dalaga nga giingon mo.
23: Wala manganak si Mical hangtod nga namatay.