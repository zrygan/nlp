1: Ang Ginoo mao ang akong magbalantay,
: ug walay nakulang kanako.
2: Gipapahulay niya ako sa mga lunhawng sibsibanan
: ug gitultolan niya ako sa tin-aw nga katubigan.
3: Gilig-on niya ako.
: Gitultolan niya ako sa dalan nga angay kong subayon,
: tungod ug alang sa iyang ngalan.
4: Bisan pag maglakaw ako sa ngitngit nga walog sa kamatayon,
: dili ako mahadlok
: kay nag-uban ka man kanako;
: gipanalipdan mo ako pinaagi sa imong sungkod ug bunal.
5: Giandaman mo akog pagkaon
: atubangan sa akong mga kaaway.
: Gidihogan mog lana ang akong ulo
: ug gipaawas mo ang akong kupa.
6: Ang imong kaayo ug gugma mag-uban kanako sa tibuok kong kinabuhi;
: ug magpuyo ako sa balay sa Ginoo hangtod sa kahangtoran.