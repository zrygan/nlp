1: Gidala ug gipahimutang nila ang Sudlanan sa Kasabotan sa Dios sulod sa tolda nga giandam ni David alang niini ug nagsunog silag mga halad nga mananap ug mga halad sa pakigdait ngadto sa Dios.
2: Ug human kini ikahalad ni David, gipanalanginan niya ang katawhan sa ngalan sa Ginoo
3: ug gipanghatagan niya silang tanan ug tagsa ka buok pan, karne ug mga pasas.
4: Nagtudlo usab siyag mga Levita nga moatiman sa Sudlanan sa Kasabotan ug maoy mangulo sa pagsimba sa Ginoo , ang Dios sa Israel.
5: Si Asaf gitudlo nga maoy labaw ug ang iyang mga luyoluyo mao sila si Zacarias, Jeiel, Semiramot, Jehiel, Matatias, Eliab, Benaias, Obed-edom ug si Jeiel nga maoy tigkupot sa mga alpa ug mga lira. Si Asaf maoy tigpatingog sa piyangpiyang.
6: Ang tigpatingog sa trumpeta sa matag adlaw didto sa atubangan sa Sudlanan sa Kasabotan sa Dios mao ang mga pari nga si Benaias ug si Jahaziel.
7: Unya sa unang higayon gihatag ni David ngadto kang Asaf ug sa iyang mga kaubang Levita ang responsibilidad sa pag-awit ug mga pasalamat alang sa Ginoo .
8: Pasalamati ninyo ang Ginoo ,
: sangpita ang iyang ngalan
: ug isangyaw sa katawhan ang iyang mga buhat!
9: Awiti siyag mga pagdayeg;
: ug imantala ang tanan niyang kahibulongang mga buhat!
10: Paglipay kamo tungod kay balaan ang iyang ngalan;
: kinahanglan nga magmaya ang tanan nga nagsimba sa Ginoo !
11: Pangitaa ninyo siya ug ang iyang gahom;
: tinguhaa kanunay ang iyang presensya!
12: Hinumdomi ang kahibulongan niyang mga nabuhat
: ug ang iyang mga hukom,
13: O mga kaliwat ni Abraham nga iyang alagad
: ug kaliwatan ni Israel nga iyang pinili!
14: Siya ang Ginoo nga atong Dios;
: ug ang iyang mga hukom naila sa tibuok kalibotan.
15: Dili gayod siya malimot sa iyang kasabotan hangtod sa hangtod,
: ug sa iyang gisaad sa libo ka kaliwatan,
16: ang iyang kasabotan uban kang Abraham
: ug ang iyang panumpa kang Isaac,
17: gikompirmahan niya ingon nga usa ka gimbut-an ngadto kang Jacob
: ug ingon nga kasabotan nga dili mausab ngadto sa Israel pinaagi sa pag-ingon
18: Ihatag ko kanimo ang yuta sa Canaan
: ingon nga kabilin nga imong mapanunod.
19: Sa dihang dili pa sila daghan
: ug usa pa lamang ka diyutayng panon
: ug mga dumuduong sa maong nasod
20: ug nagsaagsaag sa nagkalainlaing nasod ug sa nagkalainlaing gingharian,
21: walay usa nga gitugotan sa Dios pagdaugdaog kanila.
: Tungod ug alang kanila gibadlong niya ang mga hari pinaagi sa pag-ingon,
22: Ayaw hilabti ang akong mga pinili
: ug ayaw pasipad-i ang akong mga propeta!
23: Awiti ang Ginoo , O tanang katawhan!
: Imantala sa tanang adlaw ang kaluwasan nga gikan kaniya.
24: Isangyaw ang iyang himaya ngadto sa mga kanasoran
: ug ang mga kahibulongan niyang buhat ngadto sa tanang katawhan!
25: Gamhanan ang Ginoo ug takos sa tanang pagdayeg;
: kinahanglan siyang simbahon labaw sa tanang dios.
26: Ang tanang dios sa katawhan mga diosdios lamang,
: apan ang Ginoo maoy naghimo sa kalangitan.
27: Anaa kaniya ang dungog ug ang pagkahalangdon
: ingon man ang gahom ug ang kalipay.
28: Ihatag sa Ginoo , O kabanayan sa kalibotan,
: ang himaya ug ang kusog!
29: Ihatag sa Ginoo ang pasidungog nga angay kaniya;
: pagdalag halad ngadto kaniya
: ug simbaha siya sa tumang kabalaan!
30: Kalisangi siya, O tibuok yuta;
: gitukod niya ang yuta ug dili kini matarog.
31: Paglipay, O kalangitan
: ingon man ikaw kalibotan.
: Ingna ang mga kanasoran,
: Naghari ang Ginoo !
32: Dahunog, O kadagatan
: ug ang tanan nga anaa niini;
: paghugyaw, O kaumahan
: ug ang tanang anaa niini!
33: Unya mag-awit ang kakahoyan
: tungod sa kalipay diha sa atubangan sa Ginoo ,
: kay moanhi siya aron paghukom sa kalibotan.
34: Pasalamati ang Ginoo tungod sa iyang kaayo,
: kay ang malungtaron niyang gugma magpabilin gayod hangtod sa hangtod.
35: Ingna usab siya,
: Luwasa kami, O Dios nga among Manluluwas,
: tigoma ug luwasa kami gikan sa mga kanasoran,
: aron magpasalamat kami sa balaan mong ngalan,
: ug magdayeg agig pagpasidungog kanimo.
36: Dalaygon ang Ginoo ,
: ang Dios sa Israel, hangtod sa kahangtoran!
: Unya mitubag ang katawhan, Amen! Ug gidayeg nila ang Ginoo .
37: Gitugyan ni David ngadto kang Asaf ug sa iyang mga kaubang Levita ang pag-atiman kanunay sa inadlaw-adlaw nga mga buluhaton didto sa atubangan sa Sudlanan sa Kasabotan
38: ug si Obed-edom ug ang 68 niya ka igsoon maoy motabang kanila. Si Obed-edom nga anak ni Jeduton ug si Hosa mao ang tigbantay sa mga ganghaan.
39: Si Sadok nga pari ug ang iyang mga igsoon nga pari maoy gitugyanan sa mga buluhaton didto sa atubangan sa Tolda sa Ginoo nga atua sa bungtod sa Gibeon.
40: Adlaw ug gabii sila maoy tigsunog sa mga halad alang sa Ginoo didto sa halaran niini sumala sa balaod sa Ginoo nga iyang gihatag sa Israel.
41: Uban usab kanila mao si Heman ug si Jeduton ug ang uban pang napili aron silay mopasalamat sa Ginoo tungod sa malungtaron niyang gugma.
42: Si Heman ug si Jeduton may mga trumpeta ug mga piyangpiyang nga ilang magamit sa pagtugtog sa mga balaang awit. Ang mga anak ni Jeduton gitudlo usab nga magbalantay sa ganghaan.
43: Unya namauli ang tanang katawhan sa Israel sa tagsatagsa nila ka balay ug si David mipauli usab sa ila aron panalanginan niya ang iyang panimalay.