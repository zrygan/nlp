1: Unya gikan sa unos miingon ang Ginoo kang Job
2: Kinsa ka man nga magduhaduha sa akong kaalam?
: Nagpakita ka lamang sa imong pagkawalay kaalam!
3: Barog ug pagpakalalaki;
: tubaga kining akong ipangutana kanimo.
4: Diin ka man sa pagbuhat ko sa kalibotan?
: Kon may nahibaloan ka, suginli ako.
5: Kinsa may nagbuot sa gidak-on sa kalibotan?
: Kinsa may naglatid niini?
: Nasayod ka niining tanan, dili ba?
6: Unsa may gisukaran sa mga haligi nga nagsagang sa kalibotan?
: Kinsa may nagbutang sa sukaranan sa kalibotan?
7: Sa kaadlawon niadtong adlawa nagduyog pag-awit ang mga bituon,
: ug naninggit sa kalipay ang mga langitnong binuhat.
8: Kinsa may nagtak-op sa mga ganghaan
: aron pagpugong sa dagat sa dihang mibuhagay kini gikan sa kahiladman sa yuta?
9: Ako ang nagpandong sa dagat pinaagi sa mga panganod
: ug giputos ko kini sa kangitngit.
10: Gibutangan kog utlanan ang dagat
: ug gialihan ko kini ug gitrangkahan ang mga ganghaan.
11: Giingnan ko kini, Dinhi ka ra gayod kutob!
: Anhi ra kutob ang dagko mong mga balod.
12: Job, nakapasubang ka na ba sa adlaw?
: Nakasugo ka na ba sa kaadlawon aron kini mobanagbanag;
13: ug nakapatay-og ka na ba sa yuta aron ang mga daotan
: manggula sa ilang mga tagoanan?
14: Ang kahayag sa adlaw mopadayag sa kabungtoran ug kawalogan
: ug mohatag ug bulok niini sama sa pagtina sa usa ka bisti.
15: Sulaw ra kaayo alang sa mga daotan ang kahayag sa adlaw,
: ug kini maoy makapugong kanila sa pagbuhat ug daotan.
16: Nakaadto ka na ba sa mga tuboran sa kahiladman sa dagat?
: Nakalakaw ka na ba sa ilalom sa dagat?
17: May nagtultol ba kanimo sa mga ganghaan
: nga nag-ali sa kalibotan sa mga patay?
18: Nasayod ka ba sa gidak-on sa kalibotan?
: Tubaga ako kon nasayod ka.
19: Nahibalo ka ba diin gikan ang kahayag ug ang kangitngit?
20: Kabut-an mo ba sila asa sila kutob
: o makapabalik ka ba kanila?
21: Sa walay duhaduha makahimo ka niini kay tigulang ka na man kaayo
: ug natawo ka na man kaniadto!
22: Nakaduaw ka na ba sa mga lawak-tipiganan sa mga niebe ug yelo?
23: Giandam ko kini alang sa panahon sa kasamok,
: sa adlaw sa panag-away ug sa gubat.
24: Nakaadto ka na ba sa silanganan sa adlaw
: o sa dapit diin maggikan ang timog?
25: Kinsa may nagbutang ug agianan sa ulan ug sa kilat?
26: Kinsa may nagpaulan sa dapit nga walay nagpuyo
: ug sa diserto nga mingaw kaayo?
27: Kinsa may nagpatubig sa nagmalang yuta
: aron makatubo ang mga sagbot?
28: Kinsa may amahan sa ulan o sa yamog?
29: Kinsa may inahan sa yelo
30: nga maoy makapabagtok sa tubig ug sa dagat sama sa bato?
31: Mabugkos mo ba ang Pleiades
: o mahubad mo ba ang higot sa Orion?
32: Katultolan mo ba ang kabituonan inigsubang niini,
: ug kagiyahan mo ba ang mga bituon nga gitawag ug Dako ug Gamayng Oso?
33: Nasayod ka ba sa mga balaod nga nagpalihok sa kalangitan
: ug ikapadapat mo ba kini sa kalibotan?
34: Kamandoan mo ba ang mga panganod aron bunokan ka sa ulan?
35: Ug kon makasugo ka sa kilat sa pagkilab,
: moanha ba kini kanimo ug moingon, Andam ako sa pag-alagad kanimo?
36: Kinsay mosugilon sa langgam nga Ibis nga mobaha ang Nilo,
: o kinsay mosulti sa sunoy nga moulan na?
37: Kinsay maalamon nga makaihap sa mga panganod
: ug motikwang niini aron moulan,
38: ulan nga makapabagtok sa abog?
39: Makakaplag ka bag pagkaon alang sa liyon,
: ug makabusog sa ilang mga batan-ong liyon
40: inigtago nila sa ilang mga langub,
: o kon mag-atang sila sa ilang tagoanan?
41: Kinsa may magpakaon sa mga uwak kon gutmon na sila,
: ug kon ang ilang mga piso mangayo kanakog pagkaon
: ug maglatagaw tungod sa kagutom?