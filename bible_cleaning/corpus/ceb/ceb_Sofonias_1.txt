1: Mao kini ang gisulti sa Ginoo kang Sofonias sa panahon nga si Josias nga anak ni Amon maoy naghari sa Juda. Si Sofonias anak ni Cusi nga anak ni Gedalias nga anak ni Amarias nga anak ni Ezequias.
2: Miingon ang Ginoo ,
: Wagtangon ko ang tanang butang sa kalibotan.
3: Wagtangon ko ang tawo ug mga mananap,
: ingon man ang mga langgam ug ang mga isda.
: Laglagon ko ang mga daotan;
: puohon ko ang tanang tawo, nag-ingon ang Ginoo .
4: Silotan ko ang Juda
: ug ang tanang lumolupyo sa Jerusalem.
: Wagtangon ko niining dapita ang mga handomanan ni Baal,
: ug ang ngalan sa mga pari nga nagsimba sa mga diosdios.
5: Laglagon ko kadtong nanaka sa mga atop
: aron pagsimba sa mga langitnong binuhat.
: Laglagon ko kadtong nangyukbo ug manumpa sa akong ngalan,
: apan nanumpa usab sa ngalan ni Milcom.
6: Laglagon ko sila nga mibiya kanako,
: ug wala na mag-alagad kanako o magpakisayod pa kanako.
7: Paghilom kamo atubangan sa Ginoong Dios ,
: kay duol na ang adlaw nga siya maghukom!
: Ang Ginoo nag-andam ug halad nga sunogon,
: ug giputli na niya ang iyang mga dinapit.
8: Sa adlaw nga ihalad na kini ngadto sa Ginoo , moingon siya,
: Silotan ko ang mga opisyal ug ang mga anak sa hari
: ingon man ang tanan nga nagsunod sa batasan ug kinabuhi sa mga langyaw.
9: Niadto unyang adlawa, silotan ko ang nagsimba sama sa mga tawo nga wala moila kanako,
: ug kadtong mangawat ug mopatay
: aron mapuno sa mga inilog ang balay sa ilang agalon.
10: Miingon ang Ginoo ,
: Niana unyang adlawa mabati ang usa ka singgit gikan sa Ganghaan sa Isda didto sa Jerusalem,
: usa ka danguyngoy gikan sa Ikaduhang Bahin sa siyudad,
: usa ka dahunog gikan sa kabungtoran.
11: Panghilak kamo, O mga lumolupyo sa ubos nga bahin sa siyudad.
: Kay wala na ang mga negosyante;
: gipamatay na ang mga nagbaligyag plata.
12: Niadtong panahona siksikon ko ang Jerusalem ginamit ang mga suga,
: ug silotan ko ang mga tawo nga nagsalig lamang sa ilang kaugalingon,
: ug naghunahuna nga ang Ginoo dili mobuhat ug maayo o daotan.
13: Sakmiton ang ilang kabtangan
: ug panggub-on ang ilang kabalayan.
: Dili sila maoy makapuyo sa mga balay nga ilang gibuhat,
: o makainom sa bino nga abot sa ilang parasan.
14: Duol na kaayo ang adlaw nga ang Ginoo maghukom
: ug pait kining palandongon.
: Mohilak unya bisan ang tawong isog.
15: Kay ang maong adlaw, adlaw man sa kasuko,
: adlaw sa kaguol ug kapait,
: adlaw sa kadaot ug kalaglagan,
: adlaw sa kangitngit ug kadulom,
: adlaw sa panganod ug sa dag-om,
16: adlaw sa pagpatingog sa trumpeta
: ug sa awhag sa pagpakiggubat batok sa kinutaang mga siyudad
: ug sa habog nga mga bantayanan sa paril.
17: Miingon ang Ginoo ,
: Kastigohon ko ang mga tawo,
: ug manglakaw unya sila sama sa buta,
: kay nakasala man sila kanako.
: Pabuhagayon ko ang ilang dugo sama sa tubig,
: ug ang ilang unod mangadunot ug mangabaho.
18: Sa adlaw sa kasuko sa Ginoo ,
: dili makaluwas kanila ang ilang salapi ug bulawan;
: ang tibuok kalibotan lamyon sa kalayo sa iyang kasuko,
: ug sa kalit puohon niya ang tanang tawo nga nagpuyo dinhi sa yuta.