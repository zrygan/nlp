1: Sa Juda naila pag-ayo ang Dios
: ug sa Israel nabantog ang iyang ngalan.
2: Anaa sa Jerusalem ang iyang pinuy-anan;
: nagpuyo siya sa Bukid sa Sion.
3: Didto gibalibali niya ang mga udyong sa mga kaaway,
: ang ilang mga taming ug mga espada ug ang tanan nilang hinagiban sa gubat.
4: Pagkamahimayaon mo, O Dios!
: Pagkahalangdon mo samtang naglugsong ka sa mga bukid
: diin gibuntog mo ang imong mga kaaway.
5: Ang isog nilang mga sundalo gisakmitan sa ilang mga inagaw
: ug karon nangamatay na sila;
: walay usa nga nahibilin nga makagamit sa ilang hinagiban.
6: Sa dihang gihulga mo sila, O Dios ni Jacob,
: ang mga kabayo ug ang mga nagkabayo nangahulog ug nangamatay.
7: Apan ikaw, O Ginoo ,
: gikahadlokan pag-ayo sa mga tawo!
: Kinsay makaatubang kanimo kon mapungot ka?
8: Gikan sa langit gipaila mo ang imong hukom.
: Ang yuta nalisang ug wala magtingog
9: sa dihang mitindog ka, O Dios,
: aron paghukom ug pagluwas sa tanang mga dinaugdaog sa kalibotan.
10: Ang kasuko sa mga tawo nakadugang hinuon sa pagdayeg kanimo;
: ang nahisalin sa mga gubat magtuman sa imong mga kasaulogan.
11: Ihatag sa Ginoo nga imong Dios ang gisaad mo kaniya;
: kamong mga kasikbit nga kanasoran, pagdalag mga gasa kaniya.
: Gihimo sa Dios nga mahadlok ang mga tawo kaniya.
12: Gipakaulawan niya ang mga garbosong prinsipe,
: ug gihadlok niya ang mga gamhanang hari.