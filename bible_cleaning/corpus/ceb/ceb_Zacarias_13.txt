1: Niadto unyang adlawa may motungha nga tubod alang sa banay ni David ug sa mga lumolupyo sa Jerusalem aron paghugas sa ilang sala ug sa ilang pagsimba sa mga diosdios.
2: Nag-ingon ang Ginoo nga Labing Gamhanan, Ug niadto unyang adlawa, wagtangon ko ang ngalan sa mga diosdios sa nasod aron dili na gayod sila hinumdoman. Hinginlan ko usab ang mga nagpakapropeta ug ang daotang espiritu.
3: Ug kon may tawo pa gayod nga magpakapropeta, moingon kaniya ang iyang amahan ug inahan, Dili ka angay mabuhi kay nagsulti kag bakak sa ngalan sa Ginoo , ug dunggabon siya sa iyang amahan ug inahan sa dihang managna siya.
4: Niadto unyang adlawa ikaulaw sa tagsatagsa ka propeta ang iyang panan-awon inigpanagna niya. Dili siya magsul-ob ug bisti nga balhiboon alang sa usa ka propeta aron sa paglimbong.
5: Hinuon, moingon siya, Dili ako propeta kondili usa ka mag-uuma kay ang yuta mao may akong kabtangan sukad pa sa akong pagkabata.
6: Ug kon pangutan-on siya, Unsa may nakaingon nianang mga samad sa imong likod? Siya motubag, Mga samad kini nga akong nadawat didto sa balay sa akong kahigalaan.
7: Nag-ingon ang Ginoo nga Labing Gamhanan,
: Pagmata, O espada,
: habasa ang akong magbalantay sa karnero,
: ang tawo nga nag-alagad kanako.
: Patya ang magbalantay
: aron magkatibulaag ang mga karnero.
: Makigbatok ako sa akong katawhan
8: ug sa tibuok nasod,
: duha sa tulo ka bahin ang mangamatay,
: ug usa lamang sa tulo ka bahin ang magpabiling buhi.
9: Putlion ko pinaagi sa kalayo kining ikatulo nga bahin,
: putlion ko sila sama sa usa ka tawo nga magputlig plata,
: ug sulayan sila, sama sa pagsulay sa bulawan.
: Mosangpit sila sa akong ngalan
: ug tubagon ko sila.
: Moingon ako,
: Sila akong katawhan;
: ug moingon usab sila,
: Si Yahweh mao ang among Dios.