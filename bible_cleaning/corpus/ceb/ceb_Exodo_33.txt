1: Ang Ginoo miingon kang Moises, Biya niining dapita uban sa katawhan nga imong gikuha sa Ehipto ug pangadto kamo sa yuta nga gisaad ko nga ihatag kang Abraham, kang Isaac ug kang Jacob. Miingon ako kanila, Ihatag ko kining yutaa sa inyong kaliwatan.
2: Magpadala ako ug anghel nga maoy mogiya kaninyo. Hinginlan ko ang mga Canaanhon, ang mga Amorihanon, ang mga Hitihanon, ang mga Perisihanon, ang mga Hibihanon ug ang mga Jebusihanon.
3: Mangadto kamo sa usa ka yuta nga dato ug tabunok. Apan dili ako mouban kaninyo kay gahi kamog kasingkasing kay tingali unyag laglagon ko kamo diha sa dalan.
4: Sa pagkadungog sa katawhan niining daotan nga balita, nagsubo sila ug wala na kanilay nagsul-ob ug alahas.
5: Kay gimandoan sa Ginoo si Moises, Ingna ang katawhan sa Israel, Gahi gayod kamog ulo. Kon ubanan ko kamo bisan sa makadiyot lamang, maaghat ako sa paglaglag kaninyo sa hingpit. Hala, tangtanga ninyo ang inyong alahas kay ako ray mahibalo kon unsaon ko kamo.
6: Busa sukad sa Bukid sa Sinai wala na gayod magsul-ob ug alahas ang katawhan sa Israel.
7: Naandan ni Moises ang pagdala sa Tolda ug pagtaod niini sa dapit nga layulayo sa kampo. Ginganlan niya kinig Tolda nga Tagboanan. Ang buot magpakisayod sa Ginoo moadto sa Tolda nga Tagboanan.
8: Inig-adto ni Moises sa maong Tolda, manindog ang tanang katawhan diha sa pultahan sa ilang kaugalingong tolda ug magbantay kang Moises hangtod nga mosulod na siya sa Tolda.
9: Human makasulod si Moises, ang daw haligi nga panganod mopaibabaw sa pultahan sa Tolda unya ang Ginoo makigsulti kang Moises.
10: Inigkakita sa katawhan sa daw haligi nga panganod diha sa pultahan sa Tolda, moyukbo sila diha sa pultahan sa ilang kaugalingong tolda.
11: Ang Ginoo magpakita kang Moises sa iyang pagpakigsulti kaniya sama sa usa ka tawo nga makigsulti sa iyang higala. Unya mopauli si Moises ngadto sa kampo. Apan ang iyang batan-ong alagad nga si Josue nga anak ni Nun dili mobiya sa Tolda.
12: Si Moises miingon sa Ginoo , Tinuod nga gisugo mo ako sa pagpangulo niining katawhan paingon sa yuta nga ihatag mo kanila apan wala mo ako sultihi kon kinsay imong pakuyogon kanako. Apan sa gihapon miingon ka nga nakaila ka kanako pag-ayo ug gikahimut-an mo ako.
13: Kon nahimuot ka kanako, naghangyo ako kanimo nga suginlan mo ako karon sa imong mga plano aron makaila ako kanimo ug magpadayon ako sa pagpahimuot kanimo. Hinumdomi usab nga kining mga tawhana imong gipili.
14: Ang Ginoo miingon, Mouban ako kanimo ug magmadaogon ka.
15: Si Moises miingon kaniya, Kon dili ka mouban kanamo, ayaw kami pabiyaa niining dapita.
16: Kay unsaon man pagkasayod ni bisan kinsa nga gikahimut-an mo ako ug ang imong katawhan kon dili mo kami ubanan? Kon mouban ka kanamo, ako ug ang imong katawhan mailhan nga lahi sa ubang katawhan sa kalibotan.
17: Ang Ginoo miingon kang Moises, Buhaton ko gayod ang giingon mo kay gikahimut-an ko ikaw ug nakaila kaayo ako kanimo.
18: Mihangyo si Moises, Pakit-a ako sa imong himaya.
19: Ang Ginoo mitubag, Pakit-on ko ikaw sa akong pagkamaayo ug litukon ko diha sa imong atubangan ang akong balaan nga ngalan: Yahweh. Kaluy-an ko ang akong gustong kaluy-an.
20: Ug miingon pa gayod siya, Dili ka makakita sa akong nawong kay walay tawo nga makakita kanako nga magpabiling buhi.
21: Tan-awa, aniay dapit tupad kanako diin makatindog ka sa bato nga bantilis.
22: Iniglabay sa akong himaya ibutang ko ikaw sa liki sa batong bantilis ug tabonan ko ikaw sa akong kamot hangtod makasaylo na ako.
23: Unya kuhaon ko ang akong kamot ug makita mo ang akong likod apan dili ang akong nawong.