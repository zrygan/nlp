1: Kaluy-i intawon ako, O Dios,
: kay gisulong ako sa mga tawo;
: gilutos ako kanunay sa akong mga kaaway!
2: Tibuok adlaw gisulong ako nila,
: ug daghan kaayo ang mapahitas-on nga nakig-away batok kanako!
3: O Dios nga Labing Gamhanan, kon abuton akog kahadlok,
: mosalig ako kanimo.
4: Daygon ko ang Dios tungod sa iyang saad;
: anaa kaniya ang akong pagsalig,
: busa dili ako mahadlok.
: Unsa may mahimo sa tawo kanako?
5: Tibuok adlaw gisamok nila ako sa tanan kong gibuhat;
: kanunay lamang silang naghunahuna kon unsaon nila pagdagmal kanako!
6: Nagtigom sila sa usa ka tagoanan,
: ug gipanid-an nila ang tanan kong gibuhat
: sa tinguha nga mapatay nila ako.
7: Siloti sila, O Dios, tungod sa ilang pagkadaotan,
: ug pinaagi sa imong kasuko buntoga kining mga tawhana!
8: Nasayod ka nga nasamok ako kaayo,
: ug may sudlanan ka sa akong mga luha.
: Dili ba gilista man kini diha sa imong basahon?
9: Inigsangpit ko kanimo,
: mosibog ang akong mga kaaway.
: Nasayod ako nga ang Dios dapig kanako.
10: Gidayeg ko ang Ginoo
: tungod sa iyang mga saad.
11: Dili ako mahadlok kay misalig man ako kaniya.
: Unsa may mahimo sa tawo batok kanako?
12: Tumanon ko, O Dios, ang akong gisaad;
: ug ihatag ko kanimo ang akong halad sa pasalamat,
13: kay giluwas mo man ako gikan sa kamatayon,
: ug wala mo itugot nga mabuntog ako.
: Busa magkinabuhi ako nga inubanan sa Dios
: diha sa kahayag nga nagdan-ag sa mga buhi.