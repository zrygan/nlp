1: Busa higugmaa ninyo ang Ginoo nga inyong Dios ug tumana ang tanan niyang mga sugo.
2: Ayaw kamo kalimot nga kamo maoy nakadawat sa pagtulon-an nga gikan sa Ginoo nga inyong Dios pinaagi sa inyong kasinatian uban kaniya. Dili ang inyong mga anak nga wala masayod o makakita niini maoy akong gipakigsultihan kondili kamo. Nakita ninyo ang iyang pagkagamhanan
3: ug mga milagro. Nakita ninyo ang iyang gibuhat sa hari sa Ehipto ug sa iyang tibuok nasod.
4: Nakita ninyo ang gihimo sa Ginoo ngadto sa kasundalohan sa Ehipto ug sa ilang mga kabayo ug mga karwahi. Gilumsan niya sila didto sa Dagat nga Pula sa dihang migukod sila kaninyo.
5: Palandonga usab ang gibuhat niya kaninyo didto sa kamingawan hangtod sa pag-abot ninyo dinhi
6: ug sa gibuhat niya kang Datan ug kang Abiram nga mga anak ni Eliab nga sakop sa banay ni Ruben. Nakita sa tanan nga naabli ang yuta ug gilamoy sila lakip ang ilang banay ug mga sulugoon ug mga kabtangan.
7: Kamo mismo nakakita sa mga milagro nga gibuhat sa Ginoo .
8: Busa tumana ninyo ang tanang sugo nga gihatag ko kaninyo karong adlawa aron mahimo kamong lig-on ug makasulod kamo ug mapanag-iya ninyo ang yuta nga gisaad sa Ginoo
9: ngadto sa inyong katigulangan ug sa ilang mga kaliwat. Motaas usab ang inyong kinabuhi didto sa maong yuta nga tabunok.
10: Kining yutaa dili sama sa yuta sa Ehipto nga inyong gigikanan diin ang inyong tinanom kinahanglan nga inyong patubigan.
11: Apan ang yuta nga inyong panag-iyahon maoy yuta sa mga kabungtoran ug mga walog nga kanunayng ulanan.
12: Yuta kini nga giatiman sa Ginoo nga inyong Dios ug gibantayan niya kanunay.
13: Kon tumanon ninyo ang tanan kong gisugo kaninyo karon, nga higugmaon ninyo ang Ginoo nga inyong Dios ug alagaran siya sa tibuok ninyong kasingkasing ug kalag,
14: hatagan kamo niyag ulan sa hustong panahon aron makabaton kamog pagkaon, bino ug lana sa olibo
15: ug makasibsib ang inyong kahayopan. Didto makakaon kamo kutob sa inyong gusto.
16: Ayaw gayod kamo pagbiya sa Ginoo aron pagsimba sa laing mga dios
17: kay masuko siya kaninyo ug dili na siya magpadalag ulan ug ang yuta dili na mohatag ug abot ug sa dili madugay mangamatay kamo ug mahanaw sa maayong yuta nga ihatag niya kaninyo.
18: Busa ampingi ninyo sa bug-os ninyong kasingkasing ug kalag ang akong mga pulong. Ibugkos kini diha sa inyong bukton ug ibutang sa inyong agtang aron dili ninyo hikalimtan.
19: Itudlo kini ngadto sa inyong mga anak kon anaa kamo sa balay, sa inyong paglakaw, sa inyong pagpahulay ug pagtrabaho.
20: Isulat kini diha sa mga haligi sa pultahan sa inyong balay ug diha sa mga ganghaan
21: aron kamo ug ang inyong mga anak makapahimulos ug taas nga kinabuhi didto sa yuta nga gisaad sa Ginoo sa inyong mga katigulangan samtang magpabilin pa ang langit ibabaw sa yuta.
22: Kay kon tumanon ninyo kining mga sugo nga gihatag ko kaninyo nga mao ang paghigugma sa Ginoo nga atong Dios ug tumanon ninyo ang iyang kabubut-on ug dili kamo mobiya kaniya,
23: abugon sa Ginoo ang mga nasod nga inyong sulongon ug mainyo ang mga yuta nga iya sa ubang mga nasod nga mas dagko ug gamhanan pa kay kaninyo.
24: Mainyo ang yuta nga inyong taakan. Ang inyong teritoryo magsukad unya sa kamingawan ngadto sa Bukid sa Lebanon, gikan sa Suba sa Eufrates ngadto sa Dagat sa Mediteraneo sa kasadpan.
25: Walay makasugakod pagsukol kaninyo. Ang Ginoo nga inyong Dios maghimo kaninyo nga kahadlokan ug kalisangan sa tanang nasod nga inyong taakan sumala sa iyang gisaad kaninyo.
26: Timan-i ninyo nga karong adlawa gipapili ko kamo sa panalangin o sa tunglo.
27: Panalanginan kamo kon tumanon ninyo ang mga sugo sa Ginoo nga inyong Dios nga gihatag ko karon kaninyo.
28: Apan tunglohon kamo kon dili ninyo tumanon ang iyang mga sugo ug kon kamo motipas sa dalan nga paagian niya kaninyo ug inyong simbahon ang laing mga dios nga wala ninyo simbaha kaniadto.
29: Unya kon makaabot na kamo sa yuta nga inyong panag-iyahon, isangyaw kining panalangin didto sa Bukid sa Gerisim ug ang tunglo didto sa Bukid sa Ebal.
30: Kining mga bukira anaa sa dapit sa kasadpan sa Suba sa Jordan, sa yuta sa mga Canaanhon nga nagpuyo sa Walog sa Jordan, atbang sa Gilgal, duol sa mga sagradong kahoy sa More.
31: Tabok kamo sa Suba sa Jordan aron makasulod kamo ug makapanag-iya sa yuta nga ihatag kaninyo sa Ginoo nga inyong Dios. Kon adto na kamo didto magpuyo,
32: tumana ninyo ang tanang sugo nga gihatag ko karon kaninyo.