1: Sa pagkatigulang na ni Samuel, gihimo niyang maghuhukom sa tibuok Israel ang iyang duha ka anak
2: nga si Joel nga mao ang magulang ug si Abia nga mao ang manghod. Mga maghuhukom sila sa Berseba.
3: Apan wala sila mosunod sa lakang sa ilang amahan kay salapi man lamay ilang giapas. Nagpasuborno sila ug gituis nila ang hustisya.
4: Usa ka adlaw niana, nagtigom ang mga kadagkoan sa Israel. Unya nangadto sila kang Samuel didto sa Rama
5: ug giingnan nila siya, Tigulang ka na ug ang imong mga anak wala magsunod sa imong mga lakang. Busa pagtudlog hari nga magmando kanamo sama sa gibuhat sa ubang mga nasod.
6: Nakapasubo kang Samuel ang ilang pagpangayog hari busa nag-ampo siya sa Ginoo .
7: Ang Ginoo miingon kaniya, Tumana ang tanan nga gihangyo sa katawhan kanimo kay dili man ikaw ang ilang gisalikway kondili ako. Dili sila buot nga ako maoy maghari kanila.
8: Ingon nga gisalikway ako nila sukad sa akong pagkuha kanila gikan sa Ehipto ug nag-alagad sila sa laing mga dios, gisalikway ka usab nila.
9: Busa tumana ang ilang gihangyo ug pasidan-i sila sa buhaton sa tawo nga maghari kanila.
10: Busa gipahayag ni Samuel ang tanan nga giingon sa Ginoo ngadto sa mga tawo nga nangayo kaniyag hari.
11: Giingnan niya sila, Mao kini ang buhaton sa hari nga magmando kaninyo: kuhaon niya ang inyong mga anak nga lalaki ug himoon niya sila nga tigmaneho sa iyang mga karwahi ug mga sundalo nga magkabayo ug mag-una sila sa iyang karwahi.
12: Magtudlo siyag mga pangulo sa linibo ka sundalo ug sa tagkalim-an ug ang uban magdaro ug mag-ani sa iyang kaumahan. Ang uban himoon niyang tiggama sa mga galamiton sa gubat ug sa mga kahimanan sa iyang mga karwahi.
13: Ang inyong mga anak nga babaye himoon niyang mga kosinera ug mga panadera ug tiggama sa mga pahumot.
14: Unya kuhaon niya ang labing maayong abot sa inyong mga kaumahan, mga parasan ug kaolibohan ug ihatag niya kini sa iyang mga opisyal.
15: Kuhaon pa gayod niya ang usa sa napulo ka bahin sa inyong trigo ug bino ug ihatag niya kini sa iyang mga opisyal ug mga pangabaga.
16: Unya kuhaon niya ang inyong mga sulugoon ug ang labing tambok sa inyong kahayopan ug patrabahuon alang kaniya.
17: Kuhaon niya ang ikapulo sa inyong kahayopan ug iya kamong himoong ulipon.
18: Ug niadtong mga adlawa manghilak kamo tungod sa hari nga inyong gipangayo apan dili kamo kaluy-an sa Ginoo .
19: Apan ang katawhan wala mamati kang Samuel ug sila miingon kaniya, Gusto kamig hari
20: aron mahisama kami sa ubang mga nasod. Gusto kamig hari nga magmando ug mangulo kanamo sa panggubatan.
21: Human mabati ni Samuel ang giingon sa katawhan, gisugilon niya sa Ginoo kining tanan.
22: Ug ang Ginoo miingon kang Samuel, Tumana ang ilang hangyo ug hatagi silag hari. Unya giingnan ni Samuel ang katawhan sa Israel, Pamauli na kamo sa inyong siyudad.