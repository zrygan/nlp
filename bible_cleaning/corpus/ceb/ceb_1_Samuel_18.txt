1: Human si David makigsulti kang Saul, nagkasuod pag-ayo si Jonatan ug si David.
2: Sukad niadtong adlawa gisagop ni Saul si David ug wala niya tugoti nga mopauli pa siya sa ila.
3: Unya si Jonatan naghimo ug kasabotan sa panaghigala tali kang David tungod kay gimahal man pag-ayo ni Jonatan si David.
4: Unya gihubo ni Jonatan ang iyang bisti ug gihatag niya kang David lakip ang iyang espada, pana ug bakos.
5: Si David nagmalampuson sa tanan nga gisugo ni Saul kaniya busa gihimo siya ni Saul nga pangulo sa kasundalohan. Ug nakapahimuot kini sa tanang mga tawo ug sa mga opisyal ni Saul.
6: Usa ka adlaw niana, samtang namauli si David ug si Saul gikan nga nakiggubat sa mga Filistihanon, gisugat sila sa kababayen-an gikan sa mga siyudad sa Israel. Nag-awit ug nagsayaw sila dinuyogan sa mga tambor ug uban pang mga tulunggon.
7: Ug sa ilang panaglipay, nag-awit sila
: Linibo ang napatay ni Saul
: apan tinagpulo ka libo ang napatay ni David.
8: Tungod niini nasuko pag-ayo si Saul ug siya miingon, Nganong nag-ingon man sila nga tinagpulo ka libo ang napatay ni David samtang linibo lamang ang akong napatay? Dili madugay panag-iyahon na niya kining akong gingharian.
9: Ug sukad niadtong adlawa gibantayan ni Saul si David.
10: Ug sa pagkaugma, gipadad-an sa Dios si Saul ug daotang espiritu ug siya ingon sa nabuang sulod sa iyang balay samtang nagtugtog sa alpa si David sumala sa iyang nabatasan. Nagbitbit si Saul sa iyang bangkaw
11: ug gibangkaw niya si David kay buot niyang tuhugon si David diha sa bungbong. Apan sa duha ka higayon nakalikay si David.
12: Nahadlok si Saul kang David kay nakita man niya nga ang Ginoo nag-uban kang David ug siya gibiyaan sa Ginoo .
13: Busa gipapahawa ni Saul si David sa iyang atubangan ug gitudlo niyang pangulo sa usa ka batalyong sundalo. Busa si David nangulo sa iyang mga sundalo.
14: Nagmalampuson si David sa tanan niyang gibuhat kay nag-uban man kaniya ang Ginoo .
15: Ug sa dihang nakita ni Saul nga nagmalampuson si David, nahadlok siya pag-ayo.
16: Apan si David gimahal sa tibuok Israel ug Juda kay siya usa man ka malamposong pangulo.
17: Unya miingon si Saul kang David, Ania ang kamagulangan kong anak nga si Merab. Ipaasawa ko siya kanimo ug ang ihangyo ko lang kanimo mao nga magmaisog ka sa pagpakig-away sa gubat sa Ginoo . Naghunahuna si Saul nga niining paagiha, dili siya maoy mopatay kang David kondili ang mga Filistihanon.
18: Ug miingon si David kang Saul, Kabos ako ug ang akong kagikan busa dili ako takos mahimong umagad sa hari.
19: Apan sa pag-abot sa panahon nga si Merab ipaasawa na unta kang David, gipaasawa hinuon siya kang Adriel nga taga-Mehola.
20: Apan ang anak ni Saul nga si Mical nahigugma kang David. Gisultihan sa mga tawo si Saul bahin niini ug nalipay si Saul.
21: Naghunahuna si Saul, Ipaasawa ko si Mical kang David aron pinaagi kang Mical malaang ko si David ug ang mga Filistihanon gayoy makapatay kaniya. Busa miingon na usab si Saul kang David, Maumagad ko na gayod ikaw.
22: Unya gisugo ni Saul ang iyang mga sulugoon, Sekretoha pag-ingon si David nga gikahimut-an ka sa hari ug gimahal ka sa iyang mga opisyal busa uyon na lang nga mahimo kang umagad sa hari!
23: Ang mga sulugoon ni Saul mihunghong niining mga pulonga ngadto kang David. Ug si David miingon, Gipakasayon ba lamang ninyo ang pagkaumagad sa hari? Ubos ako kaayog kahimtang ug wala gani hiilhi sa katilingban.
24: Ug gisultihan sa mga sulugoon si Saul sa giingon ni David kanila.
25: Unya si Saul miingon, Ingna ninyo si David: Wala magkinahanglan ug bugay ang hari. Ang iyang gipangayo kanimo mao lamang ang 100 ka yamis sa kinatawo sa mga Filistihanon aron makapanimalos siya sa iyang mga kaaway. Si Saul nagtuo nga niining paagiha si David mapatay gayod sa mga Filistihanon.
26: Ug sa pagkabati ni David niini, nalipay siya nga mahimo siyang umagad ni Saul. Busa sa nagsingabot na ang gitagal nga panahon sa kasal,
27: milakaw si David kuyog sa iyang mga sundalo ug gipatay nila ang 200 ka Filistihanon ug ilang gipanguhaan sa yamis ug gidala kini ngadto kang Saul. Busa naasawa ni David si Mical ug nahimo siyang umagad sa hari.
28: Sa nakita ni Saul nga ang Ginoo nag-uban kang David ug nga ang iyang anak nga si Mical nahigugma pag-ayo kang David,
29: misamot ang iyang kahadlok kang David. Ug gikontrahan niya pag-ayo si David.
30: Unya ang mga prinsipe sa mga Filistihanon nagbalikbalik sa pagsulong sa Israel apan kanunay silang buntogon ni David. Malampuson kaayo si David kay sa ubang opisyal ni Saul busa gitamod siya pag-ayo.