1: Gibayaw ako sa Espiritu ug gidala ngadto sa sidlakang ganghaan sa Templo sa Ginoo . Unya nakita ko nga may 25 ka tawo didto sa pultahan sa ganghaan ug lakip kanila mao ang duha ka pangulo sa katawhan nga si Jahasanias nga anak ni Azzur ug si Pelatias nga anak ni Banaias.
2: Giingnan ako sa Dios, Tawo, mao kining mga tawhana ang naglarawg daotan ug naghatag ug dili maayong tambag dinhi niining siyudara.
3: Miingon sila, Hapit na ang panahon nga magtukod kita ug mga balay; kining siyudara sama sa kawa ug kita sama sa karne sulod sa kawa. Hinuon napanalipdan kita gikan sa kalayo.
4: Busa sultihi sila niini, O tawo.
5: Unya ang espiritu sa Ginoo mikunsad na usab kanako ug siya miingon, Isulti ang giingon sa Ginoo Nasayod ako sa inyong gihunahuna, O katawhan sa Israel.
6: Daghan kamog napatay niining siyudara ug ang mga patay nagkatag sa kadalanan.
7: Busa nag-ingon ako, ang Ginoong Dios , nga ang karne mao ang simbolo sa inyong mga gipatay nga anaa sa taliwala sa siyudad ug ang kawa mao kining siyudara apan kamo kuhaon ko gikan dinhi.
8: Ug kay nahadlok man kamo sa espada, ipahabas ko hinuon kamo sa espada.
9: Dad-on ko kamo ngadto sa gawas sa siyudad ug itugyan ngadto sa mga langyaw ug silotan ko kamo.
10: Mangamatay kamo pinaagi sa espada diha sa panggubatan sa kaugalingon ninyong nasod, ang Israel, ug makaila unya kamo nga ako mao ang Ginoo .
11: Kining siyudara dili mahimo nga sama sa kawa alang kaninyo ug kamo dili mahimong sama sa karne nga panalipdan sa kawa. Adto ko kamo siloti sa panggubatan sa Israel.
12: Makaila unya kamo nga ako mao ang Ginoo . Buhaton ko kini kay wala man kamo magtuman sa akong mga sugo ug sa akong mga gimbut-an kondili mao hinuoy inyong gituman ang mga balaod sa kasikbit ninyong kanasoran.
13: Samtang nagsulti ako sa pulong sa Ginoo, namatay si Pelatias, ang anak ni Banaias. Unya mihapa ako ug mituaw, O Ginoong Dios , puohon mo ba ang nahibilin sa katawhan sa Israel?
14: Unya giingnan na usab ako sa Ginoo ,
15: Tawo, ikaw ug ang imong kaigsoonan, ang imong isigkabinihag, ang tibuok katawhan sa Israel maoy gihisgotan sa mga nagpuyo sa Jerusalem. Miingon sila, Mibiya na sila kang Yahweh ug kining yutaa gihatag na kanato.
16: Busa sultihi ang imong mga isigkabinihag nga nag-ingon ako nga bisan tuod gipahilayo ko sila ngadto sa ubang kanasoran ug gipatibulaag sa ubang kayutaan, ako gihapon ang ilang dalangpanan didto niadtong mga dapita.
17: Busa isulti nga nag-ingon ako, ang Ginoong Dios tigumon ko kamo gikan sa kanasoran ug ihatag ko pagbalik kaninyo ang yuta sa Israel.
18: Inig-abot ninyo sa Israel, kuhaon ninyo ang tanang mahugaw ug salawayong mga diosdios.
19: Unya hatagan ko kamog usa na lamang ka tinguha ug bag-ong panglantaw sa kinabuhi. Kuhaon ko ang gahi ninyong kasingkasing ug ilisan ko kinig kasingkasing nga masinugtanon
20: aron tumanon ninyo ang akong mga sugo ug mga balaod ug mahimo kamong akong katawhan ug ako mahimong inyong Dios.
21: Apan kadtong nagsimba sa mahugaw ug salawayong mga diosdios silotan ko sumala sa ilang binuhatan. Ang Ginoong Dios maoy nagsulti niini.
22: Unya milupad ang mga kerubin uban sa mga ligid nga diha sa ilang kilid ug diha sa ibabaw nila ang silaw sa himaya sa Dios sa Israel.
23: Gikan sa taliwala sa siyudad ang silaw sa himaya sa Ginoo mikayab ug mihunong didto sa bukid sa silangang bahin sa siyudad.
24: Unya sa maong panan-awon gibayaw ako sa Espiritu ug gidala ngadto sa mga binihag nga didto sa Babilonia. Ug nahanaw ang panan-awon nga akong nakita.
25: Gisuginlan ko ang mga binihag bahin sa tanan nga gipakita kanako sa Ginoo .