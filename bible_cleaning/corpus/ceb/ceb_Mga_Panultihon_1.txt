1: Kini ang mga panultihon ni Solomon, anak ni David nga hari sa Israel.
2: Kining maong mga panultihon makatabang kanimo pag-ila sa kaalam ug sa maayong tambag ug sa pagsabot sa mga panultihon nga lalom ug kahulogan.
3: Makatudlo kini kanimo unsaon pagkinabuhi sa hustong paagi ug sa pagkamatarong ug sa pagkamakiangayon.
4: Makahimo kining maalamon sa mga walay kasinatian ug makatudlo sa mga batan-on sa pagkaabtik sa hunahuna.
5: Makadugang usab kini sa kahibalo sa mga tawong maalamon ug makalamdag sa mga may kahibalo
6: aron sila makatugkad sa tinagong mga kahulogan sa mga panultihon ingon man sa mga suliran ug tigmo nga sagad ipangutana sa mga maalamon.
7: Ang pagtahod ug pagbaton ug kahadlok sa Ginoo maoy sinugdanan sa kaalam. Ang mga buangbuang walay pagtahod sa kaalam ug nagdumili sila sa pagsabot.
8: Anak, pamatia ang gitudlo kanimo sa imong amahan ug patalinghogi ang gisulti sa imong inahan
9: kay ang ilang gitudlo kanimo makaayo sa imong pamatasan sama sa anindot nga purong ug mga medalyon sa kuwintas.
10: Anak, kon tintalon ka sa mga makasasala, ayaw pagpadala kanila.
11: Kon moingon sila kanimo, Sigi, mangita tag patyonon. Mangatang ta sa mga walay sala aron masadya ta
12: ug sama sa Seol tukbon nato sila ug dili gayod nato biyaang buhi ang atong mga biktima;
13: mangita tag mga bahandi ug pun-on nato ang atong mga balay sa atong kinawat!
14: Sigi, uban kanamo ug bahinon nato ang tanan natong kinawat.
15: Anak, ayaw gayod pag-uban sa mga tawo nga sama kanila. Paglikay kanila
16: kay andam sila kanunay nga mobuhat ug daotan. Andam sila kanunay nga mopatay.
17: Kawang lamang ang pagbutang ug lit-ag kon nagtan-aw sa imong gibuhat ang langgam nga buot mong lit-agon.
18: Apan ang maong mga tawo naglit-ag lamang sa ilang kaugalingon. Ang ila rang kaugalingong kinabuhi maoy ilang malit-ag.
19: Mao kini ang dangatan sa nanginabuhi pinaagi sa kabangis ug pagpanglimbong. Sila ra ang nag-unay pagtapos sa ilang kinabuhi.
20: Pamati! Nagtawag ang kaalam diha sa kadalanan ug sa mga merkado!
21: Nagsinggit kini diha sa ganghaan sa mga siyudad ug sa tanang dapit nga tigomanan sa mga tawo. Kini ang iyang giingon,
22: Mga buangbuang! Magpadayon na ba lamang kamo sa inyong binuang? Magsigi ba lamang kamog bugalbugal sa kahibalo? Dili na ba gayod kamo makasabot?
23: Pamati kamo sa akong pagbadlong kaninyo; hatagan ko kamog maayong tambag ug ipakig-ambit ko kaninyo ang akong kahibalo.
24: Nagsigi akog tawag ug dapit kaninyo apan dili kamo mamati ug wala lamang ako ninyo tagda.
25: Wala ninyo tagda ang akong tambag ug dili kamo gustong magpatudlo kanako.
26: Busa kataw-an ko lamang kamo kon abuton na kamog kalisdanan. Bugalbugalan ko kamo kon abuton na kamog kalisang.
27: Mohampak kaninyo ang kalisang sama sa bagyo nga magdala sa alimpulos sa kalisdanan ug tungod niini mag-antos kamo ug maalaot.
28: Motawag unya kamo kanako apan dili ko kamo tubagon. Pangitaon ako ninyo sa tanang dapit apan dili ninyo ako makit-an.
29: Tungod kay wala gayod ninyo gamita ang kahibalo ug kanunay kamong nagdumili sa pagtahod ug pagbaton ug kahadlok sa Ginoo
30: ug kay wala man gayod kamo mamati sa akong tambag ug magtagad sa dihang gibadlong ko kamo,
31: angay kamong mag-antos ug basolan unya ninyo ang inyong gibuhat.
32: Ang mga tawong walay kasinatian mamatay kay dili man sila modawat sa kaalam. Ang mga buangbuang mangalaglag tungod sa kakulang sa ilang pagtagad.
33: Apan ang mamati kanako makaangkon gayod ug seguridad. Mahilayo siya sa kakuyaw ug wala siyay angay nga kalisangan.