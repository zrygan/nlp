1: Dayga ang Ginoo !
: Dayga ang iyang ngalan,
: kamong mga alagad sa Ginoo ,
2: kamo nga nag-alagad diha sa balay sa Ginoo ,
: diha sa Templo sa atong Dios!
3: Dayga ang Ginoo kay maayo siya;
: pag-awit kamog mga pagdayeg sa iyang ngalan
: kay siya maluluy-on man!
4: Gipili niya si Jacob, ang katawhan sa Israel
: alang sa iyang kaugalingon.
5: Nasayod ako nga gamhanan ang Ginoo nga atong Ginoo,
: ug nga labaw siya sa tanang dios.
6: Buhaton sa Ginoo ang bisan unsa nga iyang gikahimut-an
: didto sa langit ingon man sa yuta,
: diha sa dagat ug sa mga kahiladman.
7: Siya mao ang nagdala sa mga panganod gikan sa mga utlanan sa kalibotan;
: naghimo siyag mga kilat alang sa ulan,
: ug nagpagula sa hangin gikan sa iyang tigomanan niini.
8: Siya maoy nagpatay sa mga panganay didto sa Ehipto,
: panganay nga lalaki sa mga tawo ug mananap;
9: didto naghimo siyag mga katingalahang buhat
: aron pagsilot sa hari sa Ehipto ug sa tanan niyang kadagkoan.
10: Gibungkag sa Ginoo ang daghang kanasoran
: ug gipamatay ang mga gamhanang hari
11: si Sihon nga hari sa mga Amorihanon,
: si Og nga hari sa Basan
: ug ang tanang mga hari sa Canaan.
12: Gihatag niya ang ilang yuta ngadto sa iyang katawhan;
: gihatag niya kini sa Israel.
13: O Ginoo , ang imong ngalan molungtad sa dayon;
: dili ka makalimtan sa tanang kaliwatan.
14: Ang Ginoo molaban sa iyang katawhan;
: kaluy-an niya ang iyang mga alagad.
15: Ang mga dios sa ubang kanasoran binuhat gikan sa plata ug bulawan;
: binuhat kini sa mga tawo.
16: May mga baba sila apan dili makasulti;
: may mga mata apan dili makakita,
17: may mga dalunggan sila apan dili makadungog
: ug wala sila magginhawa.
18: Ang nagbuhat ug misalig kanila
: mahisama unta sa mga diosdios nga ilang gibuhat!
19: Dayga ang Ginoo , O katawhan sa Israel;
: dayga ninyo siya, kamong mga kaliwat ni Aaron!
20: Dayga ninyo ang Ginoo , kamong mga Levita;
: dayga ninyo siya, kamong nagtahod ug may kahadlok kaniya!
21: Dayga ang Ginoo didto sa Sion,
: didto sa Jerusalem nga iyang pinuy-anan.
: Dayga ang Ginoo !