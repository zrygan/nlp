1: Nagtigom ang kasundalohang Filistihanon didto sa Afek ug nagkampo usab ang mga Israelita didto sa tubod dapit sa Jezreel.
2: Samtang nagmartsa ang mga opisyal sa kasundalohang Filistihanon uban sa ginatos ug sa linibo ka sundalo, nagmartsa usab si David ug ang iyang kasundalohan didto sa luyo uban kang Akis.
3: Unya miingon ang mga opisyal nga Filistihanon, Unsa may gibuhat niining mga Hebreo dinhi?
: Mitubag si Akis, Kini mao si David, sulugoon ni Saul nga hari sa Israel. Dugay na siyang mitipon kanako ug sukad sa iyang pagtipon kanako, wala gayod siya magbuhat ug daotan.
4: Apan nangasuko kang Akis ang mga opisyal nga Filistihanon ug miingon, Papaulia kanang tawhana kay dili maayo nga mouban siya sa panggubatan. Tingalig unayon kita niya aron kahimut-an siya sa iyang agalon.
5: Dili ba kini mao man ang David nga sa ilang panagsayaw ilang giawitan ug,
: Si Saul nakapatay ug linibo,
: apan si David tinagpulo ka libo?
6: Unya gitawag ni Akis si David ug giingnan, Saksi ang buhing Dios sa Israel nga nagmatinud-anon ka kanako ug alang kanako maayo unta nga mouban ka sa panggubatan kay sukad nga mitipon ka kanako wala kay daotang nahimo. Apan ang mga opisyal dili mouyon nga mouban ka.
7: Busa pauli na lamang nga malinawon aron dili masuko kining mga opisyal.
8: Ug miingon si David kang Akis, Apan unsa may akong nabuhat? Unsa may nahinawayan mo kanako nga dili mo man ako paubanon sa pagpakiggubat sa imong mga kaaway, Kamahalan?
9: Gitubag siya ni Akis, Wala akoy nahinawayan kanimo. Sama ka sa usa ka anghel sa Dios apan dili buot ang mga opisyal nga mouban ka sa panggubatan.
10: Busa ugma sa sayo sa buntag, pauli uban sa imong mga sakop.
11: Busa sayo sa buntag migikan si David ug mipauli ngadto sa yuta sa mga Filistihanon. Apan ang mga Filistihanon miadto sa Jezreel.