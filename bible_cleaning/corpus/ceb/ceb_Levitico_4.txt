1: Ang Ginoo miingon kang Moises,
2: Sultihi ang mga Israelita nga kon aduna kanilay makalapas sa sugo sa Ginoo apan wala kini tuyoa, ang mosunod maoy ilang buhaton
3: Kon Pangulong Pari ang makasala ug tungod niini naangin ang katawhan sa Israel, pahalara siya ug toriyo nga baka nga walay tatsa alang sa iyang sala.
4: Dad-on niya ang toriyong baka sa pultahan sa Tolda nga Tagboanan atubangan sa Ginoo ug itapion niya ang iyang kamot sa ulo niini ug ihawon niya kini.
5: Unya kuhaon sa Pangulong Pari ang dugo niini ug dad-on niya sa sulod sa Tolda nga Tagboanan.
6: Ituslob niya ang iyang tudlo sa dugo ug iwisik niya kini sa makapito sa atubangan sa sagradong tabil.
7: Paghiran usab niyag dugo ang mga sungaysungay sa halaran nga sunoganan sa mahumot nga insenso atubangan sa Ginoo nga nahimutang sa sulod sa Tolda nga Tagboanan. Ang ubang dugo ibubo niya sa tiilan sa halaran sa halad nga sunogonon atubangan sa pultahan sa Tolda nga Tagboanan.
8: Unya gikan sa toriyong baka nga gihalad alang sa sala iyang kuhaon ang tambok nga nagputos sa sulod sa ginhawaan ug ang tambok nga nagputos sa tinai.
9: Kuhaon usab niya ang duha ka rinyon lakip ang tambok sa bat-ang ug ang atay.
10: Dad-on sa pari kining tambok ug sunogon ibabaw sa halaran nga sunogonan sa mga halad sama sa iyang himoon sa tambok gikan sa mananap nga giihaw alang sa halad sa pakigdait.
11: Apan ang panit, ang tanang unod, ang ulo, ang mga tiil, ang sulod sa ginhawaan, ang tai niini
12: ug ang tibuok gayod nga toriyong baka dad-on niya sa gawas sa kampo sa usa ka dapit nga hinlo nga labayanan sa abo ug didto niya kini sunoga.
13: Kon ang tibuok katawhan sa Israel makasala ug makalapas sa usa sa mga sugo sa Ginoo apan wala kini tuyoa,
14: inigkahibalo na nila nga nakasala diay sila, maghalad silag toriyo nga baka ingon nga halad tungod sa sala ug dad-on nila kini sa atubangan sa Tolda nga Tagboanan.
15: Unya itapion sa mga pangulo sa katawhan ang ilang mga kamot diha sa ulo sa toriyong baka atubangan sa Ginoo ug ihawon nila kini.
16: Ang Pangulong Pari magdala ug dugo niining toriyong baka ngadto sa Tolda nga Tagboanan
17: ug iyang ituslob ang iyang tudlo sa dugo ug iwisik kini sa makapito atbang sa tabil, atubangan sa Ginoo .
18: Paghiran usab niyag dugo ang mga sungaysungay sa halaran nga anaa sa sulod sa Tolda nga Tagboanan sa atubangan sa Ginoo . Ang sobra nga dugo ibubo niya sa tiilan sa halaran sa halad nga sunogonon nga anaa sa pultahan sa Tolda nga Tagboanan.
19: Unya kuhaon niya ang tanang tambok sa toriyong baka ug sunogon diha sa halaran.
20: Ang iyang gihimo sa torong baka nga halad tungod sa sala mao usab ang iyang himoon niining maong toriyong baka. Niining paagiha ang pari maghalad alang sa pagpapas sa sala sa katawhan ug pasayloon sila.
21: Unya dad-on niya ang toriyong baka sa gawas sa kampo ug sunogon kini sama sa iyang gibuhat sa toriyong baka nga gihalad alang sa iyang kaugalingong sala. Halad kini alang sa pagpapas sa sala sa katawhan.
22: Kon usa ka pangulo ang makasala nga dili tinuyo,
23: inigkasayod niya nga siya nakasala, kinahanglang maghalad siyag laking kanding nga walay tatsa.
24: Itapion niya ang iyang kamot sa ulo sa kanding ug ihawon niya kini sa dapit nga ihawanan sa halad nga pagasunogon sa atubangan sa Ginoo silbing halad alang sa sala.
25: Unya itunlob sa pari ang iyang tudlo sa dugo sa halad alang sa sala ug paghiran niyag dugo ang sungaysungay sa halaran sa halad nga pagasunogon ug ang sobra nga dugo ibubo niya sa tiilan sa halaran.
26: Sunogon niya sa halaran ang tanang tambok sama sa pagsunog niya sa tambok sa halad sa pakigdait. Ingon niini ang paghalad nga buhaton sa pari aron mapapas ang sala sa pangulo ug pasayloon siya.
27: Kon makasala nga dili tinuyo ang ordinaryong tawo,
28: inigkasayod na niya nga siya nakasala, kinahanglang maghalad siyag baye nga kanding nga walay tatsa alang sa iyang sala.
29: Itapion niya ang iyang kamot sa ulo niini ug ihawon kini sa dapit nga ihawanan sa halad nga pagasunogon.
30: Unya itunlob sa pari ang iyang tudlo sa dugo ug paghiran niya ang mga sungaysungay sa halaran sa halad nga pagasunogon ug ang sobra nga dugo ibubo niya sa tiilan sa halaran.
31: Unya kuhaon niya ang tanang tambok sa kanding nga halad alang sa sala sama sa pagkuha niya sa tambok sa mananap nga halad sa pakigdait ug sunogon kini diha sa halaran silbing humot nga halad ngadto sa Ginoo . Niining paagiha buhaton sa pari ang paghalad aron mapapas ang sala sa maong tawo ug pasayloon siya.
32: Kon karnero ang ihalad sa tawo alang sa iyang sala, kinahanglan nga ang ihalad niya baye ug walay tatsa.
33: Itapion niya ang iyang kamot sa ulo niini ug ihawon niya kini sa dapit nga ihawanan sa halad nga pagasunogon.
34: Unya ituslob sa pari ang iyang tudlo sa dugo ug paghiran niya niini ang mga sungaysungay sa halaran sa halad nga pagasunogon. Ang ubang dugo ibubo niya sa tiilan sa halaran.
35: Unya kuhaon niya ang tanang tambok sa karnero sama sa pagkuha sa tambok sa karnero nga gipatay alang sa halad sa pakigdait ug sunogon kini sa pari diha sa halaran uban sa mga halad nga gisunog alang sa Ginoo . Niining paagiha buhaton sa pari ang paghalad aron mapapas ang sala sa maong tawo ug pasayloon siya.