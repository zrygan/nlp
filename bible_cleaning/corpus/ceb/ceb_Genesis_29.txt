1: Mipadayon si Jacob sa iyang panaw ug mipaingon siya sa yuta sa katawhan sa silangan.
2: Unya nakita niya ang usa ka atabay didto sa kaumahan ug duol sa maong atabay may tulo ka pundok sa mga karnero nga naglubog. Ang tubig nga gipainom sa mga karnero gikan sa maong atabay nga gitabonan ug dakong bato.
3: Inigkapundok na sa tanang karnero didto, ligiron sa mga magbalantay sa karnero ang batong gitabon ug paimnon nila ang mga karnero. Unya ibalik nila pagtabon ang bato.
4: Gipangutana ni Jacob ang mga magbalantay sa karnero kon taga diin sila ug mitubag sila, Taga-Haran kami.
5: Nakaila ba kamo kang Laban nga anak ni Nahor? nangutana pag-usab si Jacob.
: Oo, mitubag sila.
6: Ug nangutana pa gayod si Jacob kon maayo bag panglawas si Laban ug mitubag usab sila, Maayo man. Tan-awa, ania paingon nganhi ang iyang anak nga babaye nga si Raquel uban sa mga karnero sa iyang amahan.
7: Miingon si Jacob, Taas pa ang adlaw ug dili pa panahon nga tigumon ninyo dinhi ang mga hayop. Nganong dili man hinuon ninyo sila paimnon ug pasibsibon?
8: Mitubag sila, Dili kami makahimo niana hangtod nga matigom na ang tanang karnero ug maligid na ang bato.
9: Samtang nakigsulti pa si Jacob kanila miabot si Raquel uban sa mga karnero sa iyang amahan kay siya may nag-atiman sa kahayopan sa iyang amahan.
10: Sa pagkakita ni Jacob kang Raquel uban sa mga karnero ni Laban nga iyang uyoan, miadto siya sa atabay ug giligid niya ang batong gitabon niini ug gipainom niya ang mga karnero.
11: Unya gihagkan niya si Raquel ug mihilak si Jacob sa kalipay.
12: Miingon siya, Anak ako ni Rebecca ug pag-umangkon sa imong amahan.
: Midagan si Raquel pauli sa ila aron ibalita kini sa iyang amahan.
13: Sa pagkadungog gayod ni Laban sa balita mahitungod sa iyang pag-umangkon nga si Jacob, midagan siya aron pagtagbo kang Jacob. Gigakos niya si Jacob ug gihagkan ug unya gidala niya ngadto sa ila. Unya gisugilon ni Jacob kang Laban ang tanang nahitabo.
14: Si Laban miingon, Tinuod gayod nga ikaw akong kadugo. Mipuyo si Jacob didto ug usa ka bulan.
15: Miingon si Laban kang Jacob, Dili maayo nga moalagad ka kanako nga walay suholsuhol tungod lamang kay paryenti kita. Pila bay gusto mong suhol?
16: Si Laban may duha ka anak nga dalaga. Lea ang ngalan sa magulang ug ang manghod ginganlag Raquel.
17: Nindot ug mga mata si Lea apan si Raquel nindot kaayog lawas ug guwapa pa gayod.
18: Nahigugma si Jacob kang Raquel busa miingon siya, Moalagad ako kanimo ug pito ka tuig alang sa imong anak nga manghod nga si Raquel.
19: Miingon si Laban, Mas maayo pa nga ihatag ko siya kanimo kay sa laing tawo. Busa puyo dinhi tipon kanako.
20: Mialagad si Jacob ug pito ka tuig aron maiya si Raquel ug ang maong gidugayon daw pipila lamang ka adlaw alang kaniya kay gihigugma man niya si Raquel.
21: Unya miingon si Jacob kang Laban, Natapos na ang tagal. Busa ihatag na kanako si Raquel aron maasawa ko na siya.
22: Busa naghimog kombira si Laban ug gidapit niya ang tanang molupyo niadtong dapita.
23: Apan nianang pagkagabii, si Lea maoy gidala ni Laban ngadto kang Jacob, dili si Raquel, ug gipadulog kaniya.
24: Gihatag usab ni Laban ang iyang ulipong babaye nga si Zilfa ngadto kang Lea ingon nga iyang sulugoon.
25: Sa pagkabuntag nakita ni Jacob nga si Lea diay ang midulog kaniya. Busa giingnan niya si Laban, Nganong gibuhat mo man kini kanako? Dili ba nag-alagad man ako kanimo alang kang Raquel? Nganong gilimbongan mo man ako?
26: Si Laban mitubag, Dili namo batasan nga ang manghod mouna pagminyo sa magulang.
27: Hulata hangtod nga mahuman kining usa ka semanang pagsaulog sa kasal ug unya ihatag ko kanimo si Raquel kon moalagad ka kanakog laing pito ka tuig.
28: Miuyon si Jacob ug sa pagkatapos sa usa ka semana gihatag ni Laban si Raquel kang Jacob aron maasawa niya.
29: Ug gihatag ni Laban kang Raquel ang iyang ulipong babaye nga si Bilha ingon nga iyang sulugoon.
30: Nakigdulog usab si Jacob kang Raquel ug gihigugma niya si Raquel labaw kang Lea. Mialagad siya kang Laban ug laing pito ka tuig.
31: Sa dihang nakita sa Ginoo nga wala higugmaa ni Jacob si Lea, gihimo niya nga makapanganak si Lea samtang si Raquel nagpabilin nga walay anak.
32: Nagmabdos si Lea ug nanganak ug batang lalaki. Miingon siya, Nakita sa Ginoo ang akong kaguol ug karon higugmaon na gayod ako sa akong bana. Busa ginganlan niyag Ruben ang bata.
33: Nagmabdos siya pag-usab ug nanganak gihapon siyag lalaki. Miingon siya, Gihatagan gihapon ako sa Ginoo ug lalaking anak kay nasayod man siya nga wala ako higugmaa sa akong bana. Busa ginganlan niyag Simeon ang bata.
34: Nagmabdos na usab siya ug nanganak gihapog batang lalaki. Miingon siya, Karon higugmaon na gayod ako sa akong bana kay tulo na man ang among anak nga pulos lalaki. Busa ginganlan niyag Levi ang bata.
35: Unya nagmabdos pa gayod siya pag-usab ug nanganak gihapog batang lalaki. Miingon siya, Karon daygon ko ang Ginoo . Busa Juda ang gingalan niya sa bata. Unya mihunong siya sa pagpanganak.