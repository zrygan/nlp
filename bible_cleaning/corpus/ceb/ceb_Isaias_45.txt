1: Gipili ug gimandoan sa Ginoo si Ciro
: aron pagbuntog sa kanasoran, ug pagpukan sa mga hari,
: ug pag-abli sa mga ganghaan aron dili na kini sirhan.
: Mao kini ang iyang giingon kang Ciro
2: Mag-una ako kanimo
: ug patagon ko ang kabukiran,
: dugmokon ko ang mga pultahan
: nga bronsi ug balion ko ang mga trangkang puthaw.
3: Ihatag ko kanimo
: ang mga bahanding gitagoan diha sa ngitngit,
: aron masayod ka nga ako, ang Ginoo , ang Dios sa Israel,
: maoy nagtawag kanimo.
4: Tungod sa akong alagad nga si Jacob
: ug kang Israel nga akong pinili,
: gihatagan ko ikaw ug dakong dungog
: bisan pag wala ka makaila kanako.
5: Ako mao ang Ginoo ug wala nay lain,
: walay dios gawas kanako;
: gilig-on ko ikaw
: bisan pag wala ka makaila kanako,
6: aron ang katawhan,
: gikan sa sidlakan hangtod sa kasadpan,
: masayod nga walay lain gawas kanako;
: ako mao ang Ginoo ug wala nay lain.
7: Akoy nagbuhat sa kahayag ug kangitngit;
: akoy naghimo sa kabulahanan ug sa katalagman;
: Ako, ang Ginoo ,
: maoy naghimo niining tanan.
8: Ulan na kamong kalangitan,
: paulanag pagkamatarong ang mga langit;
: paabliha ang yuta aron motungha ang kaluwasan,
: ug pinaagi niini patunghaa usab ang pagkamatarong;
: Ako, ang Ginoo , maoy naghimo niini.
9: Alaot ang makig-away sa iyang magbubuhat,
: kay sama ra kini sa kulon nga nakig-away sa magkukulon!
: Moingon ba ang yuta nga kulonon ngadto sa magkukulon,
: Unsay imong gihimo?
: O May katakos ka ba?
10: Alaot ang moingon ngadto sa iyang amahan ug inahan,
: Nganong gipakatawo pa man ko ninyo?
11: Mao kini ang giingon sa Ginoo , ang Balaang Dios ug Magbubuhat sa Israel
: Wala kamoy katungod pagpangutana kanako bahin sa akong mga anak.
: Ayaw ako ninyog tudloi sa akong buhaton.
12: Ako ang nagbuhat sa kalibotan
: ug diha niini gibuhat ko usab ang tawo;
: ang akong kamot maoy naghikyad sa kalangitan,
: ug ako ang nagmando sa tanan nga anaa sa kalangitan.
13: Ako ang nag-agni kang Ciro
: aron tumanon niya ang akong mga tuyo sa pagpahamtang sa hustisya.
: Patagon ko ang dalan nga iyang agian;
: tukoron niya pag-usab ang akong siyudad, ang Jerusalem,
: ug buhian niya ang nabihag kong katawhan.
: Buhaton niya kini dili tungod kay gisuholan siya,
: nag-ingon ang Ginoo nga Labing Gamhanan.
14: Mao kini ang giingon sa Ginoo ngadto sa Israel
: Maimo ang bahandi sa Ehipto ug sa Etiopia,
: ug maulipon nimo ang tag-as nga mga tawo sa Seba;
: ug sila mosunod kanimo;
: moanha sila nga kinadenahan ug moyukbo kanimo ug moingon,
: Ang Dios nag-uban kanimo, gawas kaniya wala nay laing Dios.
15: Ang Dios sa Israel maoy nagluwas sa iyang katawhan;
: siya ang Dios nga wala magpaila sa iyang kaugalingon.
16: Maulawan ug malibog ang nagbuhat ug mga diosdios.
17: Apan giluwas sa Ginoo ang Israel,
: ug ang maong kaluwasan molungtad hangtod sa kahangtoran;
: dili siya maulawan hangtod sa kahangtoran.
18: Ang Ginoo mao ang Dios.
: Siya maoy nagbuhat sa kalangitan ug kalibotan.
: Gipahimutang niya pag-ayo ang kalibotan
: ug wala niya kini himoa nga kaguliyang;
: gihimo niya kini aron puy-an.
: Siya mao ang nag-ingon,
: Ako mao ang Ginoo ug wala nay lain.
19: Wala ako magsulti diha sa tago,
: diha sa mangitngit nga dapit;
: wala ako moingon sa kaliwat ni Israel,
: Pangitaa ako diha sa kaguliyang.
: Ako, ang Ginoo , nagsulti sa kamatuoran,
: ug gipahayag ko ang husto.
20: Ang Ginoo miingon,
: Pagtigom ug panuol, kamong nahisalin sa kanasoran!
: Wala masayod sa ilang gibuhat
: ang nagdaladala sa ilang mga diosdios nga kahoy,
: ug nagpadayon pag-ampo sa usa ka dios nga dili makaluwas.
21: Ipahayag ug ipasaka ang inyong sumbong;
: pasabotsabota sila!
: Kinsay nagtagna niini kaniadto?
: Kinsay nagpahayag niini sa wala pa kini mahitabo?
: Dili ba ako, ang Ginoo ?
: Walay laing Dios gawas kanako,
: Dios nga matarong ug nagluwas sa iyang katawhan.
22: Dangop kanako aron maluwas kamo, katawhan sa tibuok kalibotan,
: kay ako mao ang Dios ug wala nay lain.
23: Nanumpa ako sa akong kaugalingon
: ug nagpakanaog ako ug matarong nga sugo nga dili ko na bakwion,
: Mangluhod kanako ang tanang tuhod
: ug manumpa ang tanang dila.
24: Bahin kanako moingon sila,
: Diha lamang sa Ginoo maangkon ang kadaogan ug ang gahom,
: apan ang tanan nga masilag kaniya mag-antos sa kaulawan.
25: Ako, ang Ginoo , maoy moluwas sa mga kaliwat ni Jacob,
: ug magdayeg sila kanako.