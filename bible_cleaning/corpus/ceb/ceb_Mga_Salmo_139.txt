1: O Ginoo , gisusi mo ako ug nakaila ka gayod kanako.
2: Nasayod ka sa tanan kong gibuhat;
: nasayod ka sa akong gihunahuna bisag halayo ka.
3: Gisusi mo ako, nagtrabaho man o nagpahulay;
: nahibalo ka sa tanan kong buhaton.
4: Bisan sa dili pa ako mosulti, O Ginoo ,
: nasayod ka nang daan sa akong isulti.
5: Anaa ka libot kanako sa bisan diing dapit;
: gipanalipdan mo ako sa imong gahom.
6: Kahibulongan ang imong kahibalo mahitungod kanako;
: dili ko kini matugkad.
7: Asa ba ako paingon aron mahilayo ako sa imong Espiritu?
: Asa ba ako motago aron mahilayo sa imong presensya?
8: Kon mosaka ako sa langit, atua ka didto;
: kon mohigda ako didto sa kalibotan sa mga patay,
: atua ka usab didto.
9: Kon molupad ako ngadto sa silangan
: o mopuyo sa kinalayoang dapit sa kasadpan,
10: atua ka didto aron pagtultol kanako;
: atua ka didto aron pagtabang kanako.
11: Mahimo nga hangyoon ko ang kangitngit sa pagtabon kanako
: o ang kahayag nga naglibot kanako nga mahimo untang kangitngit,
12: apan bisan ang kangitngit dili ngitngit alang kanimo,
: ug ang gabii sama kahayag sa adlaw.
: Ang kangitngit ug ang kahayag managsama ra alang kanimo.
13: Ikaw ang nagbuhat sa tibuok kong lawas;
: ikaw ang nag-umol kanako sa sabakan sa akong inahan.
14: Gidayeg ko ikaw kay angay ka mang kahadlokan;
: katingalahan ug kahibulongan ang tanan mong gibuhat
: ug nasayod gayod ako niini.
15: Nakita mo ang akong mga bukog sa paghulma pa niini
: nga giayo pagsumpaysumpay diha sa sabakan sa akong inahan,
: sa dihang nagtubo ako didto sa tago.
16: Nakita mo na ako bisan sa wala pa ako mahimugso.
: Ang tagal sa panahon alang kanako
: nasulat na sa imong basahon
: bisan sa wala pa kini magsugod.
17: Pagkalisod tugkaron sa imong mga hunahuna, O Dios,
: pagkadaghan gayod niini.
18: Kon iphon ko kini, daghan pa kini kay sa balas.
: Kon momata ako, uban gihapon ako kanimo.
19: Pagkaayo unta, O Dios, nga patyon mo ang mga daotan!
: Pagkaayo unta nga dili na ako samukon sa mga tawong bangis!
20: Nagsulti silag daotan batok kanimo
: ug gipasipad-an nila ang imong ngalan.
21: Gikasilagan ko pag-ayo, O Ginoo , kadtong nasilag kanimo!
: Gidumtan ko pag-ayo kadtong misukol kanimo!
22: Walay sukod ang akong kasilag kanila;
: giisip ko sila nga akong mga kaaway.
23: Susiha ako, O Dios, ug sutaa ang akong kasingkasing;
: sulayi ako ug sutaa ang akong mga hunahuna.
24: Tan-awa kon aduna bay daotang butang dinhi kanako
: ug tultoli ako sa dalan nga walay kataposan.