1: Si Josue tigulang na kaayo. Giingnan siya sa Ginoo , Tigulang ka na kaayo apan daghan pa ang yuta nga ilogonon.
2: Mao kini ang ilogonon: ang tibuok yuta sa mga Filistihanon ug sa mga Gesurihanon
3: nga nagsukad sa suba sa Sihor sa utlanan sa Ehipto hangtod sa utlanan sa Ekron sa amihanan nga giila nga Canaanhon; ang mga hari sa mga Filistihanon nga nagpuyo sa Gaza, sa Asdod, sa Ascalon, sa Gat ug sa Ekron, ingon man ang yuta sa mga Abihanon,
4: sa habagatan; ang tibuok yuta sa Canaan ug ang Maara nga ila sa mga Sidonihanon, gikan sa Afek hangtod sa utlanan sa mga Amorihanon;
5: ang yuta sa mga Gebalihanon, ang tibuok Lebanon sa silangan sukad sa Baalgad sa tiilan sa Bukid sa Hermon hangtod sa agianan sa Hamat.
6: Kini naglakip sa tanang mga Sidonihanon nga nagpuyo sa kabungtoran tungatunga sa kabukiran sa Lebanon ug sa Misrefotmaim. Abugon ko sila samtang modasdas ang katawhan sa Israel. Bahina ang yuta aron panag-iyahon sa Israel sumala sa gisugo ko kanimo.
7: Busa bahinbahina karon kining yutaa alang sa siyam ka banay ug sa katunga sa banay ni Manases aron mahimo nilang panulondon.
8: Ang mga banay ni Ruben ug ni Gad ug ang katunga sa banay ni Manases nakaangkon sa yuta sa silangan sa Jordan. Mao kini ang gihatag kanila ni Moises, ang alagad sa Ginoo .
9: Ang yuta nila nagsukad sa Aroer sa utlanan sa Walog sa Arnon ug sa siyudad sa taliwala sa walog ug sa tibuok kapatagan sa Medeba hangtod sa Dibon.
10: Naglakip kini sa tanang siyudad nga gimandoan sa Amorihanong hari nga si Sihon nga naghari sa Hesbon hangtod sa utlanan sa mga Amonihanon.
11: Ang Gilead nahilakip niini ug ang dapit nga gipuy-an sa mga Gesurihanon ug sa Maacatihanon ingon man ang tibuok Bukid sa Hermon ug ang tibuok Basan hangtod sa Saleca
12: lakip ang gingharian ni Og nga naghari sa Astarot ug Edrei si Og mao na lamang ang nahibilin sa mga taga-Refaim. Gibuntog ug giabog ni Moises kining mga tawhana.
13: Apan wala abuga sa katawhan sa Israel ang mga Gesurihanon ug Maacatihanon. Nagpuyo gihapon sa Israel kining mga tawhana.
14: Apan wala hatagi ni Moises ug yuta ang banay ni Levi. Ang ilang bahin mao ang mga halad nga sinunog ngadto sa Ginoo sumala sa sugo sa Ginoo kang Moises.
15: Gibahinan ni Moises ug yuta ang mga panimalay sa banay ni Ruben.
16: Ang yuta nila nagsukad sa Aroer sa utlanan sa Walog sa Arnon ug sa siyudad taliwala sa walog ingon man sa tibuok kapatagan libot sa Medeba.
17: Nalakip niini ang Hesbon ug ang tanang siyudad sa kapatagan: ang Dibon, ang Bamotbaal, ang Betbaalmeon,
18: ang Jahas, Kedemot, Mefaat,
19: Kiriataim, Sibma, Saretsahar sa bungtod sa walog,
20: ang Betpeor, ang mga bakilid sa Bukid sa Pisga, ang Betjesimot
21: ug ang tanang siyudad sa kapatagan ug sa tibuok gingharian sa Amorihanong hari nga si Sihon nga nagmando sa Hesbon. Mao kini siya ang gibuntog ni Moises ingon man ang mga hari sa Midian nga sila si Evi, si Rekem, si Sur, si Hur ug si Reba. Silang tanan nagpuyo ug nagmando ubos ni Sihon.
22: Si Balaam, ang mananagna nga anak ni Beor, usa sa mga gipatay sa mga Israelita.
23: Ang Suba sa Jordan mao ang utlanan sa banay ni Ruben. Mao kini ang mga siyudad ug mga lungsod nga gibahin ngadto sa mga panimalay sa banay ni Ruben.
24: Gibahinan usab ni Moises ang mga panimalay sa banay ni Gad.
25: Ang yuta nila naglakip sa Jazer ug sa tanang siyudad sa Gilead ug katunga sa yuta sa mga Amonihanon hangtod sa Aroer sa silangan sa Raba.
26: Nagsukad kini sa Hesbon hangtod sa Ramotmispe ug sa Betonim ug gikan sa Mahanaim hangtod sa utlanan sa Lidebir.
27: Sa Walog sa Jordan naglakip sa Bet-aram, sa Betnimra, sa Sucot ug sa Sapon ingon man ang gingharian ni Sihon, ang hari sa Hesbon. Ang utlanan niini mao ang Suba sa Jordan hangtod sa Lanaw sa Galilea sa amihanan ug ang yuta miabot sa silangan.
28: Mao kini ang mga siyudad ug mga lungsod nga gibahin ngadto sa mga panimalay sa banay ni Gad.
29: Gibahinan usab ni Moises ug yuta ang mga panimalay sa katunga sa banay ni Manases.
30: Ang ilang yuta nagsukad sa Mahanaim ug naglakip sa tibuok Basan sa gingharian ni Og nga hari sa Basan ingon man sa tanang 60 ka lungsod nga sakop ni Jair sa Basan.
31: Ang katunga sa Gilead nahilakip niini ingon man ang Astarot ug ang Edrei nga mga siyudad sa gingharian ni Og sa Basan. Gihatag kini ngadto sa mga panimalay sa katunga sa mga kaliwat ni Maquir, ang anak ni Manases.
32: Ingon niini ang pagbahinbahin ni Moises didto sa kapatagan sa Moab, sa yuta sa silangan sa Jerico ug sa Jordan.
33: Apan wala hatagi ni Moises ug yuta ang banay ni Levi. Gisultihan niya sila nga ang mga halad sa Israel alang sa Ginoo nga Dios sa Israel mao ang ilang bahin.