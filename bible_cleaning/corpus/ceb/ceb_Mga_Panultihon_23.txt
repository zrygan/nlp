1: Iniglingkod mo aron sa pagpakigsalo sa usa ka dakong tawo, itanom sa imong hunahuna kon kinsa siya.
2: Kon dako kag kaon pugngi ang imong kaugalingon.
3: Ayaw pagdinalo sa lamiang pagkaon nga iyang gidulot kay tingalig gibitik ka lamang niya.
4: Pagmatngon nga dili ka maugtas sa imong pagpaningkamot nga madato.
5: Sa usa ka pagpamilok mahimong mahanaw lamang ang imong salapi daw gitugkan kinig pako ug molupad sa halayo sama sa usa ka agila.
6: Ayaw pagsalo pagkaon sa tawong tihik; ayawg kahangol sa mga lamiang pagkaon nga iyang gidulot.
7: Kay sa hilom nagkuwenta siya. Siya moingon, Sigi, kaon pag-ayo, apan dili kinasingkasing ang iyang pag-agda.
8: Isuka mo ang imong nakaon ug mausik lamang ang tanan mong pagdayeg.
9: Ayaw pag-usik ug panahon sa pagpakigsulti sa usa ka buangbuang kay wala kini bili alang kaniya.
10: Ayaw gayod balhina ang karaang utlanan sa yuta o iloga ang yuta sa mga ilo.
11: Gamhanan ang ilang Tigpanalipod ug siya ang molaban kanila.
12: Sabta pag-ayo ang mga pagtulon-an nga gitudlo kanimo ug pamatia ang mga pulong sa kaalam.
13: Ayaw pagpanuko pagpanton sa usa ka bata. Dili makamatay kaniya ang bunal,
14: kondili makaluwas hinuon kaniya.
15: Anak, malipay gayod ako pag-ayo kon mahimo kang maalamon.
16: Mapagarbohon ako kon makabati ako kanimo nga magsulti sa maalamong mga pulong.
17: Ayaw kasina sa mga makasasala. Hinuon, padayon sa pagbaton ug kahadlok ug pagtahod sa Ginoo sa tibuok mong kinabuhi.
18: Kon buhaton mo kini, mahayag ang imong kaugmaon.
19: Anak, pamati ug pagmaalamon ug ayaw pagbinuang sa imong pagkinabuhi.
20: Ayaw pagpakighugoyhugoy sa mga palahubog ug sa mga ulit
21: kay ang mga palahubog ug ang mga ulit mosangpot sa pagkawalay nahot. Kon magpunay ka lamag kaon ug katulog magkagidlay ka sa dili madugay.
22: Pamatia ang imong amahan kay kon wala pa siya, wala ka unta matawo. Ayaw pagtamaya ang imong inahan inigkatigulang na niya.
23: Ang kamatuoran, ang kaalam, ang kahibalo ug ang maayong panabot angay nga bayran aron maangkon apan bililhon ra kini kaayo nga ibaligya.
24: Ang amahan sa tawong matarong magmalipayon gayod ug makapasigarbo sa iyang anak nga maalamon.
25: Himoa nga makapasigarbo kanimo ang imong mga ginikanan; ihatag sa imong inahan ang maong kalipay.
26: Anak, pagmatngon pag-ayo ug himoang panig-ingnan ang akong kinabuhi.
27: Ang babayeng nagbaligya sa iyang dungog lit-ag nga makamatay.
28: Mag-atang sila kanimo sama sa mga tulisan ug mao kini ang makahimong mabudhion sa daghang mga lalaki.
2930: Pakit-a akog tawo nga kusog kaayong moinom ug nakasulay pag-inom sa nagkalainlaing ilimnon ug ipakita ko kanimo ang usa ka tawong makaluluoy ug nagmahay sa iyang kaugalingon, kanunay naghimog kasamok ug kanunay nga nagbagulbol. Namula pag-ayo ang iyang mga mata ug may mga samad siya nga mahimo untang kalikayan.
31: Ayaw patintal sa bino bisan pag pula na kini kaayo ug madanihon kaayo ug hawot kaayong tunlon.
32: Pagkasunod buntag bation mo nga sama ka sa gipaak ug bitin nga lala.
33: Makita mo ang mga talan-awong makahahadlok ug dili ka makahunahuna o makasulti pagtarong.
34: Bation mo nga mao ra kag atua sa ilalom sa dagat o atua didto sa palo sa usa ka barko nga gituyatuya sa mga balod.
35: Moingon ka, Tingalig naigo ako o gibunalan ba hinuon apan wala ako mahinumdom. Ngano man nga dili ako makabuka sa akong mata? Gusto pa akong moinom.