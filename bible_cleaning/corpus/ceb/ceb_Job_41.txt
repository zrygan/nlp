1: Makuha ba nimo ang higanteng Lebiatan pinaagig pasol?
: O mabitik mo ba ang iyang dila pinaagi sa pisi?
2: Magawngan mo ba ang iyang simod,
: kakaw-itan mo ba ang iyang apapangig?
3: Mohangyo ba siya kanimo nga imo siyang buhian?
: Magpakiluoy ba siya kanimo?
4: Makigsabot ba siya kanimo
: ug mosaad sa pag-alagad kanimo hangtod sa kahangtoran?
5: Ipakasama mo ba lamang siya sa imong binuhing langgam,
: sama sa usa ka butang nga imong ilingaw sa imong mga sulugoong babaye?
6: Mag-ilogay ba pagpalit kaniya ang mga negosyante
: ug hiwahiwaon kini aron ibaligya?
7: Malukop ba nimog sapang ang iyang lawas
: o dutlan bag pana ang iyang ulo?
8: Hilabti siya ug motagam ka gayod;
: dili mo gayod makalimtan ang maong away!
9: Ang makakitag Lebiatan mahadlok ug kuyapan.
10: Kon mahagit siya, bangis siya kaayo
: ug wala gayoy mangahas pagsukol kaniya.
11: Kinsay makaaway kaniya nga dili maunsa?
: Wala gayoy makahimo niini sa tibuok kalibotan.
12: Sultihan ko ikaw bahin sa mga tiil sa Lebiatan
: kon unsa kini kagamhanan ug kakusgan.
13: Walay makalaksi sa iyang panit o makadulot niini.
14: Kinsay makapabuka sa iyang baba
: nga nalukop sa hait nga ngipon?
15: Ang iyang bukobuko daw mga taming nga naglaray,
: nga giusa pagpatapot ug ingon kagahi sa bato.
16: Ang matag usa maayong pagkatapot
: ug dili kalutsan bisan sa hangin.
17: Maayo gayod kining pagkatapot
: ug wala gayoy makalaksi niini.
18: Magpangidlap kon mangusmo na siya,
: ug magsiga ang iyang mata sama sa adlaw nga misilang.
19: Magdilaab ang iyang baba
: ug manglupad ang mga aligato.
20: Manggawas sa iyang ilong ang aso,
: sama sa aso sa tubig nga nagbukal diha sa kulon ug sa sagbot nga gidaoban.
21: Makasunog ang iyang gininhawa;
: manggula sa iyang baba ang kalayo.
22: Lig-on kaayo ang iyang liog
: ug malisang ang tanan nga makasugat kaniya.
23: Wala gayoy humok nga bahin sa iyang panit;
: ingon kini kagahi sa puthaw.
24: Wala siyay gikalisangan
: ug sama kini kagahi sa galingang bato.
25: Inigbarog na niya, mangalisang bisan gani ang mga dios;
: wala silay mahimo tungod sa kahadlok.
26: Walay espada, sapang, pana o bangkaw nga makasamad kaniya.
27: Alang kaniya, ang puthaw ingon lamang kahumok sa dagami,
: ug ang bronsi ingon lamang sa gabok nga kahoy.
28: Walay pana nga makapalisang kaniya;
: sama lamang sa dagami ang mga bato nga ilabay ngadto kaniya.
29: Alang kaniya, ang bunal sama lamang ug dagami,
: ug kataw-an lamang niya ang mosapang kaniya.
30: Ang iyang tiyan sama sa hait nga mga buak nga pinggan;
: modulot kini sa lapokong yuta sama sa talinis nga puthaw.
31: Kutawon niya ang dagat sama sa nagbukal nga kulon
: ug pabulaon niya kini sama sa lana nga anaa sa kaldero.
32: Maggilakgilak ang iyang agi
: ug magbulabola ang dagat nga iyang agian.
33: Walay ikatandi kaniya dinhi sa kalibotan,
: mananap siya nga walay kahadlok.
34: Kaminosan niya bisan ang labing garbosong mananap;
: siyay hari sa tanang ihalas nga mananap.