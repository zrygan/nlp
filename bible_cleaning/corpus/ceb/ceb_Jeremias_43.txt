1: Gisultihan ko ang katawhan sa tanan nga gipasulti kanako sa Ginoo nga ilang Dios.
2: Unya si Azarias nga anak ni Hosaias ug si Johanan nga anak ni Karea ug ang ubang tawo nga mapahitas-on miingon kanako, Namakak ka! Wala ka sugoa sa Ginoo nga atong Dios sa pagsulti kanamo nga dili kami paadtoon ug papuy-on sa Ehipto.
3: Apan gihulhogan ka ni Baruc nga anak ni Nerias aron mailalom kami sa gahom sa mga taga-Babilonia ug aron patyon kami nila o bihagon ngadto sa Babilonia.
4: Busa wala motuman si Johanan sa sugo sa Ginoo ingon man ang mga opisyal sa kasundalohan ug ang katawhan ug nakahukom sila sa pagbiya sa Juda.
5: Unya ang tanang nahibilin sa Juda gidala ni Johanan ug ang tanang opisyal sa kasundalohan ngadto sa Ehipto. Gidala nila ang tanan nga nahiuli sa Juda gikan sa kanasoran diin sila patibulaaga
6: mga kalalakin-an, mga kababayen-an, mga bata ug ang mga babaye nga anak sa hari. Gidala nila ang tanan nga gibilin ni Nebusaradan, ang pangulo sa kasundalohan ubos sa pagdumala ni Gedalias, lakip ako ug si Baruc.
7: Miadto sila sa Ehipto kay wala man nila tumana ang sugo sa Ginoo . Unya miabot sila sa siyudad sa Tapanhes.
8: Ang Ginoo miingon kanako didto sa Tapanhes,
9: Pagkuhag dagkong bato ug ilubong kini sa ganghaan sa palasyo sa Paraon didto sa siyudad ug pakit-a ang pipila sa mga Judio sa imong paghimo niini.
10: Unya sultihi sila nga ako, ang Ginoo nga Labing Gamhanan, ang Dios sa Israel, nag-ingon: Dad-on ko nganhi ang akong sulugoon nga si Nabucodonosor nga hari sa Babilonia. Ibutang niya ang iyang trono ibabaw niining mga batoha nga akong gilubong ug hikyaron ang iyang harianong tolda sa ibabaw niini.
11: Moanhi gayod si Nabucodonosor ug buntogon niya ang Ehipto. Ang uban mangamatay sa sakit ug ang uban iyang pamihagon ug ang uban mangamatay sa gubat.
12: Sunogon niya ang mga templo sa mga diosdios sa Ehipto ug ang mga diosdios sunogon usab o panad-on niya ngadto sa Babilonia. Ingon sa magbalantay sa karnero nga manguhag kuto gikan sa iyang sinina aron kini mahinlo, mao usab kini ang buhaton sa hari sa Babilonia sa yuta sa Ehipto ug unya mobiya siya nga madaugon.
13: Iya usab nga dugmokon ang mga monumento sa Heliopolis didto sa Ehipto ug sunogon ang mga templo sa mga diosdios sa Ehipto.