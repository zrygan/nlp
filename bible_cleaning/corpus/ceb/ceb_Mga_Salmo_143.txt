1: Dungga intawon ang akong pag-ampo, O Ginoo ,
: pamatia ang akong mga pangaliya!
: Matarong ka ug matinud-anon
: busa paminawa intawon ako!
2: Ayaw hukmi kining imong ulipon
: kay walay dili sad-an sa imong atubangan.
3: Gilutos ako sa akong kaaway
: ug gibuntog ako niya sa hingpit.
: Gibilanggo ako niya sa mangiob nga dapit
: ug sama na ako niadtong dugay na kaayong nangamatay.
4: Busa nawad-an na akog kadasig,
: ug wala na gayod akoy paglaom.
5: Nahinumdoman ko ang nangaging mga adlaw;
: naghunahuna ako sa tanan mong gibuhat;
: gihinumdoman ko ang tanan mong gihimo.
6: Gibayaw ko ang akong mga kamot nganha kanimo sa pag-ampo;
: sama sa nagmala nga yuta, giuhaw kanimo ang akong kalag.
7: Tubaga ako karon, O Ginoo !
: Nawad-an na ako sa paglaom!
: Ayaw akog biyai
: kay tingali unyag mahisama ako niadtong moadto sa kalibotan sa mga patay.
8: Misalig ako kanimo;
: pahinumdomi ako matag buntag sa gugma mong walay paglubad.
: Nag-ampo ako kanimo;
: tultoli ako sa dalan nga akong agian.
9: Midangop ako kanimo, O Ginoo ,
: aron imong panalipdan ug luwason gikan sa akong mga kaaway.
10: Ikaw ang akong Dios;
: tudloi ako pagtuman sa imong kabubut-on.
: Magmando unta kanako ang imong Espiritu
: ug tultolan ako niya sa dalan nga layo sa kadaot.
11: Luwasa ako, O Ginoo , sumala sa imong gisaad;
: sa imong pagkamatarong, luwasa ako gikan sa akong mga kalisdanan!
12: Patya ang akong mga kaaway tungod sa gugma mo kanako
: ug laglaga ang tanan nga nagdaugdaog kanako,
: kay ako imo mang sulugoon.