1: Unya giingnan ako sa Ginoo nga Labing Gamhanan,
2: Buot kong tabangan ang Jerusalem tungod sa akong gugma kaniya. Tungod niini nasuko pag-ayo ako sa iyang mga kaaway.
3: Mobalik ako sa Jerusalem, ang balaan kong siyudad, ug mopuyo ako didto. Unya ang Jerusalem pagatawgon ug siyudad nga masinugtanon ug ang bukid sa Ginoo nga Labing Gamhanan pagatawgon ug balaan nga bukid.
4: Ang mga tigulang manglingkod na pag-usab sa kadalanan sa Jerusalem ug tungod sa katigulang nila, magsungkod na sila.
5: Magkatap usab sa kadalanan ang mga kabataan nga magdula.
6: Kon makapahibulong kini sa katawhan nga nahibilin niining mga adlawa, dili kini makapahibulong kanako.
7: Luwason ko gayod ang akong katawhan gikan sa mga nasod sa sidlakan ug sa mga nasod sa kasadpan
8: ug dad-on ko sila balik sa Jerusalem ug papuy-on didto. Sila ako nang katawhan ug ako ila nang Dios ug maghari ako kanila nga matinud-anon ug makiangayon.
9: Nag-ingon ang Ginoo nga Labing Gamhanan, Lig-ona ang inyong kaugalingon! Karon nakadungog kamo sa mga pulong nga gisulti sa mga propeta sukad sa pagpahimutang sa patukoranan sa akong Templo sa dihang gitukod kini pag-usab.
10: Kay sa wala pa kini mahitabo, walay tawo nga nagtrabaho ug wala usay mga mananap nga magamit sa pagtrabaho. Wala usay nanalipod kanila batok sa ilang mga kaaway kay gihimo kong kaaway ang usag-usa ka tawo.
11: Apan karon lahi na ang akong pagtagad niining nahibilin nga katawhan kay sa kaniadto.
12: Paharion ko na ang kalinaw ug wala nay maghasol kaninyo. Magmabungahon na ang mga paras ug ang kaumahan ug mohatag usab ug ulan ang langit. Kining tanan ihatag ko sa katawhan nga nahibilin.
13: Ingon nga nahimo kamong daotang sanglitanan sa kanasoran, O katawhan sa Juda ug Israel, luwason ko kamo ug himoong panalangin ngadto sa tanang katawhan. Ayaw kahadlok ug lig-ona ang inyong kaugalingon.
14: Nag-ingon ang Ginoo nga Labing Gamhanan, Ingon nga gipahiagom ko gayod kamo sa daotan sa dihang gihagit sa inyong katigulangan ang akong kasuko,
15: sa samang paagi karon nagtinguha ako sa kaayohan sa Jerusalem ug sa katawhan sa Juda. Busa dili kamo angay nga mahadlok.
16: Mao kini ang angay ninyong buhaton: Isulti ninyo sa usag-usa ang matuod ug hatagi sa hustisya ang inyong isigkatawo ug pagdinaitay kamo.
17: Ayaw paglarawg daotan batok sa inyong isigkatawo ug ayaw pagpanumpa ug bakak kay gikasilagan ko kini.
18: Giingnan ako sa Ginoo nga Labing Gamhanan,
19: Ang pagpuasa sa ikaupat, sa ikalima, sa ikapito ug sa ikanapulo nga bulan mahimong mga panahon sa kalipay, sa pagmaya ug sa masadya nga mga kasaulogan alang sa Juda. Busa higugmaa ninyo ang kamatuoran ug ang pakigdait.
20: Nag-ingon ang Ginoo nga Labing Gamhanan, Moanhi dinhi ang mga lumolupyo sa daghang mga siyudad.
21: Moingon ang mga lumolupyo sa usa ka siyudad ngadto sa lain, Simbahon ta ang Ginoo nga Labing Gamhanan ug pangayoon ta ang iyang panalangin. Tana, mangadto kita!
22: Daghang katawhan ug gamhanang mga nasod ang moanhi aron pagsimba sa Ginoo nga Labing Gamhanan dinhi sa Jerusalem ug aron sa pagpangayo sa iyang panalangin.
23: Niadtong mga adlawa napulo ka tawo nga gikan sa nagkalainlaing nasod ang mogunit sa sapot sa usa ka Judio ug moingon, Paubana kami kay nasayod kami nga ang Dios nag-uban kanimo.