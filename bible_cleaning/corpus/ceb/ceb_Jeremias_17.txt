1: Nag-ingon ang Ginoo , Katawhan sa Juda, gisulat na ang inyong mga sala pinaagi sa puthaw nga pluma. Nahisilsil na kini diha sa inyong mga kasingkasing pinaagi sa diyamante ug gikulit diha sa mga sungaysungay sa inyong mga halaran.
2: Wala kamo malimot sa inyong mga anak sama nga wala kamo malimot sa mga halaran ug sa mga sagradong haligi nga gitarok alang sa diosa nga si Asera tupad sa matag buhing kahoy diha sa kabungtoran
3: ug sa kabukiran. Ipailog ko sa inyong mga kaaway ang tanan ninyong mga bahandi ug katigayonan tungod sa nagkalainlaing sala nga inyong nabuhat sa tibuok nasod.
4: Talikdan ninyo ang yuta nga gihatag ko kaninyo. Himoon ko kamong ulipon sa inyong mga kaaway didto sa nasod nga wala ninyo masinati kay ang akong kasuko sama sa kalayo nga mosilaob hangtod sa hangtod.
5: Nag-ingon ang Ginoo ,
: Silotan ko ang tawo nga motalikod kanako
: ug mosalig hinuon sa mga tawo ug sa kusog sa tawo.
6: Sama siya sa usa ka sampinit sa diserto
: nga nagtubo sa ugang yuta,
: o sa yuta nga parat diin walay laing tanom nga moturok;
: wala gayoy maayo nga maangkon niya.
7: Apan panalanginan ko
: ang tawo nga mosalig kanako.
8: Mahisama siya sa kahoy duol sa tubig;
: mokuyanap ang mga gamot niini ngadto sa sapa.
: Dili siya mabalaka kon ting-init na
: kay dili malawos ang iyang mga dahon.
: Kon dili moulan dili gihapon siya mabalaka
: ug magsigi siyag pamunga.
9: Kinsa may makatukib sa kasingkasing sa tawo?
: Walay molabaw niini kamalimbongon
: ug labihan kini kadaotan.
10: Ako, ang Ginoo , nagsusi sa hunahuna
: ug nag-usisa sa kasingkasing sa tawo.
: Gantihan ko ang tawo sumala
: sa iyang binuhatan ug sa iyang pagkinabuhi.
11: Ang tawo nga nakasapi pinaagi sa limbong
: sama sa langgam nga naglumlom sa itlog nga dili iya.
: Bisan batan-on pa siya,
: mawala na kaniya ang iyang bahandi,
: ug sa kataposan mahimo siyang buangbuang.
12: Sama sa mahimayaong trono ang atong Templo,
: nga sukad sa sinugdan nagbarog sa tumoy sa taas nga bukid.
13: Ang paglaom sa Israel mao ang Ginoo ;
: maulawan gayod ang tanan nga mobiya kaniya.
: Mangahanaw silang tanan
: sama sa ngalan nga gisulat diha sa bunbon
: kay mibiya man sila sa Ginoo ,
: ang tinubdan sa tubig nga naghatag ug kinabuhi.
14: O Ginoo , ayoha ako aron mamaayo ako sa hingpit;
: luwasa ako aron mahilikay ako sa kadaot.
: Ikaw ang akong gidayeg!
15: Nag-ingon ang katawhan kanako,
: Hain na man ang mga hulga sa Ginoo kanamo?
: Ipabuhat na niya karon dayon!
16: Apan Ginoo , wala ko ikaw sugyoti sa pagpahamtang kanila sa katalagman;
: wala ako mangandoy nga magkalisodlisod unta sila.
: Nasayod ka niini ug nasayod ka sa akong gisulti.
17: Ayaw intawon ako lisanga;
: ikaw ang akong dalangpanan panahon sa kalisod.
18: Pakaulawi kadtong naglutos kanako
: apan ilikay ako sa kaulawan.
: Lisanga sila apan ayaw intawon ako lisanga.
: Ipahamtang kanila ang katalagman ug dugmoka sila.
19: Giingnan ako sa Ginoo , Jeremias, lakaw ug tindog didto sa ganghaan nga ginganlag Ganghaan sa mga Tawo diin adto mosulod ug mogula ang mga hari sa Juda ug unya ngadto usab sa ubang mga ganghaan sa Jerusalem.
20: Ingna ang mga hari ug ang katawhan sa Juda ingon man ang tanang lumolupyo sa Jerusalem ug ang tanang mosulod niining mga ganghaan sa pagpamati sa akong isulti kanila.
21: Ingna sila nga kinahanglan dili sila magdalag bisag unsa sa Adlawng Igpapahulay kon gimahal nila ang ilang kinabuhi. Kinahanglan nga dili sila magdalag bisag unsa agi sa mga ganghaan sa Jerusalem
22: o magdalag bisag unsa gikan sa ilang mga balay sa Adlawng Igpapahulay. Kinahanglan dili sila magtrabaho ug tamdon nila nga balaan ang Adlawng Igpapahulay sumala sa gisugo ko sa ilang katigulangan.
23: Ang ilang katigulangan wala lang magtagad o magpatalinghog kanako. Nagmagahi hinuon sila.
24: Miingon ang Ginoo , Apan kon kining katawhan maminaw kanako ug dili magdala ug bisag unsa agi sa mga ganghaan sa siyudad sa Adlawng Igpapahulay unya ilhon nila nga balaan kining adlawa ug dili sila magtrabaho bisag unsa niining adlawa,
25: ang ilang mga hari ug mga pangulo mosulod sa ganghaan sa Jerusalem ug makabaton silag harianong gahom sama sa nahuptan ni David. Ug uban sa katawhan sa Juda ug sa Jerusalem magsakay sila sa mga karwahi ug magkabayo ug mapuno sa mga tawo ang Jerusalem hangtod sa hangtod.
26: Moanha sa Jerusalem ang katawhan gikan sa kalungsoran sa Juda ug sa kabalangayan nga kasikbit sa Jerusalem. Moanha ang katawhan gikan sa yuta sa Benjamin, gikan sa kabungtoran, sa kabukiran ug gikan sa Negeb. Magdala silag mga halad nga mananap aron sunogon ug uban pang mga gasa, mga halad nga uhay ug mga insenso ug mga halad sa pasalamat didto sa akong Templo.
27: Apan kinahanglan nga motuman sila kanako ug tamdon nila ang Adlawng Igpapahulay ingon nga balaang adlaw ug dili sila magdalag bisan unsa agi sa mga ganghaan sa Jerusalem sa maong adlaw. Kay kon dili nila kini tumanon, sunogon ko ang mga ganghaan sa Jerusalem lakip ang mga palasyo niini ug walay bisan kinsa nga makapalong niini.