1: Sa diha nga ang anak ni Josias nga si Sedekias, nagsugod paghari sa Juda,
2: gisugo ako sa Ginoo paghimog yugo nga hinigtan ug panit ug gipasangon niya kini sa akong liog.
3: Unya gisugo ako sa Ginoo sa pagpadalag mensahe ngadto sa mga hari sa Edomea, sa Moab, sa Ammon, sa Tiro ug sa Sidon pinaagi sa ilang mga embahador nga miadto sa Jerusalem sa pagpakigkita kang Hari Sedekias.
4: Ang Ginoo nga Labing Gamhanan, ang Dios sa Israel, nagsugo kanako sa pagsulti kanila nga kinahanglan gayod sultihan nila ang ilang hari nga nag-ingon ang Ginoo ,
5: Pinaagi sa akong dakong gahom gihimo ko ang kalibotan, ang katawhan ug ang tanang mananap sa yuta ug mahimong ihatag ko kini kang bisan kinsa nga akong nakita nga angayan niini pilion.
6: Ako maoy nagbuot nga mailalom sa gahom sa akong sulugoon nga si Nabucodonosor, hari sa Babilonia, ang tanang kanasoran. Gihatag ko usab kaniya ang ihalas nga mga mananap aron mag-alagad kaniya.
7: Mag-alagad kaniya ang tanang nasod. Moalagad sila sa iyang anak ug apo hangtod nga moabot ang panahon nga mapukan ang iyang nasod. Unya ang iyang nasod maulipon sa mas gamhanan pang mga nasod ug mga hari.
8: Apan kon may nasod o gingharian nga dili moalagad ug magpasakop kang Nabucodonosor, silotan ko kanang nasora pinaagi sa gubat, sa gutom ug sa sakit hangtod nga mailalom kini sa iyang gahom sa hingpit. Ako, ang Ginoo , maoy nagsulti niini.
9: Ayaw kamo pamati sa inyong mga propeta o ni bisan kinsa nga moingon nga makatagna siya sa umaabot nga panahon pinaagi sa damgo o sa pagsangpit sa espiritu sa mga patay o pinaagi sa salamangka. Silang tanan nagdili kaninyo sa pag-alagad sa hari sa Babilonia.
10: Gilimbongan kamo nila ug sila maoy makaangin nga pamihagon kamo ngadto sa lagyong dapit. Pangabugon ko kamo ug mangalaglag kamo.
11: Apan ang nasod nga magpasakop sa hari sa Babilonia ug moalagad kaniya akong pasagdan nga magpabilin aron mag-uma sila sa ilang yuta ug anha ra sila magpuyo. Ako, ang Ginoo , maoy nagsulti niini.
12: Mao usab kini ang akong gisulti kang Sedekias nga hari sa Juda, Pasakop sa hari sa Babilonia. Alagari siya ug ang iyang katawhan kon gusto kang magpabiling buhi.
13: Nganong magpakamatay ka man ug ang imong katawhan pinaagi sa gubat, sa gutom o sa sakit? Mao gayod kini ang giingon sa Ginoo nga mahitabo sa nasod nga dili moalagad sa hari sa Babilonia.
14: Ayaw kamo padani sa mga propeta nga magtambag kaninyo sa dili pag-alagad sa hari sa Babilonia kay gilimbongan lamang kamo nila.
15: Nag-ingon ang Ginoo nga wala siya magsugo kanila ug gibakakan kamo nila ginamit ang iyang ngalan. Busa abugon kamo sa Ginoo ug pamatyon lakip ang mga propeta nga nagsulti kaninyo niining mga bakak.
16: Unya gisultihan ko ang mga pari ug ang katawhan nga nag-ingon ang Ginoo , Ayaw kamo pagpamati sa mga propeta nga nag-ingon nga sa dili madugay panad-on nganhi gikan sa Babilonia ang mga mahal nga kabtangan sa Templo kay gibakakan lamang kamo nila.
17: Busa ayaw ninyo sila pamatia. Alagari ninyo ang hari sa Babilonia kon buot kamong magpabiling buhi. Kinahanglan ba gayod nga malaglag kining siyudara?
18: Kon tinuod gayod nga sila mga propeta ug nga sila nagdala sa akong mensahe, ipahangyo nila ako, ang Ginoo nga Labing Gamhanan, nga dili ko itugot nga dad-on ngadto sa Babilonia ang mga mahal nga kabtangan nga nahibilin sa Templo sa Jerusalem ug sa mga palasyo.
1920: Sa dihang gibihag ni Nabucodonosor ang anak ni Joakim nga si Joaquin nga hari sa Juda ug ang mga inilang tawo sa Juda ug sa Jerusalem, gibilin niya ang mga haligi, ang bronsi nga tangke, ang mga sangga ug ang uban pang mga mahal nga kabtangan sa Templo.
21: Miingon ang Ginoo nga Labing Gamhanan, ang Dios sa Israel, Pamati sa akong isulti bahin sa mga mahal nga kabtangan nga nahibilin sa Templo sa Jerusalem ug sa palasyo sa hari.
22: Panad-on kini ngadto sa Babilonia ug magpabilin didto hangtod nga mohukom ako nga ibalik kini nganhi aron iuli sa nahimutangan niini. Ako, ang Ginoo , maoy nagsulti niini.