1: O Ginoo , kinsa may makapuyo sa imong Templo?
: Kinsay makapuyo sa Sion,
: ang balaan mong bungtod?
2: Siya nga nagtuman sa imong kabubut-on
: ug nagbuhat sa matarong ug nagsulti sa matuod;
3: siya nga dili modaot sa uban
: ug dili magpasipala sa iyang mga higala
: o magbutangbutang sa iyang isigkatawo;
4: siya nga nagsalikway sa gisalikway sa Dios,
: apan nagpasidungog niadtong mahadlokon sa Ginoo ;
: siya nga nagtuman sa iyang saad,
: bisag lisod kaniya ang pagtuman niini;
5: siya nga magpahulam ug dili magpatanto
: ug dili magpasuborno aron pagsaksi batok sa dili sad-an.
: Ang nagbuhat niini dili gayod matarog.