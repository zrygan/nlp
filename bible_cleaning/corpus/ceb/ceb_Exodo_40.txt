1: Ang Ginoo miingon kang Moises,
2: Sa unang adlaw sa unang bulan ipatindog ang Tolda nga Tagboanan.
3: Ibutang niini ang Sudlanan sa Kasabotan nga gisudlan sa Napulo ka Sugo ug salimbongi kini sa tabil.
4: Isulod sa Tolda ang lamisa ug ibutang ang kahimanan sa ibabaw niini. Isulod usab ang butanganag suga ug ipahimutang niini ang mga lamparahan.
5: Ibutang ang halaran nga bulawan nga sunoganan sa insenso diha atubangan sa Sudlanan sa Kasabotan nga gisudlan sa mga papan nga gisulatan sa Napulo ka Sugo ug itaod ang tabil sa ganghaan sa Tolda.
6: Ibutang ang halaran nga sunoganan sa mga halad nga mananap diha sa atubangan sa Tolda nga Tagboanan.
7: Ibutang ang hunawanan tungatunga sa Tolda nga Tagboanan ug sa halaran ug sudli kinig tubig.
8: Ipahimutang ang hawanan sa Tolda ug itaod ang tabil sa ganghaan sa hawanan.
9: Unya kuhaa ang lana nga igdidihog ug dihogi ang Tolda ug ang tanan nga anaa niini. Sa ingon niini nga paagi ihalad ang Tolda ug ang tanang kahimanan aron mahimo kining balaan.
10: Dihogi usab ang halaran nga sunoganan sa mga halad nga mananap ug ang tanang kahimanan niini. Ihalad kini niining paagiha ug mahimo kining balaan sa hingpit.
11: Dihogi ang hunawanan ug ang tungtonganan niini ug ihalad kini.
12: Dad-a si Aaron ug ang iyang mga anak ngadto sa ganghaan sa Tolda nga Tagboanan ug himoa kanila ang seremonyas sa paghugas.
13: Ipasul-ob ni Aaron ang mga sagradong bisti. Dihogi siyag lana ug ihalad aron makaalagad siya kanako ingon nga pari.
14: Dad-a usab ang iyang mga anak ug isul-ob kanila ang mga bisti.
15: Unya dihogi sila sama sa imong pagdihog sa ilang amahan aron nga mag-alagad sila kanako ingon nga mga pari hangtod sa kahangtoran.
16: Gibuhat ni Moises ang tanan sumala sa gisugo sa Ginoo kaniya.
17: Busa sa unang adlaw sa unang bulan sa ikaduhang tuig tapos sila mobiya sa Ehipto gipatindog ang Tolda nga Tagboanan.
18: Gipatindog ni Moises ang Tolda ug gipahiluna niya ang mga sukaranan, ang mga tabla ug gipakabit ang mga balabag ug gitaod ang mga haligi niini.
19: Gihikyad niya ang atop sa Tolda ug gisapawan kini pagtabon sa laing atop sumala sa gisugo sa Ginoo kaniya.
20: Unya gikuha niya ang mga papan nga gisulatan sa Napulo ka Sugo ug gisulod sa Sudlanan sa Kasabotan. Gibalhog niya ang mga yayongan diha sa mga argulya sa Sudlanan ug gitabonan kini.
21: Unya gisulod niya sa Tolda ang Sudlanan sa Kasabotan ug gitaod ang tabil aron pagsalimbong sa Sudlanan nga gisudlan sa mga papan sumala sa gisugo sa Ginoo kaniya.
22: Gibutang niya ang lamisa didto sa Tolda nga Tagboanan dapit sa amihanan sa gawas sa tabil.
23: Ug gibutang niya sa maong lamisa ang pan nga gihalad ngadto sa Ginoo sumala sa gisugo sa Ginoo kaniya.
24: Gibutang usab niya ang kandelero diha sa Tolda nga Tagboanan atbang sa lamisa dapit sa habagatan.
25: Gibutang niya ang mga suga sa ibabaw niini sa atubangan sa Ginoo sumala sa gisugo sa Ginoo kaniya.
26: Unya gipahimutang niya ang halaran nga bulawan didto sa Tolda nga Tagboanan, atubangan sa tabil.
27: Sa ibabaw niini gisunog niya ang humot nga insenso sumala sa gisugo sa Ginoo kaniya.
28: Gitaod niya ang tabil didto sa pultahan sa Tolda.
29: Ug gibutang niya ang halaran nga sunoganan sa mga halad nga mananap didto sa pultahan sa Tolda. Sa ibabaw niini gihalad niya ang mga halad nga sunogon ingon man ang halad nga uhay sumala sa gisugo sa Ginoo kaniya.
30: Gibutang usab niya ang hunawanan nga planggana sa tungatunga sa Tolda ug sa halaran ug gisudlan niya kinig tubig aron magamit sa pagpanghugas.
31: Si Moises, si Aaron ug ang iyang mga anak manghugas sa ilang mga kamot ug tiil
32: inigsulod nila sa Tolda nga Tagboanan o inig-adto nila sa halaran sumala sa gisugo sa Ginoo kang Moises.
33: Unya gipahimutang niya ang hawanan nga naglibot sa Tolda ug sa halaran ug gitaod niya ang tabil sa pultahan sa hawanan. Ug natapos gayod ni Moises ang tanang buluhaton.
34: Unya mitabon sa Tolda nga Tagboanan ang panganod ug napuno sa himaya sa Ginoo ang Tolda.
35: Si Moises wala makasulod sa Tolda nga Tagboanan kay naputos man kini sa panganod ug napuno man ang Tolda sa himaya sa Ginoo .
36: Mobalhin lamang pagkampo ang mga Israelita kon mopahawa na ang panganod gikan sa Tolda.
37: Kon dili mopahawa ang panganod, dili sila mobalhin pagkampo.
38: Ang panganod nga nagsimbolo sa presensya sa Ginoo nagpabilin panahon sa adlaw ibabaw sa Tolda ug nagdilaab kini daw kalayo panahon sa gabii. Makita kini sa tanang katawhan sa Israel sa tanang higayon sa ilang pagbalhinbalhin ug kampo.