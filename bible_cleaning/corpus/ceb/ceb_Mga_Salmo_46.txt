1: Ang Dios mao ang atong dalangpanan ug kusog.
: Andam siya kanunay sa pagtabang panahon sa kalisdanan.
2: Busa dili kita mahadlok bisan matay-og ang yuta
: ug matumpag ang kabukiran ngadto sa kahiladman sa dagat;
3: bisan pag modahunog ang dagat ug magpungasi ang mga balod,
: ug ang kabungtoran matay-og sa kagahob niini.
4: May sapa nga ang tubig naghatag ug kalipay sa siyudad sa Dios,
: ang balaang puloy-anan sa Labing Halangdon.
5: Ang Dios anaa magpuyo niining siyudara,
: ug dili gayod kini malumpag.
: Sa sayong kabuntagon moanha siya aron pagtabang niini.
6: Nagkaguliyang ang kanasoran ug natay-og ang mga gingharian;
: inigsinggit sa Dios matunaw ang kayutaan.
7: Ang Ginoo nga Labing Makagagahom kauban nato;
: ang Dios ni Jacob mao ang atong dalangpanan!
8: Ngari kamo, tan-awa ang nahimo sa Ginoo !
: Tan-awa ang mga katingalahang butang nga iyang nahimo dinhi sa yuta!
9: Gipahunong niya ang mga gubat sa tibuok kalibotan;
: gibalibali niya ang mga pana ingon man ang mga bangkaw
: ug gidaoban ang mga taming.
10: Miingon siya, Hunonga ang inyong panag-away ug ilha ako nga mao ang Dios,
: ang labawng pangulo sa kanasoran
: ug sa tibuok kalibotan!
11: Ang Ginoo nga Labing Gamhanan kauban nato;
: ang Dios ni Jacob mao ang atong dalangpanan.