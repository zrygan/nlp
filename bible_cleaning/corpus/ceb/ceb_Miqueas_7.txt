1: Alaot ako!
: Nahisama ako sa tawong gigutom
: nga wala makakaplag ug bunga sa kahoy, o ubas nga makaon,
: kay gipupo na man ang tanang bunga sa ubas ug sa kahoyng igera.
2: Wala nay tawong diosnon ug wala nay matarong.
: Ang tanan nagpaabot ug higayon sa pagpatay sa iyang isigkatawo,
: sama sa mangangayam nga nag-atang sa iyang patyonon.
3: Hanas sila nga mobuhat ug daotan;
: ang ilang mga kadagkoan ug mga maghuhukom mangayog suborno.
: Ang tawong tinamod mosulti kanila sa iyang daotang tuyo
: ug unya magkauyon sila.
4: Ang labing maayo ug matarong kanila
: sama sa tanom nga tunokon ug walay kapuslanan.
: Miabot na ang panahon nga kastigohon sila sa Dios,
: sumala sa iyang gipasidaan pinaagi sa ilang mga magbalantay, ang mga propeta.
: Karon nagkaguliyang na sila.
5: Ayaw kamo pagsalig sa inyong silingan o higala;
: bantayi ang inyong pagpanulti bisan ngadto sa inyong asawa.
6: Niadto unyang adlawa ang anak nga lalaki mobiaybiay sa iyang amahan,
: ug ang anak nga babaye makigbatok sa iyang inahan;
: ang binalaye makigbatok sa iyang ugangang babaye;
: ang mga kaaway sa usa ka tawo mga sakop ra sa iyang banay.
7: Apan alang kanako, mosalig ako sa Ginoo ,
: maghulat ako sa Dios nga maoy moluwas kanako;
: mamati kanako ang akong Dios.
8: Kamong akong mga kaaway,
: ayaw paglipay nga kami napildi na ninyo,
: kay bisag napukan kami mobangon kami pag-usab;
: bisag ania kami sa kangitngit karon,
: ang Ginoo maghatag kanamog kahayag.
9: Antuson namo ang kasuko sa Ginoo ,
: kay nakasala man kami kaniya,
: hangtod nga iya kaming pasayloon.
: Dad-on kami niya ngadto sa kahayag ug luwason kami niya.
10: Unya makakita ang akong mga kaaway
: ug maulawan sila pag-ayo,
: sila nga nag-ingon, Hain na man ang Ginoo nga imong Dios?
: Makita namo sila nga mabuntog ug tamaktamakan daw lapok sa kadalanan.
11: Katawhan sa Jerusalem,
: nagsingabot na ang panahon nga tukoron pag-usab ang inyong mga paril.
: Niadto unyang panahona dugangan ang inyong yuta.
12: Ang inyong mga kadugo mamauli gikan sa Asiria,
: sa mga siyudad sa Ehipto, sa suba sa Eufrates, ug gikan sa lagyong mga dapit.
13: Apan mahimong diserto ang yuta
: tungod sa kadaotan sa katawhan.
14: Ginoo , bantayi ang imong katawhan nga imong gipili,
: kay nag-inusara sila sa kamingawan nga gilibotan sa tabunok nga yuta.
: Pasibsiba sila sa Basan ug sa Gilead sama kaniadto.
15: Ginoo , paghimog milagro alang kanamo
: sama sa imong gihimo sa dihang gipagawas mo kami gikan sa Ehipto.
16: Makakita niini ang kanasoran
: ug maulaw sila bisan pa sa ilang pagkagamhanan;
: dili sila makasulti ug dili makadungog.
17: Mokamang sila sa yuta sama sa bitin
: ug sama sa mga mananap nga nagkamang sa yuta;
: gikan sa ilang tagoanan manggula sila nga magkurog;
: sa ilang kalisang modangop sila sa Ginoo nga atong Dios.
18: O Ginoo , walay Dios nga sama kanimo,
: nga mopasaylo sa kasal-anan sa nahibilin mong katawhan.
: Dili ka maghambin ug kasuko hangtod sa kahangtoran,
: kay maluluy-on ka man.
19: Maluoy na usab ikaw kanamo;
: tunobtunoban nimo ang among kasal-anan,
: ug isalibay ang among mga sala ngadto sa kahiladman sa dagat.
20: Ipakita mo ang imong pagkamatinumanon
: ug gugmang walay paglubad ngadto sa imong katawhan, ang mga kaliwat ni Abraham ug ni Jacob,
: sumala sa gisaad mo sa among katigulangan sukad pa sa karaang panahon.