1: Ipaila, O Ginoo , nga wala akoy sala
: kay matarong man ang akong binuhatan,
: ug misalig ako kanimo sa hingpit.
2: Susiha ug sulayi ako, O Ginoo .
: Usisaha ang akong mga tinguha ug mga hunahuna.
3: Ang gugma mong walay paglubad nag-uban kanako,
: ug nagmatinumanon gayod ako kanimo.
4: Dili ako makig-uban sa mga tawong limbongan;
: ug dili ako makigsandurot sa mga tigpakaaron-ingnon.
5: Gilikayan ko ang pagpakig-uban sa mga tawong daotan,
: ug ang pagpakighugoyhugoy sa mga dili matarong.
6: Nanghunaw ako kay wala akoy sala
: ug nagsimba libot sa imong halaran, O Ginoo .
7: Nag-awit akog pasalamat
: ug gisaysay ko ang tanan mong buhat nga katingalahan.
8: Gihigugma ko, O Ginoo ,
: ang imong puloy-anan,
: ang dapit diin anaa ang imong himaya.
9: Ayaw akog laglaga uban sa mga makasasala;
: ug ipahilayo ako sa dangatan sa mga mamumuno,
10: sa mga tawo nga kanunay nagbuhat ug daotan
: ug andam sa pagdawat ug suborno.
11: Kay sa akong bahin,
: gibuhat ko ang matarong;
: busa luwasa ug kaluy-i intawon ako.
12: Nagbarog ako layo sa katalagman;
: uban sa nagsimba nga katawhan,
: daygon ko ang Ginoo .