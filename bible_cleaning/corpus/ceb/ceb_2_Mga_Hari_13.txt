1: Sa ika-23 nga tuig sa paghari ni Joas nga anak ni Ahasias didto sa Juda, misugod paghari si Joacas nga anak ni Jehu didto sa Israel. Naghari siya didto sa Samaria sulod sa 17 ka tuig.
2: Gibuhat niya ang daotan atubangan sa Ginoo ug misunod siya sa mga daotang buhat ni Jeroboam, ang anak ni Nebat, nga maoy nakaangin sa Israel sa pagpakasala. Wala gayod siya mobiya sa maong buhat.
3: Busa ang Ginoo nasuko sa Israel ug gitugyan niya sila sa hari sa Siria nga si Hasael ug kang Benhadad nga iyang anak.
4: Unya misangpit si Joacas sa Ginoo ug gipatalinghogan siya kay naluoy man ang Ginoo nga gidaugdaog ang Israel sa hari sa Siria.
5: Busa gihatagan sa Ginoo ug manluluwas ang Israel ug naluwas kini gikan sa taga-Siria ug nagpuyo na usab nga malinawon ang mga Israelita.
6: Bisan pa niini, nagpadayon sila sa pagpakasala sama sa gibuhat sa banay ni Jeroboam nga nakaangin sa Israel sa pagpakasala ug wala usab nila kuhaa gikan sa Samaria ang sagrado kunohayng tukon nga gipasidungog sa diosa nga si Asera.
7: Walay nahibilin sa kasundalohan ni Joacas gawas lamang sa 50 ka sundalo nga nagkabayo, 10 ka karwahi ug 10,000 ka sundalo nga naglakaw kay ang uban gipamatay man sa hari sa Siria ug gitamaktamakan sila sama sa abog.
8: Ang tanang nabuhat ni Joacas nahisulat sa Kasaysayan sa mga Hari sa Israel.
9: Unya namatay si Joacas ug gilubong didto sa Samaria ug mipuli kaniya paghari si Joas nga iyang anak.
10: Sa ika-37 nga tuig sa paghari ni Joas sa Juda, si Joas nga anak ni Joacas nagsugod paghari sa Israel didto sa Samaria ug naghari siya sulod sa 16 ka tuig.
11: Gibuhat usab niya ang daotan atubangan sa Ginoo . Nagpakasala siya sama kang Jeroboam nga anak ni Nebat.
12: Ang kaagi ni Joas ug ang tanan nga iyang nabuhat ug ang kaisog niya sa iyang pagpakig-away kang Amasias, ang hari sa Juda, nahisulat sa Kasaysayan sa mga Hari sa Israel.
13: Si Joas namatay ug ang iyang anak nga si Jeroboam II maoy mipuli kaniya paghari. Gilubong si Joas didto sa Samaria tipon sa mga hari sa Israel.
14: Niining higayona nasakit si Eliseo ug samtang himalatyon siya, si Joas nga hari sa Israel, miduaw kaniya, mihilak ug miingon, Amahan ko, amahan ko! Ikaw ang gamhanang tigpanalipod sa Israel!
15: Giingnan siya ni Eliseo, Pagkuhag pana ug mga udyong. Busa mikuha siya niini.
16: Bingata ang pana, miingon si Eliseo. Ug gibingat niya kini. Gitapin-an ni Eliseo ang mga kamot sa hari
17: ug miingon siya, Ablihi ang bintana dapit sa sidlakan ug giablihan niya kini. Unya si Eliseo miingon, Ipana ang udyong, ug gipana niya kini. Ug miingon si Eliseo, Ikaw ang madaugong udyong sa Ginoo , ang udyong nga mobuntog sa Siria! Kay makig-away ka sa taga-Siria didto sa Afek hangtod nga mapuo mo sila.
18: Unya miingon si Eliseo, Kuhaa ang mga udyong ug gikuha niya kini. Giingnan na usab ni Eliseo ang hari sa Israel, Ibunal kini sa yuta ug gibunal niya kini sa makatulo ug unya mihunong siya.
19: Unya nasuko kaniya si Eliseo ug miingon, Gibunal unta nimo sa makalima o sa makaunom ba aron mabuntog mo ang Siria sa hingpit. Apan karon mabuntog mo sila sa makatulo lamang.
20: Unya namatay si Eliseo ug gilubong nila siya.
: Sa panahon sa tingpamulak nabatasan sa taga-Moab ang pagsulong sa Israel.
21: Usa ka panahon niana samtang naglubong silag tawo, mitungha ang pundok nga nanulong ug nakita kini sa mga naglubong. Busa giitsa nila ang minatay ngadto sa lubnganan ni Eliseo ug nanagan sila. Ug sa pagdapat gayod sa iyang lawas sa mga bukog ni Eliseo, nabuhi ang minatay ug mitindog.
22: Gilisudlisod ni Hasael nga hari sa Siria ang Israel sa panahon sa paghari ni Joacas.
23: Apan naluoy kanila ang Ginoo ug gitabangan niya sila tungod sa iyang kasabotan kang Abraham, kang Isaac ug kang Jacob ug tungod niini wala niya pasagdi ang iyang katawhan.
24: Sa pagkamatay ni Hasael, mipuli kaniya paghari ang iyang anak nga si Benhadad.
25: Unya nabawi ni Joas gikan kang Benhadad ang mga siyudad nga nailog ni Hasael gikan sa iyang amahan nga si Joacas. Sa tulo ka higayon gibuntog ni Joas si Benhadad ug nabawi niya ang mga siyudad sa Israel.