1: Mga pangulo, naghatag ba kamo ug mga matarong nga hukom?
: Gihukman ba ninyo ang tanang tawo uban sa kaangayan?
2: Wala! Naghunahuna lamang kamo sa daotan nga inyong buhaton,
: ug bangis ang inyong binuhatan dinhi sa yuta.
3: Ang mga daotan magpabiling daotan sa tibuok nilang kinabuhi;
: bakakon sila sukad sa ilang pagkatawo.
4: Lala sila sama sa mga halas,
: ug gisampongan nila ang ilang mga dalunggan
: sama sa bungol nga halas
5: nga dili makabati sa tingog
: o sa awit sa batid nga salamangkero.
6: Hingoi sila sa ilang ngipon, O Dios;
: hingoa ang mga tango niining bangis nga mga liyon, O Ginoo !
7: Mahanaw unta sila sama sa tubig nga nag-anam ug kahubas,
: ug malaya unta ingon sa mga balili diha sa dalan.
8: Matunaw unta sila sama sa hilahila,
: ug mahisama sa bata nga natawong patay nga wala gayod makakita sa kahayag.
9: Sa dili pa sila masayod, putlon sila sama sa sagbot;
: buhi man sila o patay, huypon sila sa Dios
: tungod sa iyang hilabihang kasuko.
10: Malipay ang matarong inigkakita niya nga silotan ang mga makasasala;
: yatakan niya ang nagbanaw nga dugo sa mga daotan.
11: Moingon ang mga tawo, Gigantihan gayod ang mga matarong!
: Aduna gayoy Dios nga naghukom sa kalibotan!