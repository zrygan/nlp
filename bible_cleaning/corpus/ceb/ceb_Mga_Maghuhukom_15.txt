1: Wala madugay, miabot ang ting-ani sa trigo. Giduaw ni Samson ang iyang asawa ug gidad-an niya kinig nating kanding. Giingnan niya ang iyang ugangang lalaki, Gusto kong mosulod sa lawak sa akong asawa. Apan wala siya pasudla sa iyang ugangan.
2: Giingnan niya si Samson, Abi kog nasilag ka kaniya busa gihatag ko siya sa imong higala. Apan ang manghod niya mas guwapa kay kaniya. Siya na lay imo.
3: Si Samson miingon, Kon mao kana dili na ako ninyo mabasol sa buhaton ko sa mga Filistihanon!
4: Busa milakaw siya ug nagdakop ug 300 ka ihalas nga iro. Sa tinagurha, gihigot niya ang ilang mga ikog ug gibutangan kinig sulo.
5: Unya giduslitan niya ang ilang mga sulo ug gibuhian ang mga ihalas nga iro ngadto sa katrigohan sa mga Filistihanon ug nasunog dili lamang ang naani na nga trigo kondili ang alanihon usab. Nasunog usab ang mga olibo.
6: Unya nangutana ang mga Filistihanon, Kinsay nagbuhat niini? Nahibaloan nila nga si Samson diay maoy nagbuhat niini tungod kay gihatag man sa iyang ugangan nga taga-Timna ang asawa ni Samson ngadto sa higala ni Samson. Busa nangadto ang mga Filistihanon ug gidaoban nila ang asawa ni Samson lakip ang iyang ugangan nga lalaki.
7: Si Samson miingon kanila, Ingon diay kamo niini! Ipanumpa ko nga dili gayod ako moundang hangtod makapanimalos ako kaninyo!
8: Gisulong niya sila ug daghan siyag napatay. Unya milakaw siya ug nagpabilin didto sa langub sa pangpang sa Etam.
9: Unya ang mga Filistihanon miabot ug nagkampo sa Juda ug gisulong nila ang lungsod sa Lehi.
10: Ang taga-Juda nangutana kanila, Nganong inyo man kaming gisulong?
: Sila nanubag, Ania kami aron pagdakop kang Samson ug sa pagpanimalos kaniya.
11: Unya 3,000 ka tawo nga taga-Juda nangadto sa langub sa pangpang sa Etam ug miingon kang Samson, Wala ka ba diay masayod nga ang mga Filistihanon maoy nagmando kanato? Unsa ba kining imong gibuhat?
: Siya mitubag, Igo lamang akong nanimalos kanila.
12: Ug miingon sila kaniya, Ania kami aron sa paggapos kanimo kay itugyan ka namo sa mga Filistihanon.
: Si Samson miingon, Isaad nga dili kamo maoy mopatay kanako.
13: Dili ka namo patyon, matod nila, kondili itugyan ka lang namo ngadto kanila. Busa gigapos nila siya pinaagi sa duha ka bag-ong pisi ug gidala nila siya gikan sa pangpang.
14: Pag-abot niya sa Lehi, ang mga Filistihanon nanagan ngadto kaniya ug naninggit. Unya gigamhan siya sa espiritu sa Ginoo ug nahimo siyang kusgan ug gipamugto niya ang mga pisi nga gigapos kaniya nga sama lamang kini sa hilo nga nasunog.
15: Nakakita siyag bukog sa apapangig sa asno nga bag-o pang namatay. Gikuha niya kini ug pinaagi niini nakapatay siyag 1,000 ka tawo.
16: Busa miingon si Samson,
: Pinaagi sa bukog sa apapangig sa asno,
: nakapatay akog usa ka libo ka tawo.
: Pinaagi sa bukog sa apapangig sa asno,
: sila gipundok ko.
17: Human niini gisalibay niya ang bukog ug ang dapit ginganlag Bungtod sa Bukog sa Apapangig.
18: Unya si Samson giuhaw pag-ayo busa misangpit siya sa Ginoo ug miingon, Gihatagan mo akog kadaogan. Unya karon patyon mo ba ako sa kauhaw ug ipabihag sa mga walay tuli nga Filistihanon?
19: Unya gipaliki sa Dios ang yuta sa Lehi ug migula ang tubig. Miinom niini si Samson ug nahiuli ang iyang kabaskog. Busa ang tubod ginganlag Hacore ug anaa gihapon kining tubora sa Lehi.
20: Si Samson nahimong maghuhukom sa Israel sulod sa 20 ka tuig samtang nailalom kini sa pagmando sa mga Filistihanon.