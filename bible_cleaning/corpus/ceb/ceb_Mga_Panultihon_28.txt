1: Ang tawong daotan modagan bisag walay naggukod kaniya,
: apan ang tawong matarong sama kaisog sa liyon.
2: Kon ang nasod nagpakasala
: magsigi kinig ilis-ilis ug pangulo.
: Apan mahimong gamhanan ug molungtad ang usa ka nasod
: kon makabaton kinig mga pangulo nga maalam ug may hustong panabot.
3: Ang tawo nga anaa sa gahom nga modaugdaog sa mga kabos,
: nahisama sa kusog nga ulan nga modaot sa tanang anihon.
4: Kon wala kay pagtamod sa balaod,
: dapig ka sa mga daotan,
: apan kon motuman ka niini,
: batok ka kanila.
5: Ang daotang mga tawo wala makasabot sa hustisya,
: apan ang nagtuman sa kabubut-on sa Ginoo
: nakasabot pag-ayo niini.
6: Maayo pa ang kabos nga dili limbongan
: kay sa dato apan daotan.
7: Ang batan-on nga nagtuman sa balaod maalamon nga anak.
: Apan ang makighugoyhugoy sa mga tawong walay hinungdan
: nagpakaulaw sa iyang amahan.
8: Kon madato ka pinaagi sa pagdawat ug tubo
: ug sa pagpamintaha sa mga tawo,
: ang imong bahandi mahiadto sa tawo
: nga maluluy-on sa mga kabos.
9: Kon dili mo tumanon ang balaod,
: bisan gani ang imong mga pag-ampo
: kasilagan sa Dios.
10: Daniha pagbuhat ug daotan ang tawong matarong
: ug malit-ag ka sa kaugalingon mong laang.
: Gantihan gayod pag-ayo ang mga dili sad-an.
11: Maghunahuna kanunay ang mga dato nga sila maalamon,
: apan ang kabos nga may maayong panabot
: mas maalamon pa kay kaniya.
12: Sa dihang makahupot ug gahom ang mga tawong matarong,
: maglipay ang tanan
: apan kon maoy mangulo ang mga daotan,
: manago ang katawhan.
13: Dili ka gayod molampos sa kinabuhi
: kon tagoan mo ang imong mga sala.
: Isugid kini ug paghinulsol
: ug kaluy-an ka sa Dios.
14: Tahora ug kahadloki kanunay ang Ginoo
: ug magmalipayon ka.
: Pagmagahi sa ulo ug mahiagom ka sa kadaotan.
15: Sama sa liyon nga nagngulob
: ug sa oso nga nangitag tukbonon
: ang daotan nga pangulo ngadto sa mga kabos.
16: Ang pangulo nga dili maalamon
: mahimong pangulo nga bangis ug madaugdaugon.
: Apan ang tawo nga dili malimbongon
: magmando sa dugayng panahon.
17: Ang usa ka tawo nga sad-an sa pagpatay
: nagdali ngadto sa iyang lubnganan,
: busa angay siyang pasagdan.
18: Ayaw panglimbong ug mahilayo ka sa kakuyaw.
: Panglimbong ug mahiagom ka sa kadaotan.
19: Daghag makaon ang mag-uuma nga kugihan,
: apan ang nagtinguha sa mga butang nga walay kapuslanan
: magpabilin sa kalisdanan.
20: Ang tawo nga dili limbongan
: magkinabuhi nga madagayaon ug malipayon.
: Apan kon magtinguha ka nga madato pagdali,
: ikaw pagasilotan.
21: Kon aduna kay pinalabi, kini dili maayo.
: Apan may mga tawo nga maghimog tinunto
: aron makadawat bisan sa labing gamay nga suborno.
22: Ang tawong hakog buot madato pagdali
: ug dili siya masayod inig-abot na sa kawad-on.
23: Ang tawong namadlong mas kahimut-an pa unya
: kay sa tawong nag-ulog-ulog.
24: Ang maghunahuna nga dili sayop
: ang pagpangawat gikan sa iyang ginikanan
: sama ra sa kasagarang kawatan.
25: Ang pagkahakog naghaling lamag kasamok,
: apan ang nagsalig sa Ginoo mouswag.
26: Binuang ang pagsalig sa kaugalingon mong hunahuna.
: Sunda ang mga pagtulon-an sa mga tawong maalamon
: aron malayo ka sa kakuyaw.
27: Panghatag sa mga kabos
: ug dili ka kabsan sa imong mga gikinahanglan.
: Tunglohon ka sa daghang mga tawo
: kon dili ka manumbaling sa mga kabos.
28: Manago ang katawhan kon ang daotang mga tawo maoy mangulo.
: Apan kon mawala na sila sa gahom
: magmando ang mga tawong matarong.