1: Unya mikunsad ang Espiritu sa Dios kang Azarias nga anak ni Oded
2: ug gitagbo niya si Asa ug giingnan, Pamati kamo, Asa ug tanang katawhan sa Juda ug sa Benjamin. Ubanan gayod kamo sa Ginoo kon magpadayon kamo pag-alagad kaniya. Apan kon inyo gani siyang isalikway, talikdan usab kamo niya.
3: Sa dugay nga panahon ang Israel wala mag-alagad sa matuod nga Dios, walay pari nga nagtudlo kanila ug wala silay balaod.
4: Apan sa dihang nagkalisodlisod na sila, midangop sila sa Ginoo , ang Dios sa Israel, ug wala sila pakyasa sa Ginoo .
5: Niadtong mga panahona, walay kasigurohan ang tawo sa iyang pagpamuhatbuhat kay daghan man ang kalisdanan nga nahiagoman sa katawhan sa Israel.
6: Walay panagdaitay ang katawhan ug nagkabingkil ang mga nasod ingon man ang mga siyudad kay gikastigo man sila sa Dios pinaagi sa nagkalainlaing kalisdanan.
7: Apan pagmaisogon kamo. Pagmadasigon kamo kay gantihan kamo tungod sa inyong gibuhat.
8: Sa pagkadungog ni Asa niining gipamulong ni Asarias nga anak ni Oded, nadasig siya ug gipanguha niya ang mga diosdios gikan sa tibuok yuta sa Juda ug sa Benjamin ug sa tanang siyudad nga nailog niya didto sa kabungtoran sa Efraim. Giayo niya ang halaran sa Ginoo nga didto sa atubangan sa agianan paingon sa kinadak-ang bahin sa Templo sa Ginoo .
9: Unya gitigom niya ang tanang katawhan sa Juda ug sa Benjamin ug kadtong gikan sa Efraim, Manases ug sa Simeon nga mitipon kanila kay daghan mang taga-Israel nga didto na magpasakop kang Asa sa dihang nakita sa katawhan nga nag-uban kaniya ang Dios.
10: Nagtigom sila sa Jerusalem sa ikatulong bulan sa ika-15 nga tuig sa paghari ni Asa.
11: Nianang adlawa naghalad sila ngadto sa Ginoo ug mga mananap gikan sa inilog nilang mga kahayopan700 ka baka ug 7,000 ka karnero.
12: Naghimo silag panaad sa pagsimba sa Ginoo , ang Dios sa ilang katigulangan, sa bug-os nilang kasingkasing ug kalag.
13: Kadtong dili mosunod sa Ginoo , ang Dios sa Israel, kinahanglang patyon, batan-on man siya o tigulang, babaye man o lalaki.
14: Nanumpa sila sa Ginoo uban sa makusog nga tingog dinuyogan sa mga trumpeta ug budyong.
15: Gikalipay sa tanang taga-Juda ang ilang gipanumpa kay kinasingkasing man kini nila nga gihimo. Naningkamot sila sa pagsunod sa kinasingkasing gayod ug nakaplagan nila ang Ginoo ug gihatagan niya silag kalinaw.
16: Bisan gani si Maaca nga iyang apohan gikuhaan ni Asa sa katungod sa pagkarayna kay naghimo man siyag debulto sa diosa nga si Asera. Gidugmok ni Asa ang debulto sa iyang apohan ug gisunog kini niya didto sa Walog sa Kidron.
17: Apan nagpabilin gihapon ang mga halaran sa mga diosdios nga didto sa kabungtoran sa Israel. Bisan pa niana, si Asa hingpit nga nag-alagad sa Ginoo sa tibuok niyang kinabuhi.
18: Gidala niya ngadto sa Templo sa Dios ang mga gasa nga hinatag sa iyang amahan ug ang kaugalingon niyang mga gasa, salapi, bulawan ug mga galamiton.
19: Wala nay gubat nga nahitabo hangtod sa ika-35 nga tuig sa iyang paghari.