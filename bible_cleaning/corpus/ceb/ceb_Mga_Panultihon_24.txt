1: Ayaw kasina sa daotang mga tawo ug ayaw tinguhaa ang pagpakig-uban kanila.
2: Ang ilang gihunahuna mao lamang ang paghimog kasamok ug ang ilang isulti pulos lamang binuang.
3: Pinaagi sa kaalam, gitukod ang panimalay ug ang maayong panabot mao ang patukoranan niini.
4: Pinaagi sa kahibalo, ang mga lawak gisangkapan sa mahalon ug matahom nga mga butang.
5: Ang pagkamaalamon mas maayo pa kay sa pagkakusgan; ang kahibalo mas importante kay sa kusog.
6: Kinahanglan nga ayohon nimo ang paglaraw sa dili ka pa makig-away ug pinaagi sa daghang tambag, magmadaugon ka.
7: Ang maalamong panultihon lisod kaayong matugkad sa hungog. Wala siyay ikasulti kon hisgotan ang mga mahinungdanong butang.
8: Kon kanunay kang maglaraw ug daotan, nganlan kag samokan.
9: Sala ang paglaraw ug binuang; kasilagan sa mga tawo ang bugalbugalon.
10: Kon maluya ka panahon sa kalisdanan, luya ka gayod.
11: Ayaw pagpanuko pagluwas sa usa ka tawo nga gihukmang patyon sa walay katarongan.
12: Moingon ka nga wala kay labot apan nasayod ang Dios ug hukman niya ang imong mga tinguha. Nagbantay siya kanimo ug nasayod siya niini. Baslan niya ang mga tawo sumala sa ilang nabuhat.
13: Anak, kaon ug dugos nga gikan sa balay sa putyokan kay maayo kini ug tam-is nga modapat sa imong dila.
14: Sama niini ang kaayo sa kahibalo ug kaalam alang kanimo. Kon makapanag-iya ka niini, makabaton kag paglaom ug mahayag nga kaugmaon.
15: Ayaw paghimog mga laraw aron pagtulis sa tawo nga matarong o pag-ilog sa iyang balay kay daotan kini.
16: Bisan kapila matumba ang tawong matarong, mobangon siya kanunay. Apan malaglag sa katalagman ang daotan.
17: Ayaw paglipay kon mahiagom sa katalagman ang imong kaaway.
18: Masayran sa Ginoo kon magmalipayon ka ug dili siya gusto niini. Tingalig dili niya silotan ang imong kaaway.
19: Ayawg kahasol tungod sa daotang mga tawo ug ayaw kasina kanila.
20: Walay kaugmaon ang mga tawong daotan; wala silay mapaabot.
21: Anak, tahora ang Ginoo ingon man ang hari. Ayaw pag-apil-apil sa mga tawo nga moalsa batok kanila
22: kay ang maong mga tawo mahimong malaglag sa usa lamang ka pagpamilok. Nasayran mo ba ang katalagman nga mahimo sa Dios o sa hari?
23: Nagsulti usab niini ang mga maalamon
: Sayop alang sa usa ka maghuhukom nga aduna siyay pinalabi.
24: Kon ilhon niyang walay sala ang sad-an, tunglohon siya ug kasilagan sa tanan.
25: Apan ang mga maghuhukom nga mosilot sa sad-an magmalampuson ug daygon sa kadaghanan.
26: Ang matinud-anong tubag sama kaanindot sa halok sa usa ka matuod nga higala.
27: Ayaw paghimog panimalay hangtod nga maandam na ang imong kaumahan ug siguro ka na nga adunay kabuhian.
28: Ayaw pagsaksi batok sa imong isigkatawo sa wala lamay maayong katarongan o pagsultig mga butang nga makadaot kaniya.
29: Ayaw pag-ingon, Buhaton ko kaniya ang iyang gibuhat kanako agig bayad sa iyang gibuhat kanako!
30: Nakaagi ako sa kaumahan ug kaparasan sa tawong tapolan ug hungog.
31: Napuno kini sa mga sagbot nga tunokon ug nalukop sa mga gunahon ug nalumpag ang paril nga naglibot niini.
32: Gitan-aw ko kini ug namalandong ako bahin niini ug nakakuha akog pagtulon-an nga mao kini
33: kon magsigi kag katulog ug magkiyugpos sa imong mga kamot aron mopahulay,
34: mohasmag kanimo ang kawad-on sama sa usa ka armadong tulisan.