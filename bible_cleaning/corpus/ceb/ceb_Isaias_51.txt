1: Ang Ginoo miingon,
: Pamati kanako, kamo nga buot maluwas
: ug nagpakitabang kanako;
: tan-aw sa bato diin didto kamo sapsapa
: ug sa yuta diin didto kamo kubkoba.
2: Hunahunaa ang inyong amahan nga si Abraham
: ug si Sara nga inyong inahan.
: Gitawag ko si Abraham sa dihang wala pa siyay anak
: ug gipanalanginan ko siya ug gipasanay.
3: Kay lipayon sa Ginoo ang Sion;
: lipayon niya ang tanang dapit niini nga nagun-ob,
: ug himoong sama sa Eden ang kamingawan niini,
: ug ang diserto niya mahisama sa tanaman sa Ginoo .
: Magmaya sila ug maglipay,
: magpasalamat ug mag-awit alang kaniya.
4: Pamati kanako, akong katawhan,
: ug patalinghog kanako, akong nasod;
: ihatag ko ang usa ka balaod,
: ug ang akong hustisya mahimong kahayag ngadto sa kanasoran.
5: Modali ako pag-anha
: ug luwason ko ang mga katawhan.
: Ako mismo ang magmando kanila,
: ug maglaom kanako ang kapuloan,
: ug mosalig sila kanako.
6: Hangad sa kalangitan, ug tan-awa ang kalibotan,
: kay mahanaw ang kalangitan sama sa aso,
: ug madunot ang kalibotan sama sa bisti,
: ug mangamatay ang mga nagpuyo niini sama sa mga tagnok.
: Apan ang kaluwasan nga akong ihatag
: molungtad hangtod sa hangtod
: ug dili gayod kini matapos.
7: Pamati kanako, kamo nga nasayod unsay matarong,
: katawhan nga nagmahal sa akong balaod;
: ayaw kahadloki ang pagtamay sa katawhan
: ug ayaw ikaguol ang ilang pagbiaybiay.
8: Kan-on sila sa anunugba sama sa bisti,
: ug kutkuton sila sa ulod sama sa panapton gikan sa balhibo sa karnero;
: apan ang kaluwasan nga akong ihatag molungtad hangtod sa hangtod,
: ug alang kini sa tanang kaliwatan.
9: Pagmata na, O Ginoo ,
: ug tabangi kami.
: Gamita ang imong gahom
: ug luwasa kami sama sa gibuhat mo kaniadto.
: Dili ba ikaw maoy nagtagodtagod sa dragon nga si Rahab?
10: Dili ba ikaw man maoy nagpahubas sa dagat,
: ug naghimog dalan latas sa katubigan,
: aron paghimog agianan alang sa mga linuwas?
11: Ug mamauli ang mga tinubos sa Ginoo
: ug mag-awit sila nga moadto sa Jerusalem;
: mahulagway sa ilang nawong ang kalipay nga walay kataposan.
: Makabaton silag kalipay ug pagmaya,
: ug mahanaw na ang kaguol ug ang panghupaw.
12: Ang Ginoo miingon,
: Ako mao ang naghatag kaninyog kaisog,
: busa ayaw kamo kahadlok sa tawo nga mamatay ra sama sa mga sagbot.
13: Nalimot kamo sa Ginoo nga inyong Magbubuhat
: nga maoy naghikyad sa kalangitan,
: ug nagpahimutang sa sukaranan sa kalibotan.
: Nganong mahadlok man kamo
: sa kapungot sa nagdaugdaog kaninyo
: ug buot mopatay kaninyo?
: Hain na man ang iyang kapungot?
14: Ang dinakpan buhian sa walay langan;
: dili siya mamatay ug dili moadto sa kahiladman;
: dili usab siya mawad-an ug pagkaon.
15: Kay ako mao ang Ginoo nga inyong Dios,
: nga maoy mokutaw sa dagat ug mopadahunog sa mga balod niini,
: ang Ginoo nga Labing Gamhanan maoy akong ngalan.
16: Gibutang ko ang akong mga pulong diha sa inyong baba,
: ug gitagoan ko kamo diha sa landong sa akong kamot;
: gihikyad ko ang kalangitan
: ug gipahimutang ko ang sukaranan sa kalibotan,
: ug miingon ako sa Jerusalem, Ikaw mao ang akong katawhan.
17: Mata na!
: Bangon na, O Jerusalem!
: Ikaw nga nakainom sa bino sa silot sa Ginoo
: nga iyang gipainom kanimo tungod sa iyang kasuko,
: ug gititi mo kini ug nagsusapinday ka sa kahubog.
18: Walay usa sa imong mga lumolupyo nga makagiya kanimo;
: walay usa kanila nga makaagak kanimo.
19: Nahitabo kanimo kining duha ka butang
: nadaot sa gubat ang imong yuta,
: ug nag-antos sa gutom ang imong katawhan,
: apan wala gayoy naluoy kanimo.
20: Gipanguyapan ang imong katawhan;
: nagbuy-od sila sa eskina sa kadalanan sama sa lagsaw nga nabihag;
: nahiagom sila pag-ayo sa kaligutgot sa Ginoo ,
: sa kastigo sa inyong Dios.
21: Busa pamati niini,
: ikaw nga nag-antos ug nahubog apan dili sa bino.
22: Mao kini ang giingon sa Ginoo,
: ang Ginoo nga imong Dios nga maoy nanalipod sa iyang katawhan
: Gikuha ko na sa imong kamot ang kupa nga gihatag ko kanimo,
: ug dili ka na makainom sa bino nga nakapahubog kanimo.
23: Ibutang ko kini sa kamot sa mga nagsakit kanimo nga miingon kanimo,
: Hapa aron tumban ka namo sama sa lapok,
: ug mitamaktamak sa imong likod nga daw yuta nga ilang agianan.