1: Miingon si David sa iyang kaugalingon, Moabot gayod ang adlaw nga mapatay ako ni Saul. Mas maayo pa nga mokagiw ako ngadto sa yuta sa mga Filistihanon. Pul-an na unya si Saul sa pagsigig gukod kanako dinhi sa Israel ug makalingkawas ako kaniya.
2: Busa si David, uban sa 600 niya ka ginsakpan, miadto kang Akis nga anak ni Maok, ang hari sa Gat.
3: Si David mitipon kang Akis didto sa Gat. Uban ni David ang iyang mga sakop ug ang ilang mga banay ug ang duha niya ka asawa nga si Ahinoam nga taga-Jezreel ug si Abigail nga taga-Carmel, ang biyuda ni Nabal.
4: Sa pagkabalita ni Saul nga milayas si David ngadto sa Gat, wala na siya moapas kaniya.
5: Unya si David miingon kang Akis, Kon gikahimut-an mo ako, hatagi akog usa sa mga lungsod sa imong gingharian aron adto ako mopuyo kay dili ako takos nga mopuyo uban kanimo niining harianong siyudad.
6: Ug niadtong adlawa gihatag ni Akis kang David ang Ziklag busa ang Ziklag napanag-iya sa mga hari sa Juda hangtod karon.
7: Mipuyo si David didto sa yuta sa mga Filistihanon sulod sa usa ka tuig ug upat ka bulan.
8: Samtang nagpuyo siya didto, gisulong ni David ug sa iyang mga tawo ang mga Gesurihanon, ang mga Girsihanon ug ang mga Amalekanhon kay kini sila mao may mga lumolupyo niining yutaa sukad pa sa karaang panahon gikan sa Shur hangtod sa utlanan sa Ehipto.
9: Gihurot ni David ug pamatay ang mga lumolupyo ug wala gayoy gibiling buhi, lalaki man o babaye. Gipanguha niya ang mga karnero, mga baka, mga asno, mga kamelyo ug mga bisti ug gidala niya kini ngadto kang Akis.
10: Inigpangutana ni Akis kang David, Diin ka man manulong karon? si David moingon, Sa Negeb sa Juda o Sa Negeb sa Jerameel o Sa Negeb sa Kena.
11: Gihurot gayod pagpatay ni David ang mga lumolupyo aron walay makabalita sa Gat mahitungod sa iyang gibuhat. Mao kini ang iyang nabatasang buhaton samtang didto siya mitipon sa mga Filistihanon.
12: Si Akis misalig kang David kay nagtuo man siya nga si David gidumtan gayod pag-ayo sa katawhan sa Israel busa magpabilin siyang ulipon niya.