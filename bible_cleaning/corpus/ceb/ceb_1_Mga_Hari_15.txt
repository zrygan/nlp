1: Sa ika-18 ka tuig nga naghari si Jeroboam nga anak ni Nebat didto sa Israel, nagsugod usab paghari si Abijam didto sa Juda.
2: Naghari siya sulod sa tulo ka tuig didto sa Jerusalem. Ang inahan niya mao si Maaca nga anak ni Absalom.
3: Ug nagpakasala siya sama sa iyang amahan ug wala siya magmaminatud-on sa Ginoo nga iyang Dios dili sama sa iyang katigulangan nga si David.
4: Bisan pa niini tungod kang David ang Ginoo naghatag kaniya ug usa ka anak nga lalaki aron maoy mopuli kaniya paghari didto sa Jerusalem ug aron ang Jerusalem mahilayo sa kadaot.
5: Gihimo kini sa Ginoo kay gibuhat man ni David ang matarong ug gituman niya sa tibuok niyang kinabuhi ang tanan nga gisugo kaniya sa Ginoo gawas sa butang nga may kalabotan kang Urias nga Hitihanon.
6: Nagpadayon ang gubat ni Rehoboam ug ni Jeroboam hangtod sa panahon sa paghari ni Abijam.
7: Ang tanang nabuhat ni Abijam nahisulat diha sa Kasaysayan sa mga Hari sa Juda .
8: Namatay si Abijam ug gilubong nila siya tipon sa iyang katigulangan didto sa Jerusalem. Ug ang anak niya nga si Asa maoy mipuli kaniya sa paghari.
9: Sa ika-20 ka tuig sa paghari ni Jeroboam sa Israel, nagsugod paghari si Asa didto sa Juda
10: ug naghari siya didto sa Jerusalem sulod sa 41 ka tuig. Ang iyang apohan nga babaye mao si Maaca nga anak ni Absalom.
11: Ug gibuhat ni Asa ang matarong sa atubangan sa Ginoo sama sa gibuhat sa iyang katigulangan nga si David.
12: Gihinginlan niya ang pundok sa mga lalaki nga nagbaligya sa ilang dungog. Gikuha usab niya ang tanang diosdios nga gibuhat sa uban niyang katigulangan.
13: Gipapahawa usab niya ang iyang apohan nga si Maaca sa pagkarayna kay nagbaton man siyag law-ay nga larawan sa diosdios nga si Asera. Gikuha ni Asa ang larawan ug gisunog niya kini didto sa Sapa sa Kidron.
14: Hinuon wala niya kuhaa ang mga halaran sa kabungtoran. Apan bisan pa niini si Asa matinud-anon gayod sa Ginoo sa tibuok niyang kinabuhi.
15: Ug gidala niya ngadto sa Templo sa Ginoo ang mga gasa nga gihalad sa iyang amahan ngadto sa Dios ingon man ang mga galamiton nga plata ug bulawan nga iyang gihalad.
16: Kanunayng naggubat si Asa ug si Baasa nga hari sa Israel.
17: Si Baasa misulong sa Juda ug iyang gikotaan ang Rama aron kapugngan niya si bisan kinsa nga buot mogawas o buot moadto kang Asa.
18: Unya gikuha ni Asa ang tanang plata ug ang bulawan nga nahibilin diha sa panudlanan sa Templo sa Ginoo ug ang mga bahandi sa palasyo ug gihatag niya kini ngadto sa iyang mga sulugoon. Gipadala kini ni Hari Asa ngadto sa hari sa Siria nga si Benadad, anak ni Tabremon ug apo ni Hezion nga nagpuyo didto sa Damasco. Si Asa miingon,
19: Maghiusa kitang duha sama sa gihimo sa atong mga amahan. Nagpadala ako kanimog mga gasa nga plata ug bulawan. Ayaw na pagpakig-abin kang Baasa nga hari sa Israel aron moundang siya sa pagpakiggubat kanako.
20: Miuyon si Benadad sa hangyo ni Asa ug gipasulong niya sa iyang mga kasundalohan ang mga siyudad sa Israel. Nailog nila ang Ahion, Dan, Abelbet Maaca, ang yuta duol sa Lanaw sa Galilea uban sa tibuok yuta sa Neftali.
21: Sa dihang nakabalita niini si Baasa, giundangan niya ang pagtukod ug mga panalipod sa Rama ug miadto siya sa Tirza.
22: Unya si Hari Asa nagpakanaog ug sugo ngadto sa tibuok Juda nga kuhaon nila ang mga bato ug mga troso gikan sa Rama nga gigamit ni Baasa sa pagpanalipod unta sa Rama ug gigamit niya kini sa pagpanalipod sa Geba sa yuta sa Benjamin ug sa Mispa.
23: Ang tanang nabuhat ni Asa, ang iyang nahimo sa panggubatan ug ang mga lungsod nga iyang gihimoan ug mga kota nahisulat sa Kasaysayan sa mga Hari sa Juda . Apan sa pagkatigulang na niya may sakit siya diha sa iyang mga tiil.
24: Ug si Asa namatay ug gilubong sa siyudad ni David nga iyang amahan. Ug si Josafat nga anak ni Asa maoy mipuli kaniya paghari.
25: Si Nadab nga anak ni Jeroboam nagsugod paghari sa Israel sa ikaduhang tuig sa paghari ni Asa sa Juda. Naghari siya sa Israel sulod sa duha ka tuig.
26: Ug sama sa iyang amahan, daotan ang iyang binuhatan sa atubangan sa Ginoo ug giangin niya ang Israel sa pagpakasala.
27: Si Baasa nga anak ni Ahias sa banay ni Isacar naglarawg daotan batok kang Nadab. Samtang gilibotan ni Nadab ug sa iyang kasundalohan ang siyudad sa Gibeton nga iya sa mga Filistihanon, gipatay siya ni Baasa.
28: Nahitabo kini sa ikatulo nga tuig sa paghari ni Asa sa Juda ug si Baasa maoy mipuli kang Nadab sa paghari sa Israel.
29: Sa pagkahari na niya, gipatay niya ang tanang sakop sa banay ni Jeroboam sumala sa pulong sa Ginoo nga gisulti niya pinaagi sa iyang alagad nga si Ahias nga taga-Silo.
30: Tungod sa mga sala ni Jeroboam nadala ang Israel sa pagpakasala ug nahagit ang kasuko sa Ginoo , ang Dios sa Israel.
31: Ang tanang nabuhat ni Nadab nahisulat sa Kasaysayan sa mga Hari sa Israel .
32: Kanunayng naggubat si Asa ug si Baasa nga hari sa Israel samtang naghari pa sila.
33: Sa ikatulong tuig sa paghari ni Asa sa Juda, si Baasa nga anak ni Ahias nagsugod sa paghari sa tibuok Israel didto sa Tirza ug naghari siya sulod sa 24 ka tuig.
34: Daotan ang iyang binuhatan sama sa iyang katigulangan nga si Jeroboam ug giangin niya ang Israel sa pagpakasala.