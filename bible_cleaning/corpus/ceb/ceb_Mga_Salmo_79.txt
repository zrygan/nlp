1: O Dios, gisulong sa kanasoran nga wala magtuo kanimo ang yuta sa imong katawhan!
: Gipanamastamasan nila ang balaan mong Templo
: ug giguba nila ang Jerusalem.
2: Gibiyaan nila ang mga patayng lawas sa imong katawhan aron kan-on sa mga langgam
: ug ang mga lawas sa imong sulugoon aron kan-on sa mga ihalas nga mananap.
3: Gipabanaw nila ang dugo sa imong katawhan
: sama sa tubig sa tibuok Jerusalem
: ug wala nay nahabilin aron paglubong sa mga patay.
4: Ang kasikbit nga kanasoran nagbiaybiay kanamo;
: gikataw-an kami nila ug giyubit.
5: O Ginoo , kanus-a matapos ang imong kasuko kanamo?
: Hangtod ba sa kahangtoran?
: Magpadayon ba pagsilaob ang imong kasuko sama sa kalayo?
6: Kasuk-i ang kanasoran nga wala makaila kanimo,
: ang mga tawo nga wala magsimba kanimo.
7: Gipatay nila ang kaliwatan ni Jacob nga imong katawhan
: ug gilaglag ang imong nasod.
8: Ayaw kami siloti tungod sa mga sala sa among katigulangan;
: kaluy-i hinuon kami karon kay nawad-an kami sa tanang paglaom.
9: Tabangi kami, O Dios nga among manluluwas,
: alang sa kahimayaan sa imong ngalan;
: luwasa kami ug pasayloa ang among mga sala
: aron daygon ka sa mga tawo.
10: Nganong pangutan-on man kami sa mga kanasoran,
: Hain na man ang inyong Dios?
: Pakit-a kami nga silotan mo ang kanasoran
: tungod sa pagpabanaw nila sa dugo sa imong mga sulugoon.
11: Pamatia ang mga agulo sa mga binilanggo,
: ug pinaagi sa imong gahom luwasa sila nga gisilotan na nga patyon.
12: Ginoo , balosi ang kanasoran sa makapito ka pilo
: tungod sa mga pagbugalbugal nila kanimo.
13: Unya kami nga imong katawhan, ang mga karnero sa imong panon,
: magpasalamat kanimo hangtod sa kahangtoran
: ug daygon ka namo ug sa umaabot nga kaliwatan.