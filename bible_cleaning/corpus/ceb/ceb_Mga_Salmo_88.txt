1: O Ginoo nga akong Dios, akong manluluwas,
: nagsangpit ako kanimo sa tibuok adlaw,
: ug sa tibuok gabii miduol ako kanimo.
2: Dungga intawon ang akong pag-ampo,
: ug pamatia ang akong tuaw sa pagpakitabang!
3: Labihan kadaghan ang kalisdanan nga midangat kanako,
: ug ako hapit na mamatay.
4: Sama ako sa uban nga himalatyon na
: ug wala na akoy umoy.
5: Gipasagdan na ako uban sa mga patay;
: sama ako sa mga gipatay nga nagbuy-od sa ilang lubnganan,
: nga imo nang gikalimtan sa hingpit
: ug dili na nimo tabangan.
6: Gitambog mo ako sa kahiladman,
: ngadto sa labing mangitngit ug lalom nga gahong.
7: Gisakitan ako sa imong kasuko
: ug nalukapa ako ilalom sa imong mga balod.
8: Gipasalikway mo ako sa akong mga higala;
: gihimo mo akong makahahadlok ngadto kanila.
: Wala na akoy kalutsan ug dili na makalayas,
9: ug luya na ang akong mga mata tungod sa pag-antos.
: O Ginoo , sa tibuok adlaw nagsangpit ako kanimo,
: ug gibayaw ko ang akong kamot sa akong pag-ampo!
10: Maghimo ka bag mga milagro alang sa mga patay?
: Mobangon pa ba sila ug magdayeg kanimo?
11: Gihisgotan ba didto sa lubnganan ang makanunayon mong gugma,
: ug ang imong pagkamaunongon didto sa dapit sa kalaglagan?
12: Makita ba ang imong mga milagro didto sa dapit nga mangitngit,
: ug ang imong kaayo didto sa yuta sa mga hinikalimtan?
13: O Ginoo , nagpakitabang ako kanimo;
: matag buntag nag-ampo ako.
14: Nganong gisalikway mo man ako, O Ginoo ?
: Nganong dili ka man magpakita kanako?
15: Sukad sa akong pagkabata nag-antos ako ug hapit na mamatay.
: Naugtas na ako sa kabug-at sa imong mga silot.
16: Ang mapintas mong kasuko midat-og kanako;
: ug nalaglag ako sa makalilisang mong mga ataki.
17: Tibuok adlaw gilibotan nila ako sama sa baha,
: ug midutdot sila kanako gikan sa tanang dapit.
18: Gipasalikway mo ako bisan gani sa labing suod kong mga higala,
: ug ang kangitngit mao ray akong kauban.