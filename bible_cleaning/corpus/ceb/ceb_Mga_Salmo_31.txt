1: Kanimo, O Ginoo , ako midangop.
: Ayaw intawon itugot nga kaulawan ako.
: Matarong ka busa luwasa intawon ako!
2: Patalinghogi ako ug luwasa dayon ako!
: Padangpa ako kanimo
: ug panalipdi aron maluwas.
3: Dalangpanan ko ikaw ug tigpanalipod;
: tungod ug alang sa imong ngalan,
: tultoli ug giyahi ako.
4: Ilikay ako sa lit-ag nga giandam nila kanako
: kay ikaw ang akong salipdanan.
5: Gitugyan ko kanimo ang akong espiritu.
: O Ginoo , giluwas mo ako
: kay Dios ka nga matinud-anon.
6: Gikasilagan mo ang nagsimbag mga diosdios,
: apan ako misalig kanimo, O Ginoo .
7: Magmaya ug magmalipayon ako
: tungod sa imong gugma nga walay paglubad,
: kay nasayod ka sa akong mga pag-antos
: ug gitabangan mo ako sa akong kalisdanan.
8: Wala mo ako itugyan sa akong mga kaaway,
: ug gipahiluna mo ako sa dapit nga layo sa kadaot.
9: Kaluy-i intawon ako, O Ginoo ,
: kay ania ako sa kalisod.
: Gumikan sa labihan kong paghilak,
: nanghubag ang akong mga mata.
: Naluya na ako!
10: Daw hapit na akong mamatay tungod sa kaguol,
: ug ang pagpunay ug hilak nakakunhod sa akong mga tuig.
: Gumikan sa akong kalisdanan
: luya na ako,
: ug nagkagabok na ang akong kabukogan.
11: Gibugalbugalan ako sa akong mga kaaway
: ug nangahadlok kanako ang akong mga silingan.
: Nanglikay kanako ang akong mga kaila.
: Managan ug magpalayo sila
: inigkakita nila kanako sa dalan.
12: Gikalimtan ako sa tanan
: sama sa usa na ka patay.
: Sama ako sa buak nga kulon nga gilabay na.
13: Gilibotan ako sa akong mga kaaway nga naghunghongay,
: ug nalisang ako kay naglaraw man sila sa pagpatay kanako.
14: Apan misalig ako kanimo, O Ginoo .
: Ikaw ang akong Dios.
15: Anaa sa imong mga kamot ang akong kinabuhi;
: luwasa ako gikan sa akong mga kaaway
: ug sa naglutos kanako.
16: Kahimut-i intawon kining imong sulugoon.
: Luwasa ako tungod sa gugma mong walay paglubad.
17: Gisangpit ko ikaw, O Ginoo ,
: busa ayaw itugot nga maulawan ako!
: Mao unta hinuoy maulawan ang mga daotan.
: Matak-om unta ang ilang baba
: didto sa kalibotan sa mga patay.
18: Pahiloma kanang mga bakakon
: ug ang tanang mapahitas-on nga nagpasipala sa mga matarong!
19: Pagkadagaya sa mga maayong butang
: nga gitagana mo sa mga nagtahod
: ug may kahadlok kanimo!
: Kahibulongan ang imong gibuhat
: alang niadtong midangop kanimo
: ug kini nakita sa tanan.
20: Nag-uban ka kanila ug gipanalipdan mo sila
: gikan sa daotang laraw sa mga tawo,
: ug gipahimutang mo sila
: sa dapit nga walay kaaway nga makabiaybiay kanila.
21: Dayga ang Ginoo !
: Pagkakahibulongan sa gugma nga iyang gipakita kanako
: sa dihang gilibotan ako sa mga kaaway!
22: Sa akong kalisang
: gipakaingon kog gibiyaan na niya ako,
: apan gidungog diay niya ang akong pagpakitabang.
23: Higugmaa ang Ginoo , kamong mga pinili niya!
: Panalipdan sa Ginoo ang mga matinumanon kaniya,
: apan silotan niya ang mga mapahitas-on sa angay kanila.
24: Pagmalig-on ug pagmadasigon,
: kamong tanan nga nagsalig sa Ginoo !