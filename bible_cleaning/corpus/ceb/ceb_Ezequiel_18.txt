1: Unya ang Ginoo miingon na usab kanako,
2: Unsa may buot ninyong ipasabot sa inyong pagsublisubli sa panultihon bahin sa Israel nga nag-ingon,
: Ang mga ginikanan mikaon
: ug aslom nga ubas,
: apan ang mga anak maoy gingilohan?
3: Ang Ginoong Dios nag-ingon, Ingon nga ako ang buhing Dios, kining maong panultihon dili na ninyo gamiton dinhi sa Israel.
4: Akoa ang tanang katawhan; ang mga ginikanan ug ang mga anak akoa. Ang tawo nga makasala mamatay.
5: Pananglitan adunay tawong matarong nga nagtuman kanunay sa balaod ug dili manglimbong.
6: Dili siya mokaon sa mga pagkaon nga gihalad diha sa mga halaran ibabaw sa kabukiran. Dili siya mosimba sa mga diosdios sa banay sa Israel. Dili siya manapaw sa asawa sa iyang isigkatawo o makighilawas sa usa ka babaye nga giregla.
7: Dili siya mangdaugdaog kang bisan kinsa ug iuli niya ang garantiya sa tawo nga nakautang kaniya. Dili siya mangawat, pakan-on niya ang mga gigutom ug bistihan ang mga hubo.
8: Magpahulam siya apan dili magpatanto. Maglikay siya sa pagpakasala, maghukom subay sa hustisya
9: ug magkinabuhi subay sa akong mga balaod. Ang maong tawo matarong ug maluwas gayod siya. Ang Ginoong Dios maoy nagsulti niini.
10: Unya pananglitan may anak siya nga kawatan ug pumapatay ug tawo ug dili motuman bisan usa niining maong mga katungdanan.
11: Mokaon hinuon siya sa mga pagkaon nga gihalad ngadto sa mga diosdios, manapaw sa asawa sa iyang isigkatawo,
12: modaugdaog sa mga kabos ug mga timawa. Mangawat siya ug dili mouli sa garantiya sa mga nakautang kaniya. Mosimba siya sa mga diosdios, maghimo ug mga salawayong buhat
13: ug mopahulam nga may tanto. Mabuhi kaha siya? Dili! Mamatay gayod kining tawhana. Mamatay siya kay gibuhat man niya kining tanang salawayong mga butang ug siya ray angay basolon.
14: Unya pananglit ang maong tawo may anak nga makakita sa tanang sala nga nahimo sa iyang amahan apan dili mosundog sa maong mga buhat.
15: Dili siya mokaon sa mga pagkaon nga gihalad ngadto sa mga diosdios ug dili mosimba sa mga diosdios sa mga Israelita. Dili siya manapaw sa asawa sa iyang isigkatawo.
16: Dili siya mangdaugdaog kang bisan kinsa, dili mangayog garantiya ug dili mangawat. Pakan-on hinuon niya ang mga gigutom ug bistihan ang mga hubo.
17: Maglikay siya sa pagpakasala, dili siya modawat ug tubo sa iyang gipahulaman ug magtuman sa tanan kong mga sugo. Tungod niini, dili siya mamatay tungod sa sala sa iyang amahan kondili mabuhi gayod siya.
18: Apan kay ang iyang amahan nanglimbong ug nangawat man gikan sa iyang isigkatawo ug nagbuhat ug daotan, mamatay siya tungod sa iyang sala.
19: Apan moingon kamo, Nganong dili man mag-antos ang anak tungod sa sala sa iyang amahan? Kon ang anak magtuman sa balaod ug dili manglimbong ug magmatngon hinuon sa pagtuman sa akong mga sugo, mabuhi gayod siya.
20: Apan ang tawo nga makasala mamatay. Ang anak dili mag-antos tungod sa sala sa iyang amahan sama nga ang amahan dili mag-antos tungod sa sala sa iyang anak. Ang tawong matarong gantihan tungod sa iyang pagkamatarong ug ang tawong daotan silotan tungod sa iyang pagkadaotan.
21: Apan kon ang tawong daotan maghinulsol sa tanang sala nga iyang nahimo ug motuman sa tanan kong mga sugo ug magbuhat subay sa balaod ug sa katarong, mabuhi siya ug dili mamatay.
22: Kalimtan sa hingpit ang tanan niyang sala ug tungod kay gihimo man niya ang matarong, mabuhi gayod siya.
23: Dili ako malipay nga mamatay ang usa ka makasasala. Palabihon ko pa hinuon nga maghinulsol siya sa iyang sala aron mabuhi siya, nag-ingon ang Ginoong Dios .
24: Apan sa diha nga ang usa ka tawong matarong mobiya sa iyang pagkamatarong ug magpakasala ug magbuhat sa mga salawayong butang nga gibuhat sa tawong daotan, magpadayon ba siya nga buhi? Dili! Dili na gayod hinumdoman ang mga matarong niyang buhat tungod sa pagbudhi ug sa sala nga iyang nahimo busa mamatay siya.
25: Apan moingon gihapon kamo, Dili matarong ang paagi sa Ginoo! Pamati katawhan sa Israel: Dili ba diay matarong ang akong paagi? Dili ba nga ang inyo mang mga paagi maoy dili matarong?
26: Kon ang usa ka tawong matarong mobiya sa iyang pagkamatarong ug magpakasala siya, mamatay siya tungod niini.
27: Kon ang usa ka tawong daotan mobiya usab sa iyang pagkadaotan ug buhaton niya ang husto ug matarong, nagluwas siya sa iyang kinabuhi.
28: Tungod kay siya mibiya man sa tanan niyang sala, mabuhi gayod siya.
29: Apan ang katawhan sa Israel miingon, Dili matarong ang paagi sa Ginoo . O katawhan sa Israel, dili ba diay matarong ang akong paagi? Dili ba nga ang inyo mang mga paagi maoy dili matarong?
30: Busa silotan ko kamo, O katawhan sa Israel, ang matag usa sumala sa iyang pagkinabuhi, nag-ingon ang Ginoong Dios . Paghinulsol kamo ug biyai ang inyong mga sala aron dili kamo mangamatay.
31: Isalikway ninyo ang tanan ninyong sala ug bag-oha ang inyong kasingkasing ug hunahuna. Nganong buot man kamong magpakamatay, O katawhan sa Israel?
32: Dili ko ikalipay ang kamatayon ni bisan kinsa busa biyai ninyo ang inyong sala aron maluwas kamo, nag-ingon ang Ginoong Dios .