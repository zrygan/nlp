1: Unya sa unang adlaw sabulan sa ika-11 nga tuig sa among pagkabihag, miingon ang Ginoo kanako,
2: Tawo, miingon ang siyudad sa Tiro bahin sa Jerusalem, Aha! Naguba na gayod ang ganghaan nga agianan sa nagkalainlaing katawhan busa makasulod na ako! Ako na usab ang mouswag kay nagun-ob na man siya!
3: Busa nag-ingon ang Ginoong Dios , Akoy makig-away kanimo, O Tiro. Ipasulong ko ikaw sa daghang kanasoran ug sama sila sa mga balod sa dagat nga mohasmag kanimo.
4: Lumpagon nila ang imong mga paril ingon man ang imong mga tore. Kaloton ko ang imong yuta aron makita na ang kabatoan.
5: Taliwad-an ka na unya sa dagat ug mahimo kang bularanan sa pukot kay mao kini ang akong pagbuot. Kuninitan ka sa nagkalainlaing nasod
6: ug puohon ang imong kalungsoran pinaagi sa espada. Sa ingon makaila ang kanasoran nga ako mao si Yahweh.
7: Nag-ingon ang Ginoong Dios , Ipasulong ko ang Tiro kang Nabucodonosor, ang hari sa Babilonia, ang labing gamhanang hari. Gikan sa amihanan, magdala siyag mga kabayo, mga karwahi, mga kabalyero ug daghang kasundalohan.
8: Puohon pinaagi sa espada ang imong kalungsoran. Libotan ka niyag paril ug magtapok siyag yuta ug himoon niyang atop-atop ang mga taming silbing panalipod nila batok kanimo.
9: Unya iyang ipadumbol ang imong mga paril ug pinaagi sa mga wasay lumpagon niya ang imong mga tore.
10: Tungod sa kadaghan sa iyang mga kabayo nga nagdagan, matabonan ka sa abog; matay-og ang imong mga paril tungod sa kagahob sa iyang mga kabayo ug mga karwahi inigsulod niya sa imong mga ganghaan.
11: Tunobtunoban sa iyang mga kabayo ang imong kadalanan ug pamatyon niya sa espada ang imong katawhan ug pukanon ang imong dagkong mga haligi.
12: Panguhaon nila ang imong mga bahandi ug mga baligya. Lumpagon nila ang imong mga paril ingon man ang matahom mong kabalayan. Unya ang imong mga bato, mga troso ug yuta itambog nila sa dagat.
13: Pahunongon ko ang inyong mga pag-awit ug dili na gayod tugtogon ang mga lira.
14: Mahimo ka na unyang pulos bato diin adto ibulad ang mga pukot. Dili ka na gayod tukoron pag-usab. Ako, ang Ginoo , maoy nagsulti niini.
15: Giingnan sa Ginoong Dios ang Tiro, Dili ba kaha mokurog sa kahadlok ang katawhan sa kabaybayonan tungod sa kagahob sa imong pagkapukan ug sa inagulo sa mga samdan sa dihang pamatyon ang imong mga lumolupyo?
16: Ang tanang hari sa mga pulo manganaog unya sa ilang trono ug hukason nila ang harianon nilang kupo ug ang binordahan nilang bisti. Molingkod sila sa yuta ug magkurog sa kalisang tungod sa imong gidangatan ug dili sila makahunong pagkurog.
17: Ug motuaw sila,
: Ang bantogan nga siyudad nalaglag!
: Ang iyang mga sakayan nabanlas gikan sa kadagatan;
: Ang katawhan niining siyudara maoy nagmando sa kadagatan,
: ug nakapalisang sa tanan nga nagpuyo sa kabaybayonan.
18: Karon, sa adlaw sa pagkapukan niini,
: nangurog ang kapuloan,
: ug ang ilang katawhan nakurat
: sa maong pagkapukan.
19: Kini ang giingon sa Ginoong Dios , Sa dihang gun-obon ko ikaw, mahisama ka sa usa ka siyudad nga walay tawong nagpuyo ug pasanapan ko ikaw sa lalom nga tubig.
20: Itambog ko ikaw ngadto sa Bung-aw tipon sa mga tawo sa karaang panahon aron dili ka na puy-an ug wala ka nay dapit sa kalibotan sa mga buhi.
21: Pahiagomon ko ikaw sa makalilisang nga kataposan ug mahanaw ka na sa hingpit. Bisan pag pangitaon ka, dili ka na gayod makit-an, nag-ingon ang Ginoong Dios .