1: O Dios, ikaw ang akong Dios,
: ug nangandoy ako kanimo.
: Sa bug-os kong kasingkasing gipangandoy ko ikaw.
: Ang kalag ko giuhaw kanimo
: sama sa nagmala ug hupas nga yuta.
2: Busa pakit-a ako kanimo diha sa imong Templo,
: ug pasud-onga ako sa imong gahom ug himaya.
3: Ang imong gugma nga walay paglubad mas bililhon pa kay sa kinabuhi
: busa daygon ko ikaw.
4: Pasalamatan ko ikaw samtang ako buhi pa,
: ug ibayaw ko ang akong mga kamot nganha kanimo samtang mag-ampo ako.
5: Magkombira ang akong kalag ug matagbaw sa hingpit,
: ug mag-awit ako nga malipayon sa pagdayeg kanimo.
6: Inighigda nako maghandom ako kanimo,
: ug sa tibuok gabii ikaw ang akong gihunahuna,
7: kay sa tanang panahon gitabangan mo man ako.
: Sa landong sa imong mga pako,
: mag-awit ako nga malipayon.
8: Ang akong kalag nagsalig kanimo
: ug gikuptan mo ako busa dili ako maunsa.
9: Apan ang buot mopatay kanako
: mahiadto sa kahiladman sa kalibotan.
10: Sa panggubatan mangamatay sila
: ug ang ilang mga lawas pangan-on sa mga lobo.
11: Magmaya ang hari diha sa Dios;
: maglipay ang tanan nga nanumpa sa ngalan sa Dios,
: apan ang baba sa mga bakakon patak-omon.