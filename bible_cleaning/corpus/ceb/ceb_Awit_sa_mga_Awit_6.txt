1: Labing guwapa sa tanang babaye,
: hain ba paingon ang imong hinigugma?
: Tabangan ka namo pagpangita kaniya.
2: Ang akong hinigugma miadto sa iyang tanaman,
: diin atua ang mga kahoyng balsamo.
: Nagpasibsib siya sa iyang kahayopan didto sa tanaman,
: ug nanguha siyag lirio.
3: Akoa ang hinigugma ko,
: ug ako iya usab;
: gipasibsib niya ang iyang kahayopan diha sa mga lirio.
4: Hinigugma ko,
: sama ka katahom sa Jerusalem,
: sama ka kaanindot sa siyudad sa Tirza,
: ug sama kamadanihon nga tan-awon niining duha ka siyudad.
5: Ilingiw kanako ang imong mga mata,
: kay mabihag ako niini.
: Ang imong buhok nagsayaw sama sa panon sa mga kanding,
: nga nagluksolukso paglugsong sa kabungtoran sa Gilead.
6: Ang imong ngipon sama kaputi sa panon sa mga karnero
: nga bag-o pang nadigo.
: Walay usa kanila nga nakulang;
: silang tanan maayo gayong pagkaparis.
7: Ang imong mga aping
: daw duha ka pikas sa prutas nga granada
: luyo sa imong pandong.
8: Makabaton ang hari ug 60 ka rayna, ug 80 ka puyopuyo
: ug mga babayeng batan-on nga dili maihap.
9: Apan usa ray akong hinigugma
: ug sama siya katahom sa salampati.
: Bugtong siyang anak
: ug maoy pinangga sa iyang inahan.
: Mitan-aw kaniya ang tanang babaye ug midayeg kaniya;
: giawitan siyag mga pagdayeg sa mga rayna ug mga puyopuyo.
10: Kinsa ba kining samag panagway sa kaadlawon?
: Sama siya katahom, kasanag ug kahayag sa adlaw o sa bulan.
11: Milugsong ako agi sa mga kahoyng almendras
: aron pagtan-aw sa mga linghod nga tanom didto sa walog,
: ug sa bag-ong dahon sa paras
: ug sa mga bulak sa mga kahoyng granada.
12: Nagkurog ako;
: gidasig mo ako sa paghigugma
: sama sa kutsero nga nagmaniho sa karwahi paingon sa gubat.
13: Sayaw, sayaw, babaye sa Sulam.
: Pasud-onga kami kanimo samtang ikaw mosayaw.
: Nganong gusto man kamo nga mosud-ong kanako
: samtang mosayaw ako taliwala sa laray sa mga nanan-aw?