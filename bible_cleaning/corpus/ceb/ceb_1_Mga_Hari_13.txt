1: May usa ka propeta nga gikan sa Juda ug gisugo siya sa Ginoo pag-adto sa Betel. Sa pag-abot niya didto, si Jeroboam diha tupad sa halaran aron pagsunog ug insenso.
2: Ug gitunglo sa maong propeta ang halaran sumala sa sugo sa Ginoo . Siya miingon, O halaran, nag-ingon ang Ginoo May anak nga lalaki nga matawo sa panimalay ni David. Ang ngalan niya mao si Josias. Pamatyon niya ug ihalad ang mga pari nga nag-alagad sa mga diosdios ug naghalad dinhi kanimo. Sunogon usab niya diha kanimo ang mga bukog sa mga tawo.
3: Ug midugang ang propeta pagsulti, Kining halarana lumpagon ug makatag ang abo niini. Ug masayod kamo nga ang Ginoo misulti pinaagi kanako.
4: Sa pagkabati ni Jeroboam sa sulti sa propeta batok sa halaran didto sa Betel, gituy-od niya ang iyang kamot ug miingon, Dakpa kanang tawhana! Ug ang iyang kamot nga iyang gibakyaw batok sa propeta mitikig ug dili na makongkong.
5: Mikalit ug katumpag ang halaran ug nayabo ang abo sumala sa giingon sa propeta.
6: Ug miingon ang hari ngadto sa propeta, Pag-ampo sa Ginoo nga imong Dios nga ayohon niya ang akong kamot.
: Ug ang propeta nag-ampo sa Ginoo ug naayo ang kamot sa hari.
7: Unya miingon ang hari ngadto sa propeta, Kuyog kanako sa balay ug kaon ug gantihan ko ikaw.
8: Ang propeta mitubag sa hari, Bisag ihatag mo pa kanako ang katunga sa imong bahandi, dili ako mokuyog kanimo. Ug dili ako mokaon o moinom ug tubig niining dapita.
9: Giingnan ako sa Ginoo , Ayaw pagkaon o pag-inom o pag-agi sa dalan nga giagian mo paingon nganhi.
10: Busa miagi siya sa laing dalan.
11: May nagpuyo didto sa Betel nga usa ka tigulang nga propeta. Gisuginlan siya sa iyang mga anak nga lalaki mahitungod sa nahimo sa propeta sa Juda didto sa Betel ug gisugilon usab nila ang gisulti sa propeta ngadto kang Hari Jeroboam.
12: Ug miingon kanila ang ilang amahan, Diin man siya agi? Ug gitug-anan siya nila diin agi ang propeta nga taga-Juda.
13: Giingnan niya ang iyang mga anak, Montorahi ang asno. Busa gimontorahan nila ang asno ug misakay siya niini.
14: Gigukod niya ang propeta nga taga-Juda ug nakaplagan niya siya nga naglingkod ilalom sa kahoyng tugas. Giingnan niya ang propeta, Ikaw ba ang propeta nga taga-Juda?
: Ang tawo mitubag, Ako.
15: Unya miingon siya sa propeta nga taga-Juda, Kuyog kanako sa balay ug kaon.
16: Apan ang propeta nga taga-Juda miingon, Dili ako mokuyog kanimo o mokaon o moinom dinhi niining dapita
17: kay gidid-an ako sa Ginoo sa pagkaon ug sa pag-inom ug pag-agi sa dalan nga akong giagian paingon nganhi.
18: Ang propeta nga taga-Betel mitubag, Ako usab propeta ug may usa ka anghel nga gisugo sa Ginoo sa pagsulti kanako nga pakuyogon ka kanako aron ka makakaon ug makainom. Apan namakak ang tigulang nga propeta.
19: Busa miuban kaniya ang propeta nga taga-Juda ug mikaon didto sa iyang balay.
20: Samtang nangaon sila, ang Ginoo misulti sa propeta nga taga-Betel
21: ug gisultihan niya ang propeta nga taga-Juda, Mao kini ang giingon sa Ginoo , Tungod kay gisupak mo man ang akong pulong ug wala mo tumana ang akong sugo
22: ug mibalik ka man ug mikaon hinuon, mamatay ka ug ang imong lawas dili ikalubong sa lubnganan sa imong banay.
23: Ug human sila makakaon ug makainom, gimontorahan sa tigulang nga propeta ang asno alang sa propeta nga taga-Juda ug milakaw siya.
24: Ug samtang nagpanaw siya, misugat kaniya ang usa ka liyon ug gipatay siya. Ug ang iyang lawas nagbuy-od sa dalan ug ang asno nagbarog sa tupad niini ingon man ang liyon.
25: May mga tawo nga milabay ug nakita nila ang iyang patayng lawas ug ang liyon nga nagtindog tupad niini. Mipadayon sila sa Betel ug gisugilon nila ang ilang nakita.
26: Sa pagkabalita sa propeta nga maoy nagdala kaniya pagbalik, miingon siya, Ang namatay mao ang propeta nga misupak sa sugo sa Ginoo busa gitukob siya sumala sa gisulti sa Ginoo kaniya.
27: Unya giingnan niya ang iyang mga anak, Montorahi ang akong asno. Ug gimontorahan nila kini.
28: Milakaw siya ug nakita niya ang lawas nga nagbuy-od sa dalan ug ang asno ug ang liyon nga nagtindog tupad sa lawas. Wala kan-a sa liyon ang lawas, wala usab niya unsaa ang asno.
29: Gikuha sa tigulang nga propeta ang lawas sa propeta ug gikarga niya sa asno ug gidala niya balik sa Betel aron hilakan siya ug ilubong.
30: Gipahimutang niya ang lawas diha sa lubnganan sa iyang banay. Nagbangotan siya ug ang iyang mga anak ug miingon, Intawon ang akong igsoon!
31: Human niya siya ikalubong, giingnan niya ang iyang mga anak, Inigkamatay nako ilubong ako niining maong lubnganan tupad sa iyang lawas
32: kay matuman gayod ang iyang gisulti bahin sa halaran sa Betel ug sa mga balay-alampoanan sa mga kalungsoran sa Samaria.
33: Apan si Jeroboam wala mohunong sa iyang daotang buhat kondili nagtudlo na usab siyag mga pari gikan sa katawhan alang sa mga halaran nga didto sa kabungtoran. Ang bisan kinsa nga buot mahimong pari iyang giordinahan pagkapari.
34: Ug kining butanga nakaangin sa panimalay ni Jeroboam sa pagpakasala busa ang iyang banay gilaglag sa hingpit.