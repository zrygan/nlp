1: Paglipay kamong tanan nga matarong
: tungod sa gibuhat sa Ginoo .
: Dayga ninyo siya,
: kamong mga matinumanon kaniya.
2: Pasalamati ninyo ang Ginoo pinaagi sa mga alpa;
: awiti siya dinuyogan sa mga kinuwerdasang tulunggon.
3: Awiti siyag bag-ong awit;
: ayoha pagtugtog ang alpa
: ug kusga ang inyong pag-awit!
4: Matuod ang mga pulong sa Ginoo ,
: ug kasaligan ang tanan niyang mga buhat.
5: Gihigugma sa Ginoo ang katarong ug hustisya,
: ug gipuno niya ang kalibotan sa gugma niyang walay paglubad.
6: Pinaagi sa iyang pulong
: gibuhat sa Ginoo ang kalangitan,
: ang adlaw, ang bulan ug ang kabituonan.
7: Ang kadagatan gitigom niya sa usa ka dapit;
: ug gisulod niya ang katubigan sa mga lawak-tigomanan.
8: Pasidunggi ug kahadloki ang Ginoo , tibuok kalibotan!
: Pasidunggi ninyo siya,
: kamong tanang katawhan sa kalibotan.
9: Misulti siya ug nahimo ang kalibotan;
: sa pagmando niya mitungha ang tanan.
10: Gikawang sa Ginoo ang laraw sa mga nasod;
: gipakyas niya ang katuyoan sa mga katawhan.
11: Apan molungtad hangtod sa kahangtoran
: ang mga laraw sa Ginoo ;
: ug magpadayon sa walay kataposan ang iyang mga tuyo.
12: Bulahan ang nasod kansang Dios mao ang Ginoo !
: Bulahan ang katawhan nga gipili niya nga iyaha!
13: Didto sa langit midungaw ang Ginoo
: ug nakita niya ang tanang katawhan.
14: Sa dapit diin siya naghari,
: nagtan-aw siya sa tanan nga nagpuyo sa kalibotan.
15: Siya ang naghulma sa tanan nilang hunahuna
: ug nasayod siya sa tanan nilang binuhatan.
16: Dili magmadaugon ang usa ka hari
: tungod sa gamhanan niyang kasundalohan;
: ang usa ka sundalo dili magmadaugon pinaagi sa iyang kakusgan.
17: Ang mga kabayong iggugubat
: dili kasaligan aron modaog,
: ug ang ilang kusog dili makaluwas.
18: Gibantayan sa Ginoo
: ang nagpasidungog ug may kahadlok kaniya,
: kadtong nagsalig sa iyang gugma nga walay paglubad.
19: Gilikay niya sila sa kamatayon
: ug giatiman panahon sa kagutom.
20: Ang atong paglaom anaa sa Ginoo ,
: kay siya ang atong tigpanalipod ug magtatabang.
21: Malipayon kita tungod kaniya,
: kay misalig kita sa balaan niyang ngalan.
22: O Ginoo , mag-uban unta kanamo
: ang imong gugma nga walay paglubad,
: kay ikaw man ang among paglaom.