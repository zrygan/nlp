1: Si Absalom nga anak ni David may igsoong babaye nga guwapa nga ginganlag Tamar. Nahigugma kaniya si Amnon, laing anak ni David.
2: Naguol pag-ayo si Amnon ug nagpasakitsakit siya tungod sa iyang igsoon nga si Tamar kay ulay man si Tamar ug gituohan ni Amnon nga malisod ang pagbuhat bisag unsa kang Tamar.
3: Apan may higala si Amnon nga ginganlag Jonadab, anak ni Simeas nga igsoon ni David. Si Jonadab maldito.
4: Ug giingnan niya si Amnon, Nganong matag buntag makita ko man ikaw nga masulob-on?
: Miingon si Amnon kaniya, Nahigugma ako kang Tamar nga igsoon sa akong igsoon nga si Absalom.
5: Giingnan siya ni Jonadab, Higda sa imong higdaanan ug pagpasakitsakit. Unya inigduaw kanimo sa imong amahan, ingna siya, Paanhia si Tamar ug padad-a siyag pan ug ipaandam kaniya ang akong pagkaon sa akong atubangan ug hungitan ako niya.
6: Busa mihigda si Amnon ug nagpakaaron-ingnon nga adunay sakit.
: Sa pagduaw sa hari kaniya, giingnan ni Amnon ang hari, Hangyoon ko ikaw nga paanhion nimo si Tamar ug dinhi sa akong atubangan pabuhata siyag pipila ka buok torta aron hungitan ako niya.
7: Unya gipatawag ni David si Tamar ug giingnan niya, Lakaw ngadto sa balay sa imong igsoon nga si Amnon ug andami siyag pagkaon.
8: Busa miadto si Tamar sa balay ni Amnon nga naghigda. Mikuha siyag harina ug gimasa niya kini sa atubangan ni Amnon ug nagluto siyag torta.
9: Unya gikuha niya ang torta ug gidalit kini kang Amnon apan wala mokaon si Amnon. Miingon si Amnon, Papahawaa ang ubang mga tawo. Busa namahawa ang mga tawo.
10: Unya giingnan ni Amnon si Tamar, Dad-a ngari sa lawak ang torta ug hungiti ako. Gidala ni Tamar ang torta ngadto kang Amnon nga didto sa kuwarto.
11: Apan gikuptan niya ang kamot ni Tamar ug giingnan niya, Dali, igsoon ko, dulog kanako.
12: Mitubag si Tamar, Ayaw ako lugosa kay kining butanga wala himoa sa taga-Israel. Ayaw pagbinuang.
13: Sa akong bahin, tungod sa kaulaw, unsa mang nawonga ang ikaatubang ko sa mga tawo? Ug sa imong bahin, ikaw mahimong usa sa mga buangbuang dinhi sa Israel. Busa karon, hangyoon ko ikaw, sultihi niini ang hari. Nagtuo ako nga dili ka niya balibaran.
14: Apan wala mamati si Amnon kaniya ug sanglit mas kusgan man siya kay kang Tamar, milampos siya sa iyang tuyo.
15: Tapos niya lugosa si Tamar, nasilag pag-ayo si Amnon kaniya ug ang iyang kasilag mas dako pa kay sa gugma niya kang Tamar. Ug si Amnon miingon kaniya, Pahawa dinhi.
16: Apan si Tamar miingon kaniya, Ayaw ako papahawaa dinhi kay mas dako ang kangil-ad sa imong pagpapahawa kanako kay sa imong paglugos kanako.
: Apan wala siya mamati kaniya.
17: Gitawag hinuon niya ang usa ka batan-on nga nag-alagad kaniya ug iyang giingnan, Papahawaa kining babayhana sa akong balay ug unya trangkahi ang pultahan kon makagula na siya.
18: Busa gipagula si Tamar sa sulugoon ug gitrangkahan niya ang pultahan.
: Niining higayona si Tamar nagbistig taas ug binuktonan usab ug taas kay mao man kini ang bisti sa mga babayeng ulay nga anak sa hari, sama gayod sa karaang panahon.
19: Unya gibutangan ni Tamar ug abo ang iyang ulo ug gigisi niya ang taas niyang bisti ug milakaw siya nga nagdanguyngoy.
20: Unya gipangutana siya sa iyang igsoon nga si Absalom, Gihilabtan ka ba sa imong igsoon nga si Amnon? Hilom na lang, igsoon ko. Imo siyang igsoon ug ayaw lang ug ikaguol kini. Busa si Tamar nagpuyo nga usa ka masulob-ong babaye didto sa balay sa iyang igsoon nga si Absalom.
21: Nasuko pag-ayo si Hari David sa pagkasayod niya niini.
22: Naghilom-hilom lamang si Absalom apan nagdumot siya kang Amnon.
23: Unya tapos sa duha gayod ka tuig, gipatupihan ni Absalom ang iyang mga karnero didto sa Baalhasor, duol sa Efraim. Gidapit ni Absalom ang tanang mga anak sa hari.
24: Ug miadto si Absalom sa hari ug iyang giingnan, Patupihan ko ang akong mga karnero ug hangyoon ko ikaw ug ang imong mga kadagkoan sa pag-apil sa masadya nga higayon.
25: Apan giingnan sa hari si Absalom, Dili ako makaadto, anak. Dili maayo nga mangadto tang tanan kay nahadlok ako nga makasamok kami kanimo. Apan namugos gayod si Absalom kaniya, apan wala moadto si David. Gipanalanginan lang niya si Absalom.
26: Unya miingon si Absalom, Kon dili mahimo, hangyoon ko ikaw nga pakuyogon mo kanamo ang akong igsoon nga si Amnon.
: Apan giingnan siya ni David, Nganong paubanon mo man siya?
27: Apan namugos gayod si Absalom busa gipakuyog na lamang sa hari si Amnon ug ang tanan niyang mga anak.
: Si Absalom nag-andam ug usa ka bangkite nga takos alang sa usa ka hari.
28: Unya giingnan ni Absalom ang iyang mga sulugoon, Timan-i ninyo kini: kon mahubog na gani si Amnon ug inigmando ko nga patyon ninyo siya, patya siya. Ayaw kamo kahadlok kay ako ang manubag.
29: Busa gipatay si Amnon sa mga sulugoon ni Absalom. Unya nanakay ang tanang anak sa hari sa ilang tagsatagsa ka kabayong mula ug nangikyas.
30: Samtang diha pa sa dalan ang mga anak sa hari, nakabalita si David nga gihurot ni Absalom pagpatay ang tanan niyang anak.
31: Unya mitindog ang hari ug gigisi niya ang iyang bisti ug mihapa siya sa yuta. Gigisi usab sa mga sulugoon nga nag-apong kaniya ang ilang bisti.
32: Apan miingon si Jonadab, anak ni Simeas nga igsoon ni David, Ayaw pagtuo, Kamahalan, nga gipatay ang tanan mong anak. Si Amnon lamang ang gipatay kay daan na kining gilaraw ni Absalom sukad pa sa adlaw nga gilugos ni Amnon si Tamar.
33: Busa dili ka angay mabalaka.
34: Apan mikagiw si Absalom. Ang guwardiya sa palasyo nakakita ug panon sa mga tawo nga taliabot nga nanglugsong sa bungtod gikan sa Horonaim. Miadto siya sa hari ug gitaho niya ang iyang nakita.
35: Ug giingnan ni Jonadab ang hari, Tan-awa, ania ang imong mga anak! Husto ang akong giingon kanimo ganiha.
36: Sa pagkatapos gayod niyag sulti, miabot ang mga anak sa hari ug naninggit sila ug nanghilak. Ang hari ug ang tanan niyang mga kadagkoan nanghilak usab pag-ayo.
3738: Si Absalom mikagiw ngadto sa hari sa Gesur nga si Talmai, anak ni Amihud ug mipuyo didto sulod sa tulo ka tuig. Ug adlaw-adlaw nagbangotan si David tungod kang Amnon.
39: Apan sa dihang nahupay na ang iyang pagbangotan tungod sa kamatayon ni Amnon, dako ang iyang tinguha nga makita si Absalom.