1: Sa pagkakita ni Atalia nga inahan ni Ahasias nga patay na si Ahasias nga iyang anak, gipamatay niya ang tanang sakop sa harianong banay.
2: Apan si Joas, usa sa mga anak ni Ahasias, giluwas ni Joseba nga iyaan sa bata ug anak ni Hari Jehoram ug igsoon ni Ahasias. Gitagoan niya ang bata ug ang yaya sa bata sa usa ka sikretong lawak sa Templo busa wala maapil pagpatay ang bata.
3: Sulod sa unom ka tuig gitagoan ang bata uban sa iyang yaya didto sa Templo sa Ginoo samtang maoy nagmando sa nasod si Atalia ingon nga rayna.
4: Sa ikapitong tuig gipatawag sa pari nga si Jehoiada ang mga opisyal sa mga guwardiya sa hari ug sa mga guwardiya sa palasyo ug gipaadto sa Templo sa Ginoo ug gipauyon niya sila sa laraw nga iyang buhaton. Gipakita niya sila sa anak sa hari nga si Joas.
5: Giingnan niya sila, Mao kini ang inyong buhaton: usa sa ikatulo ka bahin ninyo nga walay buhat sa Adlawng Igpapahulay maoy magbantay sa palasyo sa hari.
6: Ang laing ikatulo ka bahin anha magbantay sa Ganghaan sa Sur ug ang laing ikatulo ka bahin ninyo anha sa ganghaan luyo sa mga guwardiya.
7: Ang duha ninyo ka pundok nga walay buhat sa Adlawng Igpapahulay maoy magbantay sa Templo sa Ginoo
8: aron pagpanalipod sa hari. Patya ninyo si bisan kinsa nga moduol. Ubani ninyo ang hari bisag asa siya.
9: Gibuhat sa mga opisyal ang gisugo ni Jehoiada ug nagdala ang tagsatagsa kanila sa ilang mga tawo nga walay buhat sa Adlawng Igpapahulay ug miadto sila kang Jehoiada.
10: Gihatag ni Jehoiada ngadto sa mga opisyal ang mga bangkaw ug mga taming ni Hari David nga didto tipigi sa Templo sa Ginoo .
11: Unya gipahiluna niya ang mga guwardiya libot sa sidlakang bahin sa Templo.
12: Unya gidala niya sa gawas ang anak sa hari ug gikoronahan ug gihatagag kopya sa mga balaod bahin sa paghari. Unya si Joas gidihogan ug gipaila nga hari. Tapos niini namakpak sila ug miingon, Mabuhi ang hari!
13: Sa pagkabati ni Atalia sa kabanha sa mga guwardiya ug sa mga tawo, misulod siya sa Templo.
14: Nakita niya ang hari nga nagtindog duol sa haligi sumala sa naandan ug diha tupad kaniya ang mga opisyal sa mga guwardiya ug ang mga trumpetero ug nakita usab niya ang katawhan nga nanagmaya ug nagpatingog sa mga trumpeta. Gigisi niya ang iyang bisti ug misinggit, Mabudhion! Mabudhion!
15: Gimandoan ni Jehoiada ang mga opisyal sa kasundalohan, Dad-a ninyo siya sa gawas ug patya si bisan kinsa nga moluwas kaniya, kay dili man gusto si Jehoiada nga patyon siya diha sa sulod sa Templo.
16: Busa gidakop nila siya ug gidala agi sa pultahan nga ginganlag Pultahan sa mga Kabayo ug gidala sa palasyo sa hari ug didto gipatay siya.
17: Unya gihimo ni Jehoiada ang usa ka kasabotan tali sa Ginoo ug kang Hari Joas ug sa katawhan nga sila mao na ang katawhan sa Ginoo . May kasabotan usab nga gihimo tali sa hari ug sa mga tawo.
18: Unya ang tanang mga tawo miadto sa templo ni Baal ug ila kining giguba. Gidugmok nila ang iyang halaran ug mga larawan ug gipatay nila si Matan, ang pari ni Baal, atubangan sa mga halaran.
: Ang pari nga si Jehoiada nagbutang ug guwardiya diha sa Templo sa Ginoo .
19: Unya iyang gidala ang mga opisyal ug ang mga guwardiya ug ang tanang mga tawo ug ilang gihatod ang hari ngadto sa palasyo. Didto sila agi sa Ganghaan sa mga Guwardiya. Ug milingkod siya sa trono.
20: Busa naglipay ang katawhan ug nagmalinawon ang siyudad tapos nila patya si Atalia didto sa palasyo sa hari.
21: Pito ka tuig ang panuigon ni Joas sa pagsugod niyag hari sa Juda.