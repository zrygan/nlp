1: Mapailubon akong nagpaabot sa tabang sa Ginoo ;
: gitagad ako niya ug gidungog ang akong pagtuaw.
2: Gibitad ako niya gikan sa makuyaw nga gahong,
: sa gahong nga lapokon!
: Gipahiluna ako niya sa batong bantilis
: ug gipahilayo sa katalagman.
3: Gitudloan ako niya ug bag-ong awit,
: awit sa pagdayeg alang sa atong Dios!
: Daghan ang makakita niini ug mahibulong sila
: ug mosalig sa Ginoo .
4: Bulahan ang tawo nga nagsalig sa Ginoo ,
: ug dili modangop sa mga diosdios,
: o mouban niadtong mosimba sa mga mini nga dios.
5: Daghan kag katingalahang nahimo kanamo,
: O Ginoo nga akong Dios.
: Daghan kag gihunahuna alang kanamo;
: walay sama kanimo!
: Dili ko ikasaysay ang tanan
: tungod sa kadaghan niini.
6: Wala mo kinahanglana ang mga halad-sinunog ug mga gasa;
: wala ka mangayog mga halad alang sa sala.
: Hinuon, giablihan mo ang akong mga dalunggan sa pagpamati kanimo.
7: Busa miingon ako, Ania ako;
: ang imong mga sugo kanako nahisulat sa basahon.
8: Gikalipay ko ang pagtuman sa imong pagbuot, O Dios ko!
: Ang imong pagtulon-an natisok na sulod sa akong kasingkasing.
9: Sa dakong panagtigom sa imong katawhan,
: gisangyaw ko ang maayong balita sa imong pagluwas kanamo.
: Nasayod ka, O Ginoo ,
: nga wala gayod ako moundang sa pagsulti niini.
10: Wala ko tagoi ang balita nga ikaw moluwas;
: kanunay kong gisulti ang imong pagkamatinud-anon ug pagkamatinabangon.
: Diha sa dakong tigom sa imong katawhan, wala ako magpakahilom
: mahitungod sa imong gugma nga walay paglubad ug sa imong pagkamaunongon.
11: O Ginoo , ayaw ihikaw ang imong kaluoy kanako!
: Panalipdi ako kanunay sa imong gugma ug pagkamaunongon gikan sa kadaotan.
12: Gilibotan ako sa mga kasakitan nga dili maihap sa kadaghan!
: Naputos ako sa akong mga sala
: hangtod nga dili na ako makakita.
: Mas daghan pa kini kay sa akong buhok
: ug nawad-an ako sa kaisog.
13: Luwasa intawon ako, O Ginoo !
: Tabangi dayon ako!
14: Buntoga ug liboga ang naninguha pagpatay kanako!
: Pasibuga ug pakaulawi
: ang nagtinguha sa pagdagmal kanako.
15: Pakaulawi pinaagi sa ilang kapildihan
: kadtong nagbugalbugal kanako.
16: Apan magmalipayon ug magsadya unta
: ang tanan nga modangop kanimo!
: Ang tanan nga mapasalamaton sa kaluwasan nga gikan kanimo,
: moingon unta kanunay, Pagkagamhanan sa Ginoo !
17: Huyang ako ug kabos
: apan wala ako kalimti sa Ginoo.
: Ayaw paglangan, O akong Dios.
: Tabangi intawon ako
: kay ikaw man ang akong manluluwas ug akong Dios.