1: Sa mga panahon sa paghari ni Jotam ug ni Ahaz ug ni Ezequias didto sa Juda, ang Ginoo mihatag ug mensahe ngadto kang Miqueas nga taga-Moreset mahitungod sa Samaria ug Jerusalem.
2: Paminaw kamong tanang kanasoran;
: pamati, O yuta, ug ang tanan nga anaa niini!
: Ang Ginoong Dios mosaksi batok kaninyo
: gikan sa iyang balaang Templo.
3: Ania na ang Ginoo gikan sa iyang dapit.
: Nanaog siya ug anha moagi sa kabukiran.
4: Mangatunaw ang mga bukid nga iyang tumban,
: sama sa talo nga mainitan ug modaligdig sa kawalogan.
5: Kining tanan mahitabo sa katawhan sa Israel
: tungod sa ilang mga sala ug kalapasan.
: Kinsa may pasanginlan sa sala sa Israel?
: Dili ba ang Samaria, ang ulohang siyudad?
: Kinsa may pasanginlan sa pagsimbag diosdios sa Juda?
: Dili ba ang Jerusalem?
6: Busa ang Ginoo miingon,
: Gun-obon ko ang Samaria
: aron mahimo na lamang siyang parasan,
: ug ipadahili ko ang mga bato ngadto sa walog
: aron madayag ang iyang mga sukaranan.
7: Dugmokon ko ang tanan niyang mga diosdios;
: sunogon ko ang tanang kinitaan sa mga babayeng nagbaligya sa ilang dungog sa ilang templo,
: ug ang tanan niyang mga larawan magpasad nga wala nay kapuslanan.
: Naangkon niya kini pinaagi sa iyang mga babaye nga nagbaligya sa ilang dungog,
: ug karon gamiton usab kini sa iyang mga kaaway
: aron ibayad sa ilang mga babayeng nagbaligya sa ilang dungog.
8: Unya si Miqueas miingon,
: Tungod niini magbangotan ako ug magbakho
: ug maghubo ako ug magtiniil na lang;
: mouwang ako sama sa iro ug magbakho sama sa abistros.
9: Dili maalim ang mga samad sa Samaria,
: ug ang Juda mag-antos usab sama sa giantos sa Samaria;
: ang kadaot miabot na sa ganghaan sa Jerusalem
: diin magpuyo ang akong katawhan.
10: Ayaw sultihi ang atong mga kaaway sa Gat bahin sa atong kapildihan;
: ayaw pakit-a nga naghilak ka.
: O katawhan sa Betleafra
: ligid sa yuta aron pagpakita sa inyong pagkawalay paglaom.
11: O mga lumolupyo sa Safir,
: panaw kamo ngadto sa pagkabihag nga gihuboan ug gipakaulawan.
: Walay manggula sa mga lumolupyo sa Zaanan;
: ang Bet-esel dapit sa pagminatay
: ug dili na kini makatabang kaninyo.
12: Ang mga lumolupyo sa Marot mabalak-on nga naghulat ug kaayohan,
: kay gipadad-an man sa Ginoo ug kadaot ang Jerusalem.
13: Sangoni ug mga karwahi ang mga kabayo,
: O mga lumolupyo sa Lakis.
: Kamoy nagtudlo sa Jerusalem nga magpakasala
: kay gisundog man ninyo ang mga sala sa Israel.
14: Busa, katawhan sa Juda,
: panamilit kamo sa lungsod sa Moresetgat.
: Ang mga hari sa Israel
: dili tabangan sa lungsod sa Acsib.
15: Padad-an kamo sa Ginoo ug tawo nga moulipon kaninyo,
: O katawhan sa Maresa,
: ang hari sa Israel motago sa lungib sa Adulam.
16: Paupaw kamo, O katawhan sa Juda,
: tungod sa inyong mga pinanggang anak;
: pagpaupaw sama sa agila,
: kay pamihagon man ang inyong mga anak.