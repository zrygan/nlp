1: Sa dihang hapit na mamatay si David, gipahimangnoan niya ang iyang anak nga si Solomon.
2: Miingon siya, Hapit na ako mamatay. Pagmalig-on ug pagmaisogon
3: ug tumana ang pahimangno sa Ginoo nga imong Dios. Sunda ang iyang kabubut-on ug tumana ang tanan niyang mga sugo ug mga hukom sumala sa nahisulat sa Balaod ni Moises aron molampos ka sa tanan mong buhaton bisag asa ka paingon ug
4: aron tumanon sa Ginoo ang iyang saad kanako nga nag-ingon, Kon ang imong mga anak magmatngon sa ilang pagkinabuhi ug magmatinumanon kanako sa bug-os nilang kasingkasing ug kalag, dili ka kabsag kaliwat nga maghari sa Israel.
5: Labot pa, nasayod usab ikaw sa gibuhat kanako ni Joab nga anak ni Seruia. Gipatay niya ang duha ka pangulo sa Israel nga si Abner nga anak ni Ner ug si Amasa nga anak ni Jeter. Gipatay niya sila panahon sa kalinaw agig panimalos sa dugo nga giula panahon sa gubat. Gipatay niya ang mga inosenteng tawo ug akoy nanubag sa iyang gihimo.
6: Busa buhata ang gihunahuna mong maayong buhaton ug ayaw itugot nga mamatay siya nga tigulang na ug malinawon.
7: Apan pakitaig kaayo ang mga anak ni Barsilai nga taga-Gilead ug anhi sila pakan-a sa imong lamisa kay gitagad nila ako pag-ayo sa dihang mikagiw ako aron sa paglikay sa imong igsoon nga si Absalom.
8: Ayaw usab kalimti si Simei nga anak ni Gera nga usa ka sakop sa banay ni Benjamin nga taga-Bahurim nga labihang nakatunglo kanako sa dihang miadto ako sa Mahanaim. Apan sa dihang milugsong siya aron pagsugat kanako didto sa Jordan, nanumpa ako sa ngalan sa Ginoo nga dili ko siya patyon.
9: Apan kay maalamon ka man siloti siya ug patya.
10: Unya namatay si David ug gilubong didto sa Jerusalem, ang siyudad ni David.
11: Naghari si David sa Israel sulod sa 40 ka tuigpito ka tuig sa Hebron ug 33 ka tuig sa Jerusalem.
12: Human mamatay si David mipuli kaniya paghari si Solomon ug gamhanan kaayo ang iyang gingharian.
13: Unya si Adonias nga anak ni Hagit miadto kang Batseba nga inahan ni Solomon. Ug si Batseba miingon, Kalinaw bay tuyo sa imong pag-anhi?
: Mitubag si Adonias, Oo,
14: apan aduna unta akoy ihangyo kanimo.
: Si Batseba miingon, Unsa man?
15: Si Adonias mitubag, Nasayod ka nga akoa ang gingharian ug ang tibuok Israel nagpaabot gayod nga ako maoy maghari. Apan gihikaw kanako ang gingharian ug naangkon sa akong igsoon kay gihatag man kini kaniya sa Ginoo .
16: Ug karon aduna akoy usa ka hangyo kanimo ug ayaw intawon akog balibari. Mitubag si Batseba, Unsa man?
17: Mitubag si Adonias, Hangyoa si Hari Solomon kay dili ka man niya balibaran nga ihatag kanako si Abisag nga taga-Sunam aron mahimong akong asawa.
18: Si Batseba miingon, Oo, sultihan ko ang hari niini.
19: Busa miadto si Batseba kang Hari Solomon. Ug gitagbo siya sa hari ug giyukboan. Unya milingkod sa iyang trono ang hari ug nagpakuha siyag laing lingkoranan alang sa iyang inahan ug milingkod si Batseba sa tuo sa hari.
20: Unya miingon si Batseba, May diyutay akong ihangyo kanimo ug ayaw akog balibari.
: Ug miingon kaniya ang hari, Isulti kay dili ko ikaw balibaran?
21: Si Batseba mitubag, Ipaasawa si Abisag sa imong igsoon nga si Adonias.
22: Mitubag si Hari Solomon sa iyang inahan, Nganong ipaasawa mo man si Abisag kang Adonias? Maayo pag pangayoon mo na lang usab ang trono alang kang Adonias kay ako man siyang magulang ug gilabanan man siya ni Abiatar nga pari ug ni Joab nga anak ni Seruia.
23: Unya si Hari Solomon nanumpa sa ngalan sa Ginoo nga silotan siya sa Dios kon dili niya patyon si Adonias.
24: Miingon siya, Sa ngalan sa Ginoo nga buhi nga maoy nagpili kanako ug nagpahimutang kanako dinhi sa trono sa akong amahan ug naghimo kanako nga usa ka banay sumala sa iyang gisaad, ipanumpa ko nga patyon ko gayod si Adonias karong adlawa!
25: Busa gisugo ni Hari Solomon si Benaias sa pagpatay kang Adonias. Gidunggab ni Benaias si Adonias ug namatay kini.
26: Ang hari miingon kang Abiatar, Lakaw sa Anatot ngadto sa imong yuta! Angay ka untang patyon apan dili ko ikaw patyon karon kay ikaw may nagdala sa Sudlanan sa Kasabotan sa Ginoo nga Dios atubangan sa akong amahan nga si David ug tungod kay nakig-ambit ka man sa iyang kagul-anan.
27: Busa gipapahawa ni Solomon si Abiatar sa iyang katungdanan ingon nga pari sa Ginoo ug natuman ang gisulti sa Ginoo didto sa Silo bahin sa banay ni Eli.
28: Sa pagkabalita ni Joab niinikay si Joab midapig kang Adonias bisan ug wala siya modapig kang Absalommidagan siya ngadto sa Tolda sa Ginoo ug migunit sa mga eskina sa halaran.
29: Gisuginlan si Hari Solomon nga si Joab midangop sa Tolda sa Ginoo ug atua sa halaran. Gisugo ni Solomon si Benaias ug giingnan, Adtoa siya ug patya.
30: Busa miadto si Benaias sa Tolda sa Ginoo ug giingnan niya si Joab, Nagsugo ang hari nga pagawason ka!
: Apan mitubag si Joab. Dili ko! Buot ko nga anhi dinhi mamatay.
: Mibalik si Benaias ngadto sa hari ug gisultihan niya ang hari sa gisulti ni Joab.
31: Ang hari miingon, Patya siya sumala sa iyang gipangayo ug ilubong aron makuha gikan kanako ug sa banay sa akong amahan ang sala tungod sa dugo nga giula ni Joab nga wala lamay gipasikaran.
32: Panimaslan siya sa Ginoo tungod sa iyang pagpamatay. Sa walay pagpahibalo sa akong amahan nga si David, gipatay niya ang duha ka tawo nga mas matarong ug mas maayo pa kay kaniya nga mao si Abner nga anak ni Ner ug pangulo sa kasundalohan sa Israel ug si Amasa nga anak ni Jeter ug pangulo sa kasundalohan sa Juda.
33: Busa paninglon ang ilang dugo diha sa kamot ni Joab ug sa iyang kaliwatan hangtod sa kahangtoran. Apan alang kang David, sa iyang banay, kaliwat ug sa iyang gingharian may kalinaw gikan sa Ginoo hangtod sa hangtod.
34: Unya miadto si Benaias sa halaran ug gipatay niya si Joab. Gilubong si Joab didto sa iyang balay sa kamingawan.
35: Unya si Benaias gihimo sa hari nga pangulo sa kasundalohan ilis kang Joab ug si Sadok ingon nga pari ilis kang Abiatar.
36: Unya gipatawag sa hari si Simei ug giingnan, Pagtukod ug balay alang sa imong kaugalingon didto sa Jerusalem aron didto ka na magpuyo ug ayaw na pag-adto sa laing dapit.
37: Sa higayon unya nga molakaw ka ug motabok sa Sapa sa Kidron, patyon ko ikaw ug wala kay laing mabasol.
38: Si Simei miingon sa hari, Maayo ang giingon mo ug tumanon ko gayod kini. Busa mipuyo si Semei didto sa Jerusalem sa taas nga panahon.
39: Apan nahitabo nga sa pagkatapos sa tulo ka tuig, duha sa mga ulipon ni Simei ang mikagiw ngadto kang Aquis nga anak ni Maaca nga hari sa Gat. Sa pagkabalita ni Simei nga ang iyang mga ulipon miadto sa Gat,
40: mikabayo siya sa iyang asno ug miadto sa Gat ngadto kang Aquis aron sa pagpangita sa iyang mga ulipon. Ug nadala gayod niya pagbalik ang iyang mga ulipon.
41: Ug sa dihang nasayran ni Solomon nga miadto si Simei sa Gat ug nahibalik na,
42: gipatawag niya si Simei ug giingnan, Dili ba gipapanumpa ko man ikaw sa ngalan sa Ginoo nga sa higayon nga mogawas ka sa Jerusalem patyon ko ikaw? Dili ba miingon ka man kanako, Maayo ang giingon mo ug sundon ko kini?
43: Nganong wala mo man tumana ang imong gipanumpa sa Ginoo ug ang akong mando kanimo?
44: Midugang pag-ingon ang hari, Nasayod ka sa tanang buhat nga daotan nga gihimo mo sa akong amahan nga si David. Busa paninglan ka sa Ginoo sa daotan mong binuhatan.
45: Apan ako panalanginan ug ang trono ni David magpabiling lig-on atubangan sa Ginoo hangtod sa kahangtoran.
46: Unya gimandoan sa hari si Benaias sa pagpatay kang Semei. Ug gituman niya kini. Sa ingon niini, wala nay nagsamok kang Hari Solomon.