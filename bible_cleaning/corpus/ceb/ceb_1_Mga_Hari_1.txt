1: Tigulang na kaayo si Hari David ug bisan pag kupoan siyag mga habol sa iyang mga sulugoon, dili na gayod siya mobatig kainit.
2: Busa miingon kaniya ang iyang mga opisyal, Mangita kamig batan-ong dalaga alang kanimo aron siya maoy mag-atiman ug modulog kanimo aron ka mainitan.
3: Busa gilukop nila ang tibuok Israel sa pagpangita ug maanyag nga babaye ug nakit-an nila si Abisag nga taga-Sunam ug gidala nila siya ngadto sa hari.
4: Maanyag kaayo siya ug nahimo siyang tig-atiman sa hari. Apan wala siya hilabti sa hari.
5: Si Adonias nga anak ni David ug ni Hagit nagpagarbo nga kuno mahimo siyang hari. Gani nag-andam na man siyag mga karwahi ug mga tawo nga modala niini ug 50 ka tawo nga mag-una kaniya.
6: Sukad masukad wala pa gayod siya badlonga sa iyang amahan o pangutan-a bahin sa iyang gibuhat. Guwapo usab siya kaayo ug natawo siya sunod ni Absalom.
7: Nakigsabot siya kang Joab nga anak ni Seruia ug kang Abiatar nga pari. Ug sila midapig kang Adonias ug mitabang kaniya.
8: Apan si Sadok nga pari usab, si Banaias nga anak ni Joyada, si Natan nga propeta, si Simei, si Rei ug ang mga sinaligang sundalo ni David wala modapig kang Adonias.
9: Usa ka adlaw niana, si Adonias naghalad ug mga karnero ug mga baka didto sa bato sa Sohelet duol sa tubod sa Enrogel ug gidapit niya ang tanan niyang mga igsoong lalaki ug ang mga opisyal nga taga-Juda sa pagtambong sa usa ka bangkite.
10: Apan wala niya dapita si Natan nga propeta o si Benaias o ang mga sinaligang sundalo ni David o si Solomon nga iyang igsoon.
11: Unya miadto si Natan kang Batseba nga inahan ni Solomon ug nangutana, Nakabalita ka ba nga si Adonias nga anak ni Hagit nahimo nang hari ug si David nga atong agalon wala masayod niini?
12: Busa aron dili ka mamiligro ug ang imong anak nga si Solomon, tambagan ko ikaw
13: sa pag-adto dayon kang Hari David ug ingna siya, Dili ba misaad ka man kanako nga si Solomon nga imong anak maoy mopuli kanimo sa paghari? Apan nganong si Adonias man ang nahimong hari?
14: Unya samtang makigsulti ka pa sa hari, mosulod usab ako ug pamatud-an ko ang imong gisulti.
15: Busa si Batseba miadto sa lawak sa hari. Tigulang na ang hari ug si Abisag, ang dalaga nga taga-Sunam, maoy nag-atiman kaniya.
16: Miyukbo si Batseba ug ang hari nangutana kaniya, Unsa may imong tuyo?
17: Si Batseba miingon sa hari, Nanumpa ka kanako sa ngalan sa Ginoo nga imong Dios nga si Solomon nga atong anak maoy mopuli kanimo paghari.
18: Apan si Adonias nahimo nang hari ug wala ka masayod niini.
19: Naghalad siyag mga baka ug mga karnero ug gidapit niya ang tanan mong mga anak gawas kang Solomon. Gidapit usab niya si Abiatar nga pari ug si Joab nga pangulo sa kasundalohan.
20: Ug karon mahal nga hari, ang tibuok Israel nagpaabot nga imong sultihan kon kinsay mopuli kanimo paghari
21: kay tingali unyag inigkamatay nimo ako ug ang akong anak nga si Solomon isipon na lang nga mga mabudhion.
22: Samtang nakigsulti pa siya sa hari, miabot si Natan nga propeta.
23: Ug gisuginlan nila ang hari nga miabot si Natan. Ug sa pag-atubang niya sa hari, miyukbo siya
24: ug miingon, Mahal nga hari, nag-ingon ka ba nga si Adonias maoy mopuli kanimo sa paghari?
25: Karong adlawa naghalad siya ug mga baka ug mga karnero ug gidapit niya ang tanan nimong anak ingon man si Joab nga pangulo sa kasundalohan ug si Abiatar nga pari. Atua sila nangaon ug nag-inom uban kaniya ug miingon, Mabuhi si Hari Adonias!
26: Apan wala ako dapita o si Sadok nga pari o si Benaias o si Solomon.
27: Sugo mo ba kini, mahal nga hari? Apan nganong wala mo man lang kami nga imong mga sulugoon sultihi niini?
28: Unya mitubag si Hari David, Paanhia si Batseba. Busa miduol si Batseba sa hari.
2930: Ug nanumpa ang hari kaniya, Sa ngalan sa Ginoo nga buhi, ang Dios sa Israel nga maoy nagluwas kanako sa tanang kalisdanan, ipanumpa ko kanimo nga si Solomon nga atong anak maoy mopuli kanako sa paghari ug ipatuman ko gayod kini sugod karong adlawa.
31: Unya si Batseba miyukbo sa hari ug miingon, Hinaot unta nga ikaw mabuhi hangtod sa kahangtoran!
32: Si Hari David miingon, Paanhia si Sadok nga pari, si Natan nga propeta ug si Benaias nga anak ni Joyada. Busa miatubang sila sa hari.
33: Giingnan niya sila, Dad-a ninyo si Solomon ngadto sa Gihon ug pakuyoga ang akong mga opisyal. Pasakya siya sa akong kabayong mula
34: ug padihogi si Solomon ni Sadok ug ni Natan ingon nga hari sa Israel. Unya patingoga ang trumpeta ug paninggit kamo, Mabuhi si Hari Solomon!
35: Unya kuyogi siya balik nganhi aron molingkod siya sa akong trono ug maoy maghari puli kanako kay siya gitudlo ko nga maoy magmamando sa Israel ug sa Juda.
36: Ug si Benaias nga anak ni Joyada mitubag sa hari, Matuman kini ug hinaot unta nga ang Ginoo , ang Dios sa akong agalon nga hari, mouyon niini!
37: Ingon nga ang Ginoo nag-uban kanimo, mahal nga hari, mag-uban unta usab siya kang Solomon ug himoon ang iyang gingharian nga mas gamhanan pa kay sa imong gingharian.
38: Busa nanglugsong si Sadok, si Natan ug si Benaias ug ang mga guwardiya sa hari. Gipakabayo nila si Solomon sa kabayo nga mula ni Hari David ug gidala siya ngadto sa Gihon.
39: Didto gikuha ni Sadok gikan sa Tolda sa Ginoo ang sungay nga gisudlag lana sa olibo ug gidihogan niya si Solomon. Unya gipatingog nila ang trumpeta ug ang tanang tawo naninggit, Mabuhi si Hari Solomon!
40: Ang tanang mga tawo mikuyog kaniya pagpauli ug nagpatingog sila sa ilang mga plawta ug nagmaya pag-ayo ug hilabihan nilang banhaa.
41: Si Adonias ug ang tanan niyang bisita nakadungog sa kabanha. Niining higayona, human na silag pangaon. Ug miingon si Joab, Nganong nagkaguliyang man ang siyudad?
42: Samtang nagsulti pa siya, miabot si Jonatan, ang anak ni Abiatar nga pari. Ug si Adonias miingon kaniya, Sulod ngari kay talahuron ka nga pagkatawo. Unsa bang maayong balita kanang imong gidala?
43: Mitubag si Jonatan, Dili kini maayong balita kay si Solomon gihimong hari sa atong agalon nga si Hari David
44: ug gipauban kaniya si Sadok nga pari, si Natan nga propeta ug si Benaias nga anak ni Joyada ug ang mga guwardiya sa hari. Gipakabayo nila si Solomon sa kabayo nga mula sa hari
45: ug didto sa Gihon gidihogan siya ni Sadok ug ni Natan ingon nga hari ug gikan didto nanungas sila nga malipayon. Mao kini ang hinungdan sa kabanha.
46: Ug karon si Solomon na ang hari.
47: Dugang pa niini, miabot ang mga opisyal sa palasyo sa pagpahalipay sa atong agalon nga si Hari David. Sila miingon, Hinaot unta nga ang imong Dios maghimo sa ngalan ni Solomon nga mas bantogan pa kay sa imoha ug ang iyang gingharian mahimong mas gamhanan pa kay sa imoha. Ug ang hari miakbo sa iyang higdaanan
48: ug miingon, Dalaygon ang Ginoo nga Dios sa Israel kay mitugot siya nga niining adlawa usa sa akong mga anak ang molingkod sa akong trono ug ako mismo makasaksi niini.
49: Unya ang mga bisita ni Adonias nangahadlok ug nag-iyahayg panglakaw.
50: Si Adonias nahadlok usab kang Solomon. Miadto siya sa halaran ug migunit sa mga sungaysungay niini.
51: Ug may nagsugilon kang Solomon nga si Adonias nahadlok kaniya kay migunit man siya sa mga sungaysungay sa halaran ug miingon, Kinahanglang manumpa una kanako si Hari Solomon nga dili niya ako patyon.
52: Ug miingon si Solomon, Kon makita nga maayo siyang tawo, walay matagak bisan usa ka lugas sa iyang buhok. Apan kon dili, patyon ko siya.
53: Busa gipakuha ni Hari Solomon si Adonias. Ug miadto siya ug miyukbo kang Hari Solomon ug giingnan siya ni Solomon, Pauli sa inyo.