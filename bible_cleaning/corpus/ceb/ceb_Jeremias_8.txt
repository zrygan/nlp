1: Niadtong adlawa, kubkobon gikan sa ilang gilubngan ang mga bukog sa mga hari ug sa mga kadagkoan sa Juda, ingon man sa mga pari, sa mga propeta ug sa uban pang katawhan sa Jerusalem. Ako, ang Ginoo , ang nagsulti niini.
2: Unya katagon ang maong mga bukog aron mahayagan kini sa adlaw, sa bulan, ug sa mga bituon nga ilang gihigugma, gialagaran, gikonsultahan ug gisimba. Imbis kini tigumon ug ilubong, mahisama kini sa tai nga magpabilin diha sa yuta.
3: Ug ang katawhan niining kaliwatana nga buhi pa ug nagpuyo sa mga dapit diin ko sila patibulaaga mas gusto pa nga mamatay kay sa magpabiling buhi. Ako, ang Ginoo nga Labing Gamhanan, ang nag-ingon niini.
4: Sultihi ang katawhan nga ang Ginoo nag-ingon
: Ang tawong matumba dili na ba lang mobangon?
: Ang mahisalaag dili na ba lang maninguha sa pagbalik sa iyang agi?
5: O Jerusalem, katawhan ko,
: nganong namiya man kamo kanako ug wala na gayod mamalik?
: Nagpabilin kamo diha sa inyong mga diosdios
: ug nagdumili pagbalik ngari kanako.
6: Namati ako kaninyo pag-ayo
: apan bakak ang gipanulti ninyo.
: Walay usa kaninyo nga nagbasol sa daotan ninyong binuhatan o may nangutana,
: Unsa may daotan nga akong nabuhat?
: Ang matag usa nagpaturatoy lag subay sa iyang kaugalingong dalan,
: daw kabayong nagdagan paingon sa gubat.
7: Gani ang naglupad nga tabon nasayod man kon kanus-a ang tingpauli;
: ang salampati, ang sayaw ug ang lapay nasayod usab kon kanus-a ang tinglangyaw.
: Apan kamong katawhan ko wala masayod sa akong balaod.
8: Unya moingon pa gayod kamo,
: Maalam kami ug gihuptan namo ang balaod sa Ginoo .
: Apan nasayod kamo nga giusab sa maluibong mga eskriba ang balaod.
9: Maulawan gayod ang mga maalam;
: mangalisang ug pamihagon sila.
: Gisalikway nila ang akong mga pulong;
: wala na silay kaalam.
10: Busa itugyan ko ang ilang mga asawa ngadto sa laing mga tawo.
: Panag-iyahon sa lain ang ilang kaumahan,
: kay ang tanan, batan-on ug hamtong, nanapi pinaagi sa limbong.
: Bisan ang mga propeta ug mga pari mga limbongan usab.
11: Gipasagdan lang nila ang mga samad sa akong katawhan
: bisag grabi na kaayo;
: moingon sila,
: Wala kini kaso,
: nga unta namiligro man ang tanan.
12: Katawhan ko, gikaulaw ba ninyo ang inyong mga buhat nga daotan?
: Wala, bisan na lag diyutay unta.
: Busa pamatyon kamo sama sa uban;
: inigsilot ko kaninyo, wala gayoy makaikyas bisag usa.
: Ako, ang Ginoo , ang nag-ingon niini.
13: Gusto kong pundokon ang akong katawhan
: sama sa usa ka tawo nga nagpundok sa iyang ani,
: apan sama sila sa tanom nga paras nga walay mga bunga;
: sama sila sa kahoyng igera nga walay mga igos;
: bisan gani ang mga dahon nangalaya.
: Busa gitugotan ko ang mga tagagawas sa pag-ilog sa yuta.
14: Nangutana ang katawhan sa Dios,
: Nganong manglingkod man lang gihapon kita dinhi?
: Tana! Managan kita sa mga kinutaang siyudad aron didto mamatay.
: Ang Ginoo nga atong Dios
: nagsilot kanato pinaagi sa kamatayon.
: Gihatagan kita niyag tubig nga makahilo
: tungod sa atong pagpakasala batok kaniya.
15: Walay kapuslanan ang atong pagpangandoy sa kalinaw ug kaayohan
: kay miabot hinuon ang kalisang.
16: Nadungog nato ang pangusmo sa mga kabayo sa atong mga kaaway,
: sa ilang pagpaingon sa amihanan sa siyudad sa Dan.
: Nangurog ang tibuok nasod sa dihang mibahihi ang ilang mga kabayo.
: Mianhi sila aron paghimog kadaot sa atong nasod,
: sa atong kabtangan, sa atong mga siyudad ug sa mga nagpuyo niini.
17: Pagbantay kamo! nag-ingon ang Ginoo ;
: Padad-an ko kamog mga bitin nga malala nga dili madalag yamyam
: aron pamaakon kamo.
18: Dili mahupay ang hilabihan kong kasubo.
19: Nadungog ko ang tuaw sa akong katawhan sa tibuok nasod sa Israel.
: Nag-ingon sila,
: Gibiyaan na ba kaha sa Ginoo ang Sion?
: Wala na ba didto ang Hari niini?
: Ug mitubag ang Ginoo nga ilang hari,
: Nganong gihagit man ninyo ang akong kasuko
: pinaagi sa inyong pagsimbag mga larawan ug sa mga diosdios nga walay kapuslanan?
20: Mituaw ang katawhan,
: Miagi na ang hulaw ug ang ting-ani
: apan wala gihapon kita maluwas.
21: Nadugmok ang akong kasingkasing
: kay nalaglag man ang akong katawhan;
: nagbangotan ug nawad-an na akog kadasig.
22: Wala na bay tambal diha sa Gilead?
: Wala ba gayoy mananambal didto?
: Nganong wala man maayo ang akong katawhan?