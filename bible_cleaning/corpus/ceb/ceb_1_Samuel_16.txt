1: Ang Ginoo nangutana kang Samuel, Magsigi ka ba lamang ug subo tungod sa akong pagsalikway kang Saul ingon nga hari sa Israel? Pun-ag lana ang imong sudlanan nga sungay ug lakaw ngadto kang Jesse nga taga-Betlehem kay gipili nako nga hari ang usa sa iyang mga anak.
2: Si Samuel miingon, Unsaon ko man pag-adto? Kon masayran kini ni Saul, patyon niya ako!
: Apan giingnan siya sa Ginoo , Pagdala ug nating baka ug kon pangutan-on ka, ingna, Ania ako aron paghalad ug mananap nga sunogon alang sa Ginoo .
3: Ug dapita si Jesse sa pagtambong sa paghalad kay didto sultihan ko ikaw sa angay mong buhaton. Ug dihogi ang tawo nga akong itudlo nga mahimong hari.
4: Gituman ni Samuel ang gisugo kaniya sa Ginoo ug miadto siya sa Betlehem. Nagkurog nga misugat kaniya ang mga kadagkoan sa siyudad ug miingon kaniya, Kalinaw bay imong tuyo kanamo?
5: Miingon siya, Oo, ania ako aron paghalad ug mananap nga sunogon alang sa Ginoo . Hinloi ninyo ang inyong kaugalingon ug tambong kamo sa paghalad. Unya gisultihan usab niya si Jesse ug ang iyang mga anak sa paghinlo sa ilang kaugalingon ug gidapit niya sila sa pagtambong sa paghalad.
6: Sa pag-abot gayod nila, nakita ni Samuel ang anak ni Jesse nga si Eliab. Nagtuo siya nga ang diha sa iyang atubangan mao ang pinili sa Ginoo .
7: Apan ang Ginoo miingon kang Samuel, Ayaw pagtan-aw sa iyang panagway o sa iyang pamarog kay dili siya maoy akong gipili. Ang akong paghukom dili sama sa paghukom sa tawo kay ang tan-awon sa tawo mao ang panagway apan ang tan-awon sa Ginoo mao ang kasingkasing.
8: Unya gitawag ni Jesse ang iyang anak nga si Abinadab ug iyang gidala sa atubangan ni Samuel. Si Samuel miingon, Dili usab siya maoy gipili sa Ginoo .
9: Unya gidala ni Jesse si Sama sa atubangan ni Samuel ug miingon gihapon si Samuel, Dili siya maoy gipili sa Ginoo .
10: Ug gidala ni Jesse sa atubangan ni Samuel ang pito niya ka anak ug si Samuel miingon, Dili kini sila maoy napili sa Ginoo .
11: Unya giingnan ni Samuel si Jesse, Mao ra ba kini ang tanan nimong anak?
: Si Jesse mitubag, Wala dinhi ang kamanghoran. Nagbantay siya sa mga karnero.
: Giingnan ni Samuel si Jesse, Ipakuha siya kay dili kita maghalad hangtod nga moabot siya.
12: Busa gipakuha ni Jesse ang kamanghoran. Pulapula siyag nawong, nindot siyag mata ug guwapo. Miingon ang Ginoo kang Samuel, Sigi, dihogi siya, kay mao kini siya ang akong gipili.
13: Unya gikuha ni Samuel ang sungay nga gisudlag lana ug iyang gidihogan si David atubangan sa iyang mga igsoon. Ug mikunsad kang David ang espiritu sa Ginoo ug nagpabilin kini kaniya sukad niadtong adlawa. Unya miadto si Samuel sa Rama.
14: Niining higayona, gibiyaan na si Saul sa espiritu sa Ginoo ug gihasol siya sa daotang espiritu nga gikan sa Ginoo .
15: Miingon kang Saul ang iyang mga sulugoon, Kining daotang espiritu nga gikan sa Dios nagsakit kanimo.
16: Sugoa ang imong mga sulugoon nga ania sa imong atubangan sa pagpangitag tawo nga maayong motugtog sa alpa. Unya kon samukon ka sa daotang espiritu nga gikan sa Dios, tugtogon niya ang alpa ug mamaayo ka.
17: Busa miingon si Saul, Pangitag tawo nga maayong motugtog ug alpa ug dad-a siya nganhi.
18: Usa sa mga batan-on miingon, Nasayod ako nga usa sa mga anak ni Jesse nga taga-Betlehem maayong motugtog ug alpa. Batan-on pa siya, isog, ugdang nga manulti, maayog barog ug nag-uban kaniya ang Ginoo .
19: Busa nagpadala si Saul ug mga tawo ngadto kang Jesse aron sa pag-ingon, Paaria kanako si David nga imong anak, ang magbalantay sa mga karnero.
20: Nagkuha si Jesse ug usa ka asno nga gikargahan ug pan ug usa ka botilyang bino ug usa ka nating kanding ug iya kining gipadala ni David ngadto kang Saul.
21: Si David miadto kang Saul ug mialagad kaniya. Nagustohan pag-ayo ni Saul si David ug gihimo siyang tigdala sa iyang hinagiban.
22: Unya gipahibalo ni Saul si Jesse, Magpabilin dinhi si David aron mag-alagad kanako kay nakauyon ako kaniya.
23: Matag higayon nga hasulon si Saul sa daotang espiritu nga gikan sa Dios, mokuha si David sa iyang alpa ug motugtog niini ug maulian si Saul kay ang daotang espiritu mobiya man kaniya.