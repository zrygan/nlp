1: Niining higayona si Samuel nag-alagad sa Ginoo ubos sa pagdumala ni Eli. Niadtong mga adlawa panagsa na lamang mopadalag mensahe ang Ginoo ug dili na sagad makita ang panan-awon.
2: Usa ka gabii niana, si Eli nga halap na naghigda sa iyang lawak.
3: Natulog si Samuel didto sa sangtuario, sa dapit nga gibutangan sa Sudlanan sa Kasabotan. Sa wala pa mokaadlawon, samtang nagsiga pa ang suga,
4: mitawag ang Ginoo kang Samuel nga nag-ingon, Samuel! Samuel! Ug mitubag siya, Dia ra ko!
5: Ug miadto siya kang Eli ug miingon, Nganong gitawag mo man ako?
: Apan si Eli miingon, Wala ako magtawag. Balik pagkatulog. Busa miadto siya sa iyang lawak ug mihigda.
6: Apan ang Ginoo mitawag pag-usab, Samuel! Samuel! Ug si Samuel mibangon ug miadto kang Eli ug miingon, Unsa may ikaalagad ko kanimo?
: Apan miingon si Eli, Wala ako magtawag kanimo, anak. Katulog pag-usab.
7: Niining tungora si Samuel wala pa makaila sa tingog sa Ginoo ug wala pa ikapadayag kaniya ang pulong sa Ginoo .
8: Ug ang Ginoo mitawag kang Samuel sa ikatulong higayon. Mibangon siya ug miadto kang Eli ug miingon, Nganong gitawag mo man ako?
: Unya nakasabot si Eli nga ang Ginoo maoy nagtawag sa bata
9: busa giingnan niya si Samuel, Balik ug higda ug kon tawgon ka pag-usab, tubaga siya, Sulti, O Ginoo , kay mamati ang imong sulugoon. Busa mibalik paghigda si Samuel.
10: Unya mitungha ug mitindog ang Ginoo nga nagtawag sama sa unang mga higayon, Samuel! Samuel!
: Ug si Samuel mitubag, Sulti, O Ginoo , kay ang imong alagad mamati kanimo.
11: Unya miingon ang Ginoo kang Samuel, Hapit na nako buhaton sa Israel ang usa ka butang nga makapakugang sa makadungog niini.
12: Sa maong adlaw buhaton ko batok kang Eli ang tanan nga gisulti ko mahitungod sa iyang banay, gikan sa sinugdanan hangtod sa kataposan.
13: Ug gisultihan ko na siya nga hapit ko na silotan ang iyang banay tungod kay nanamastamas man sa Dios ang iyang mga anak ug wala siya magpugong kanila.
14: Busa nanumpa ako batok sa panimalay ni Eli nga ang ilang sala dili gayod mapasaylo pinaagi sa halad o gasa hangtod sa kahangtoran.
15: Natulog si Samuel hangtod sa buntag. Unya giablihan niya ang mga pultahan sa templo sa Ginoo . Si Samuel nahadlok pagsugilon kang Eli sa panan-awon nga iyang nakita.
16: Apan gitawag siya ni Eli ug giingnan, Samuel, anak ko.
: Si Samuel mitubag, Unsa man?
17: Ug nangutana si Eli, Unsa may gisulti sa Ginoo kanimo? Ayaw paglimod. Silotan ka sa Dios kon may ililong ka kanako sa gisulti niya kanimo.
18: Busa gisuginlan siya ni Samuel sa tanan. Ug si Eli miingon, Siya mao ang Ginoo ug matuman gayod ang iyang pagbuot.
19: Midako si Samuel ug ang Ginoo nag-uban kaniya ug walay nakawang sa tanan nga iyang gisulti.
20: Ug mituo ang tibuok Israel gikan sa Dan ngadto sa Berseba nga si Samuel propeta sa Ginoo .
21: Unya mipakita pag-usab ang Ginoo didto sa Silo kay mipadayag man siya kang Samuel didto pinaagi sa pagpakigsulti kaniya. Ang gisulti ni Samuel nasangyaw sa tibuok Israel.