1: Pasalamatan ko ikaw, O Ginoo ,
: sa tibuok kong kasingkasing!
: Isaysay ko ang tanang butang nga kahibulongan nga imong gibuhat.
2: Tungod kanimo mag-awit ako nga malipayon!
: Awitan ko ikawg mga pagdayeg, O Dios nga Labing Gamhanan.
3: Inigsibug sa akong mga kaaway,
: mangatumba sila ug mangamatay diha sa imong atubangan.
4: Maghuhukom ka nga matarong nga naglingkod sa imong trono,
: ug gihukman mo ako nga dili sad-an.
5: Imong gisilotan ang mga nasod
: ug gilaglag ang mga daotan,
: ug dili na gayod sila mahinumdoman.
6: Napuo na gayod ang among mga kaaway;
: ang ilang mga siyudad imong gipanglumpag,
: ug wala nay handomanan nilang magpabilin.
7: Apan ang Ginoo maghari hangtod sa kahangtoran;
: andam na ang iyang trono alang sa paghukom.
8: Naghari siya sa kalibotan subay sa katarongan;
: ug hukman niya ang katawhan subay sa kaangayan.
9: Ang Ginoo tigpanalipod sa mga linupigan;
: dalangpanan siya panahon sa kasamok.
10: Ang nakaila kanimo, O Ginoo , mosalig kanimo,
: kay wala mo man pakyasa ang midangop kanimo.
11: Awiti ninyog pagdayeg ang Ginoo nga nagpuyo sa Sion!
: Ug suginli ang katawhan sa nabuhat niya!
12: Dili hikalimtan sa Dios ang mga nag-antos.
: Ang ilang pagpakitabang tagdon gayod niya;
: silotan niya ang nagdaugdaog kanila.
13: O Ginoo , kaluy-i intawon ako!
: Tan-awa giunsa ako pagdaugdaog sa mga nagdumot kanako.
: Ilikay ako sa ganghaan sa kamatayon,
14: aron didto sa mga ganghaan sa Jerusalem
: ikasaysay ko ang imong nahimo kanako
: ug magmalipayon ako tungod sa imong pagluwas kanako.
15: Ang mga nasod nga wala magtuo sa Dios
: naunay pagkahulog sa ilang gahong,
: ug naunay pagkabitik sa ilang lit-ag.
16: Pinaagi sa iyang matarong nga paghukom,
: gipaila sa Ginoo kon kinsa siya.
: Ang mga daotan naunay pagkalit-ag sa ilang mga buhat.
17: Kamatayon ang sangpotan sa mga daotan
: ug sa tanang nagsalikway sa Dios.
18: Dili kanunayng pasagdan ang mga kabos;
: ug ang paglaom sa mga kabos
: dili gayod makawang hangtod sa hangtod.
19: O Ginoo , ayaw itugot nga may mangahas pagsukol kanimo,
: ug hukmi ang wala magtuo kanimo.
20: Pabatia silag kahadlok, O Ginoo ,
: ug pailha sila nga sila tawo lamang.