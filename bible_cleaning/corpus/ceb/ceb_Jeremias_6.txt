1: Katawhan sa Benjamin,
: panagan kamo kay moabot ang katalagman sa Jerusalem!
: Patingoga ang trumpeta didto sa Tekoa;
: iisa ang usa ka ilhanan didto sa Bethakerim,
: kay hapit na moabot ang kasamok
: ug ang katalagman gikan sa amihanan.
2: O Sion, siyudad ka nga maanindot,
: apan laglagon ka!
3: Magkampo diha kaninyo
: ang mga hari ug ang ilang kasundalohan.
: Libotan kamo sa ilang mga tolda,
: ug manguha sila sa ilang magustohan.
4: Moingon sila,
: Pangandam kamo!
: Atong sulongon ang Jerusalem inigkaudto.
: Apan sila moingon,
: Hapon na ug nag-anam nag kangitngit.
5: Tana! Mosulong kita karong gabhiona
: ug lumpagon ta ang kota sa Jerusalem.
6: Nagmando ang Ginoo nga Labing Gamhanan,
: Pamutol kamog mga kahoy;
: tapoka kini ug paliboti ninyo ang Jerusalem!
: Nag-ingon siya,
: Silotan ko kining siyudara tungod sa pagkadaotan niini.
7: Sama nga bag-o kanunay ang tubig sa atabay,
: bag-o usab kanunay ang pagkadaotan sa Jerusalem.
: Nasayod ako sa mga pagpinatyanay sulod sa siyudad.
: Nakita ko ang mga may balatian ug ang mga samaran.
8: Pasidaan kini kaninyo, katawhan sa Jerusalem;
: kon dili kamo magtagad niini, talikdan ko kamo;
: himoon ko ang inyong siyudad nga usa ka diserto diin wala nay tawong magpuyo.
9: Nag-ingon kanako ang Ginoo nga Labing Gamhanan,
: Tiloka paghagdaw sama sa paghagdaw ug paras
: ang nahibiling katawhan sa Israel.
10: Mitubag ako,
: Kinsa may mamati kanako kon pasidan-an ko sila?
: Tak-opan nila ang ilang dalunggan aron dili sila makadungog;
: dili sila gustong mamati sa imong mensahe;
: kataw-an lamang nila ang imong pulong.
11: O Ginoo , ang imong kasuko kanila gibati ko usab,
: ug dili na ako makapugong.
: Unya miingon kanako ang Ginoo ,
: Ibubo ang akong kasuko diha sa kabataan nga anaa sa kadalanan
: ug sa mga tigom sa mga batan-ong lalaki.
: Pamihagon ang mga bana ug mga asawa ug bisan gani ang mga tigulang.
12: Ang ilang mga balay ihatag ngadto sa lain
: ingon man ang ilang mga uma ug mga asawa.
: Silotan ko ang katawhan niining nasora.
13: Silang tanan, gikan sa labing ubos ngadto sa labing inila, nanapi pinaagi sa limbong;
: bisan ang mga propeta ug mga pari mga limbongan!
14: Gipasagdan lamang nila ang mga samad sa akong katawhan;
: bisag grabi na kaayo, moingon sila, wala kini kaso, nga unta namiligro man ang tanan.
15: Gikaulaw ba nila ang daotan nilang nabuhat?
: Wala, bisag diyutay lamang unta.
: Busa maapil silag kamatay;
: inigpahamtang ko sa silot,
: wala gayoy mahibilin kanila.
: Ako, ang Ginoo , ang nag-ingon niini.
16: Mao kini ang giingon sa Ginoo ,
: Tindog kamo sa kinasang-an sa mga dalan,
: ug pagpakisayod kamo bahin sa karaan ug labing maayo nga dalan.
: Subay niini ug makabaton kamog kalinaw.
: Apan miingon sila,
: Dili kami mosubay niana.
17: Nagbutang akog guwardiya nga mobantay kaninyo,
: ug pamati kon patingogon na ang trumpeta.
: Apan miingon sila,
: Dili kami mamati.
18: Busa miingon ang Ginoo ,
: Pamati kamo, mga kanasoran,
: ug tan-aw kamo sa mahitabo sa akong katawhan.
19: Pamati kamo, O tibuok kalibotan;
: kining maong katawhan padad-an kog katalagman
: nga bunga sa ilang daotang mga laraw.
: Wala sila magpatalinghog sa akong mga pulong
: ug ilang gisalikway ang gitudlo ko kanila.
20: Unsaon man nako ang mga insenso nga ilang gidala kanako gikan sa Sheba,
: ug ang mga pahumot nga gikan sa layong nasod?
: Dili ko dawaton ang ilang mga halad;
: wala ako mahimuot sa ilang halad nga sunogon.
21: Busa ako, ang Ginoo , magbutang ug kapandulan
: nga maoy mopalukapa niining mga tawhana.
: Mangamatay gayod ang mga ginikanan ug mga anak,
: ingon man ang ilang mga higala ug mga silingan.
22: Nag-ingon ang Ginoo ,
: Moanhi ang kasundalohan nga gikan sa amihanan;
: nangandam na pagsulong ang usa ka gamhanang nasod nga atua sa layo.
23: Nagdala silag mga pana ug mga espada;
: wala silay kaluoy ug bangis sila kaayo.
: Sama sila sa nagdahunog nga dagat;
: nagkabayo sila ug andam na aron pag-ataki sa Sion.
24: Miingon ang katawhan sa Jerusalem,
: Nakabalita kami bahin niini
: ug nawad-ag umoy ang among mga kamot;
: nangurog kami sa kahadlok ug kasakit
: sama sa kasakit nga bation sa babayeng nagbati.
25: Dili kami mangahas sa paglakaw ug layo o pagsuroy sa kadalanan,
: kay armado ang mga kaaway ug peligro bisan asa.
26: Nag-ingon ang Ginoo ,
: Busa pagsul-ob kamog bisting sako
: ug ligid kamo sa abo, O katawhan ko!
: Pagbangotan kamo sama sa namatyag bugtong anak,
: kay ang moanhi aron paglaglag kaninyo mokalit pag-ataki.
27: Jeremias, sulayi ang akong katawhan
: aron maila ug matino mo ang ilang kinaiya.
28: Silang tanan pulos gahig ulo,
: mga masupilon ug mga tigbutangbutang;
: gahi sila sama sa bronsi ug puthaw
: ug pulos sila daotan.
29: Hilabihan kainit ang pugon
: apan ang hugaw sa plata dili gayod matunaw ug makuha.
: Walay kapuslanan ang pagpunayg putli sa akong katawhan
: kay anaa man gihapon ang mga tawong daotan.
30: Tawgon silag plata nga iglalabay
: kay ako, ang Ginoo , nagsalikway man kanila.