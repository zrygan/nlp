1: Sa tingpamulak niadtong tuiga, ang panahon nga maoy ipanulong sa mga hari aron pagpakiggubat, gisugo ni David si Joab ug ang iyang mga opisyal, ug ang tanang kasundalohan sa Israel aron paglaglag sa mga Amonihanon ug gilibotan nila ang Raba. Apan nagpabilin si David sa Jerusalem.
2: Usa ka hapon niana, tapos mobangon si David sa iyang higdaanan, mipasopaso siya sa atop sa iyang palasyo. Unya nakita niya ang usa ka babaye nga guwapa kaayo nga naligo.
3: Ug nagpakisusi si David mahitungod sa babaye. May miingon kaniya, Dili ba si Batseba man kana, ang anak ni Eliam, asawa ni Urias nga Hitihanon?
4: Gipakuha ni David ang babaye ug miadto siya kang David ug nakigdulog si David kaniya. Niining higayona si Batseba naghinlo sa iyang kaugalingon sumala sa balaod kay bag-o pa siyang giundangan sa regla. Unya mipauli siya sa iyang balay.
5: Ug nanamkon siya ug iyang giingnan si David, Nagsabak ako.
6: Busa giingnan ni David si Joab, Paaria kanako si Urias, ang Hitihanon. Ug gipadala ni Joab si Urias ngadto kang David.
7: Sa pag-atubang ni Urias kang David, gipangutana siya bahin kang Joab ug sa mga sundalo ug bahin sa gubat.
8: Unya giingnan ni David si Urias, Pauli sa inyo ug paglipaylipay. Migula si Urias sa balay sa hari ug unya gipasundan siyag regalo gikan sa hari.
9: Apan natulog si Urias sa pultahan sa palasyo sa hari uban sa tanang mga guwardiya sa iyang agalon ug wala mopauli sa iyang balay.
10: Sa pagsulti nila kang David nga si Urias wala mopauli sa ila, giingnan ni David si Urias, Dili ba gikan ka man nga nagbiyahe? Nganong wala ka man mopauli sa inyo?
11: Miingon si Urias kang David, Ang katawhan sa Israel ug sa Juda atua sa panggubatan ug dala nila ang Sudlanan sa Kasabotan ug ang pangulo nga si Joab ug ang iyang mga sundalo atua magkampo sa kapatagan. Moadto ba diay ako sa akong balay aron pagkaon ug pag-inom ug makigdulog sa akong asawa? Ipanumpa ko kanimo nga dili ko gayod kini buhaton.
12: Unya giingnan ni David si Urias, Dinhi ka lang una karong adlawa ug palakton ko ikaw ugma. Busa nagpabilin si Urias sa Jerusalem niadtong adlawa ingon man sa sunod adlaw.
13: Ug si Urias gidapit ni David ug mikaon siya ug miinom atubangan sa hari ug gihubog siya sa hari. Pagkagabii mihigda siya sa iyang higdaanan uban sa mga guwardiya sa hari apan wala siya mopauli sa ila.
14: Niadtong buntaga gisulatan ni David si Joab ug si Urias maoy naghatod niini.
15: Gisulat niya kini: Ibutang si Urias didto sa nag-unang mga sundalo sa dapit diin nagpungasi ang panag-away unya palayo kaniya aron siya mapukan ug mamatay.
16: Ug kay gipalibotan man ni Joab ang siyudad, gibutang niya si Urias sa dapit diin may isog nga mga kaaway.
17: Ug nanggula ang mga tawo sa siyudad ug nakig-away kang Joab. Nangapukan ang pipila sa mga sundalo ni David lakip si Urias.
18: Unya gibalitaan ni Joab si David mahitungod sa panag-away.
19: Gipahimangnoan ni Joab ang sinugo, Inigkatapos mog sulti kang David bahin sa panag-away
20: ug kon makita mo nga nasuko pag-ayo ang hari ug siya moingon kanimo, Nganong nagpaduol man kamo pag-ayo sa siyudad sa inyong pagpakig-away? Wala ba diay kamo masayod nga makapana sila kaninyo gikan sa kota?
21: Kinsay nagpatay kang Abimelec, ang anak ni Jerubeset? Dili ba usa man ka babaye ang naghulog kaniyag pikas sa galingang bato gikan sa kota ug namatay siya didto sa Tebes? Nganong nagpaduol man kamo kaayo sa kota? Unya ingna siya, Si Urias, ang Hitihanon nga imong sulugoon namatay usab.
22: Busa miadto ang mensahero ug gisultihan niya si David sa tanan nga gitugon ni Joab kaniya.
23: Miingon ang sinugo kang David, Hibintahaan kami sa among kaaway ug nadasig sila sa pag-asdang kanamo apan amo silang naabog hangtod sa ganghaan.
24: Unya gipamana nila kami gikan sa kota ug pipila kanamo namatay lakip si Urias.
25: Giingnan ni David ang sinugo, Ingna si Joab nga dili siya angay mabalaka niining nahitabo kay ingon gayod niini ang gubat. Padayona ang inyong pag-ataki sa siyudad ug iloga kini. Ug dasiga si Joab.
26: Sa pagkasayod sa asawa ni Urias nga namatay ang iyang bana, nagbangotan siya.
27: Ug sa pagkatapos sa pagbangotan gipakuha ni David si Batseba ug gipangasawa niya ug nanganak siyag batang lalaki. Apan ang Ginoo wala mahimuot sa gibuhat ni David.