1: Human mamatay si Abimelec, si Tola nga anak ni Pua ug apo ni Dodo maoy nangulo pagluwas sa Israel. Sakop siya sa banay ni Isacar ug nagpuyo sa Samir sa kabungtoran sa Efraim.
2: Nahimo siyang maghuhukom sa Israel sulod sa 23 ka tuig. Unya namatay siya ug gilubong sa Samir.
3: Mipuli kang Tola si Jair nga taga-Gilead ug nahimo siyang maghuhukom sa Israel sulod sa 22 ka tuig.
4: May 30 siya ka anak nga lalaki ug nagsakay sila sa 30 ka asno. May 30 usab ka siyudad sa Gilead nga ilang gipanag-iya nga ginganlag mga siyudad ni Jair.
5: Namatay si Jair ug gilubong sa Camon.
6: Nagpakasala na usab batok sa Ginoo ang mga Israelita. Gisimba nila ang mga Baal ug ang mga Astarte, ang mga dios sa Siria, sa Sidon, sa Moab, sa Ammon ug sa Filistia. Gisalikway nila ang Ginoo ug wala na sila mosimba kaniya.
7: Busa nasuko ang Ginoo sa mga Israelita ug gitugyan niya sila ngadto sa mga Filistihanon ug sa mga Amonihanon.
8: Niadtong tuiga gibuntog nila ang mga Israelita ug gidaugdaog. Sulod sa 18 ka tuig gidaugdaog nila ang mga Israelita nga nagpuyo sa silangang dapit sa Suba sa Jordan sa Gilead diin nagpuyo ang mga Amorihanon.
9: Ang mga Amonihanon mitabok usab sa Jordan aron pagpakig-away sa mga banay ni Juda, ni Benjamin ug ni Efraim. Busa nagkalisodlisod ang Israel.
10: Unya ang mga Israelita mituaw sa Ginoo ug miingon, Nakasala kami kanimo tungod kay ikaw nga among Dios gisalikway man namo ug gisimba namo ang mga Baal.
11: Ang Ginoo mitubag, Ang mga Ehiptohanon, ang mga Amorihanon, ang mga Amonihanon, ang mga Filistihanon,
12: ang mga Sidonihanon, ang mga Amalekanhon ug ang mga Maonihanon nagdaugdaog kaninyo kaniadto ug mituaw kamo kanako. Dili ba giluwas ko man kamo gikan kanila?
13: Apan inyo gihapon akong gisalikway ug misimba kamog laing mga dios busa dili ko na kamo luwason.
14: Lakaw ug tuaw kamo ngadto sa mga dios nga inyong gisaligan. Sila maoy paluwasa kaninyo gikan sa kalisdanan.
15: Apan ang katawhan sa Israel miingon sa Ginoo , Nakasala kami. Buhata ang buot mo apan luwasa intawon kami karon.
16: Busa gisalikway nila ang mga dios sa laing nasod nga ilang gisimba ug ang Ginoo nay gisimba nila ug gikaluy-an sila sa Ginoo .
17: Unya ang kasundalohang Amonihanon nagtigom ug nagkampo sa Gilead. Nagtigom usab ang mga Israelita ug nagkampo sa Mispa.
18: Ang mga Israelita ug ang mga pangulo sa Gilead nagpangutan-anay, Kinsa may mangulo kanato sa pagpakig-away batok sa mga Amonihanon? Ang mangulo kanato maoy mahimong pangulo sa tanan dinhi sa Gilead.