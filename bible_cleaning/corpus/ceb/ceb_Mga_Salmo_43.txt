1: Ipaila nga wala akoy sala, O Dios,
: ug panalipdi ako batok sa mga tawong daotan;
: luwasa ako sa mga bakakon ug sa mga limbongan.
2: Ikaw ang Dios nga akong tigpanalipod;
: nganong gisalikway mo man ako?
: Nganong nag-antos man ako
: sa pagdaugdaog sa akong mga kaaway?
3: Pasidlaka ang imong kahayag ug ang imong kamatuoran
: aron tultolan ako
: ug dad-on pagbalik sa balaan mong bungtod
: ug sa Templo nga imong gipuy-an!
4: Unya moadto ako sa imong halaran, O Dios,
: ug tungod sa akong dakong kalipay,
: awitan ko ikawg mga pagdayeg dinuyogan sa akong alpa,
: O Dios nga akong Dios!
5: Nganong maguol man ako ug mahasol?
: Nganong nasamok man ako?
: Mosalig ako sa Dios
: ug daygon ko gihapon siya
: nga akong magtatabang ug akong Dios.