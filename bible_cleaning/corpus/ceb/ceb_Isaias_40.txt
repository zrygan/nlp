1: Dasiga ang akong katawhan,
: nag-ingon ang Dios. Dasiga sila!
2: Dasiga ang katawhan sa Jerusalem
: ug ingna sila nga wala nay gubat,
: nga gipasaylo na ang ilang mga sala,
: ug nga igo na ang nadawat nilang silot alang sa tanan nilang kalapasan.
3: May usa ka singgit nga nabati
: Pag-andam ug dalan alang sa Ginoo didto sa kamingawan;
: himoa ninyo ang dalan didto sa diserto alang sa atong Dios!
4: Abunohi ang tanang walog;
: pataga ang tanang bukid.
: Ang kabungtoran mahimong patag
: ug ang dapit nga gansanggansangon mahimong hapsay.
5: Unya ipadayag ang himaya sa Ginoo
: ug makakita niini ang tanang tawo
: kay ang Ginoo maoy nagsulti niini.
6: May usa ka tingog nga nag-ingon, Isangyaw!
: Ug miingon ako,
: Unsa may akong isangyaw?
: Isangyaw nga ang tawo sama lamang sa sagbot,
: ug sama lamang sa bulak ang iyang katahom.
7: Malaya ang sagbot ug malarag ang bulak
: sa dihang padad-an kini sa Ginoo ug hangin;
: wala gayoy kalainan sa sagbot ang tawo.
8: Malaya ang sagbot ug malarag usab ang bulak
: apan molungtad hangtod sa hangtod ang pulong sa atong Dios.
9: Tungas sa habog nga bukid, O Sion,
: ug imantala ang maayong balita;
: O Jerusalem, tigmantala sa mga maayong balita,
: singgit ug ayaw kahadlok.
: Ingna ang mga siyudad sa Juda,
: Ania na ang imong Dios!
10: Ania na ang Ginoong Dios nga Labing Gamhanan, ug maghari na gayod siya;
: ania siya dala ang katawhan nga iyang giluwas.
11: Sama sa usa ka magbalantay sa karnero,
: pasibsibon niya ang iyang kahayopan;
: ang mga nati iyang kugoson ug giyahan ang ilang inahan.
12: Kinsa may makasukod sa dagat diha sa iyang palad
: ug sa langit pinaagi sa pagdangaw niini?
: Kinsa may makasulod sa tanang yuta diha lamang sa usa ka taksanan,
: ug makasukod sa gibug-aton sa kabukiran ingon man sa kabungtoran pinaagi sa usa ka timbangan?
13: Kinsay makagiya sa Ginoo
: o magtudlo kaniya ingon nga iyang magtatambag?
14: Nagpatudlo ba siya aron siya makasabot
: ug makakat-on unsaon paghimo ang mga butang?
15: Gani alang sa Ginoo ang mga nasod sa kalibotan
: daw tinulo man lang gikan sa usa ka timba,
: ug sama man lang sa abog diha sa usa ka timbangan,
: ug ang mga kapupud-an sama lamang sa abog kagaan.
16: Ang kakahoyan sa Lebanon dili igong isugnod,
: ug dili igong ihalad ang mga mananap nga anaa niini.
17: Ang tanang nasod sa kalibotan
: mura lag wala diha sa iyang atubangan.
18: Busa kang kinsa man ninyo ipakasama ang Dios
: o sa unsa man ninyo siya itandi?
19: Sa mga diosdios ba nga hinulmag tawo
: ug gihal-opag bulawan ug gibuhatag kadenang plata?
20: Ang kabos nga dili makasarang ug bulawan ug plata
: mangitag kahoy nga dili magabok,
: unya mangita siyag batid nga mokulit
: aron iyang pahimoon ug larawan nga dili molihok.
21: Wala ba kamo mahibalo o makadungog,
: ug wala bay nagbalita kaninyo bahin niini sukad pa gayod sa sinugdan?
: Wala ba kamo makabalita giunsa niya pagtukod ang kalibotan?
22: Gibuhat kini sa Dios nga naglingkod sa iyang trono sa ibabaw sa kalibotan,
: ug ang tawo sa ubos daw mga hulmigas lamang.
: Siya maoy naghikyad sa langit ingon sa usa ka kurtina,
: ug nagbukhad niini ingon sa usa ka tolda aron puy-an.
23: Siya maoy molangkat sa gahom sa mga hari sa kalibotan.
24: Sama sila sa mga tanom,
: bag-o pa lang nga gitanom o gipugas ug wala pa gani makagamot,
: mangalaya dayon sila inighuros sa hangin,
: ug ipadpad sila sa bagyo nga daw mga uhot lamang.
25: Busa kang kinsa man ninyo itandi ang Balaang Dios?
: Aduna bay sama kaniya?
26: Hangad kamo sa langit
: kinsay nagbuhat sa kabituonan?
: Gimandoan niya sila ug gipahimutang
: ug gihatagag tagsatagsa ka ngalan;
: tungod sa iyang pagkagamhanan,
: walay usa kanila nga nawala.
27: Nganong moingon ka man, Israel,
: nga ang imong pagkabutang wala hisayri sa Ginoo ,
: ug nga ang imong katungod wala lamang hatagig bili sa Dios?
28: Wala ka ba diay mahibalo?
: Wala ka ba diay makadungog?
: Ang Ginoo mao ang Dios nga walay kataposan;
: siya maoy nagbuhat sa tibuok kalibotan.
: Dili siya maluya o kapuyan,
: ug dili matukib ang iyang kahibalo.
29: Hatagan niyag gahom ang huyang,
: ug ang walay umoy hatagan niyag kusog.
30: Bisan ang mga batan-on
: maluya ug kapuyan ug kabsag umoy;
31: apan kadtong mosalig sa Ginoo
: makabaton ug bag-ong kusog;
: manglupad sila daw agila,
: managan sila ug dili kapuyan,
: manlakaw ug dili maluya.