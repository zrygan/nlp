1: Ang tanan nga mahitabo dinhi sa kalibotan
: mahitabo sa panahon nga gitakda sa Dios alang niini.
2: May panahon sa pagkatawo
: ug panahon sa pagkamatay;
: may panahon sa pagtanom
: ug panahon sa pag-ibot.
3: May panahon sa pagpatay
: ug panahon sa pag-ayo.
: May panahon sa pagguba
: ug panahon usab sa pagtukod.
4: May panahon sa kagul-anan
: ug panahon sa kalipay;
: may panahon sa pagbangotan
: ug panahon sa pagsayaw.
5: May panahon sa pagsalibay ug mga bato,
: ug panahon sa paghakot ug mga bato;
: May panahon sa paggakos
: ug panahon usab sa dili paggakos.
6: May panahon sa pagpangita
: ug panahon sa pagwala;
: may panahon sa pagtigom
: ug panahon sa pag-usik-usik.
7: May panahon sa paggisi
: ug panahon sa pagtapak;
: may panahon sa paghilom
: ug panahon sa pagsulti.
8: May panahon sa gugma
: ug panahon sa kasilag;
: may panahon sa gubat
: ug panahon sa kalinaw.
9: Unsa may makuha sa tawo sa tanan niyang kahago?
10: Nakita ko ang mga buluhaton
: nga gipapas-an sa Dios kanato.
11: Nagtakda siyag hustong panahon alang sa tanang butang.
: Gihatagan kita niyag kaikag pagsusi sa mahitabo sa umaabot nga panahon,
: apan wala kita niya hatagig katagbawan ug hingpit nga pagsabot sa iyang gibuhat.
12: Busa ang maayong buhaton nato mao ang paglipay
: ug paghimo sa labing maayo samtang buhi pa kita.
13: Mangaon kita ug manginom
: ug pahimuslan ta ang atong hinagoan
: kay gasa kini sa Dios.
14: Nasayod ako nga molungtad
: hangtod sa kahangtoran ang tanang buhaton sa Dios.
: Dili ka makadugang niini
: ug dili mo usab kini kakuhaan.
: Gibuhat kini sa Dios
: aron nga magtahod kaniya ang mga tawo.
15: Ang tanan nga nahitabo karon ug sa umaabot, nahitabo na kaniadto.
: Gimbut-an sa Dios nga magbalikbalik pagkahitabo ang nahitabo na.
16: Ug dili lamang kay kini ra.
: Nasuta ko usab nga dinhi sa kalibotan
: ang pagkadaotan maoy mipuli sa hustisya ug katarong.
17: Giingnan ko ang akong kaugalingon,
: Hukman sa Dios sa walay pinalabi ang mga matarong ug ang mga daotan,
: kay ang tanang butang ug buhat
: mahitabo man sa tukma niyang panahon.
18: Nagtuo ako nga gisulayan sa Dios ang tawo
: aron pagpaila kanila nga sama ra sila sa mga mananap,
19: kay managsamag dangatan ang mga tawo ug mananap
: mangamatay silang tanan;
: managsama sila nga binuhat.
: Busa sama ra sa mananap ang tawo,
: ang tanan walay kahulogan.
20: Managsama ang ilang padulnganabog.
: Gikan sila sa abog,
: sa abog sila mopauli.
21: Kinsa may nasayod nga moadto sa itaas ang espiritu sa tawo,
: samtang ang espiritu sa mananap moadto sa ilalom sa yuta?
22: Busa nagtuo ako nga ang labing maayong buhaton sa tawo
: mao ang pagpahimulos sa iyang hinagoan.
: Wala siyay laing mahimo.
: Wala siyay paagi aron siya masayod,
: unsay mahitabo kaniya human siya mamatay.