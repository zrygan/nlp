1: Pamatia ang pulong sa Ginoo batok sa Israel.
: O Ginoo, ipahayag sa kabukiran ang imong kiha,
: ug saysayi niini ang kabungtoran!
2: Pamatia, O kabukiran, ang kiha sa Ginoo batok sa iyang katawhan;
: kamong lig-ong mga sukaranan sa kalibotan, pamati kamo
: kay ang Ginoo makigharong sa Israel.
3: Ang Ginoo nag-ingon,
: Unsa bay nahimo ko kaninyo, O katawhan ko?
: Nganong gipul-an na man kamo kanako?
: Tubaga ninyo ako!
4: Hinumdomi nga akoy nagkuha kaninyo gikan sa Ehipto,
: ug nagluwas kaninyo gikan sa kaulipnan;
: akoy nagpadala kang Moises,
: kang Aaron ug kang Miriam aron mangulo kaninyo.
5: Hinumdomi ninyo ang gilaraw ni Balak nga hari sa Moab,
: ug ang gitubag ni Balaam nga anak ni Beor,
: ug ang nahitabo sukad sa Shitim ngadto sa Gilgal,
: aron masayran ninyo ang akong gihimo aron pagluwas kaninyo.
6: Unsa may angay kong ihalad sa Ginoo inigsimba ko kaniya?
: Magdala ba akog halad nga sunogon
: nga mga nating baka nga usa ka tuig ang kagulangon?
7: Malipay ba ang Ginoo sa linibong karnero
: ug sa nagbaha nga lana sa olibo?
: Dili!
: Igo na ba kon ihalad ko ang kamagulangan kong anak alang sa akong sala?
: Dili!
8: Gipakita na niya kanimo, O tawo, unsa ang maayo.
: Ang gipaabot sa Ginoo kanimo mao ang pagbuhat sa kaangayan,
: sa pagpakita sa makanunayong gugma,
: ug sa pagkinabuhi diha sa mapaubsanong pakig-uban sa atong Dios.
9: Maalamon ang tawong mahadlokon sa Ginoo ug sa iyang pagbadlong.
: Busa pamati kamong tanan nga mga lumolupyo sa siyudad.
10: Sa balay sa mga daotang tawo
: gitigom ang mga bahanding kinawat.
: Gigamit nila ang mga taksanan nga dili husto
: ug gidumtan ko kini.
11: Pasayloon ko ba ang mga tawo nga naggamit ug mga timbangan nga dili husto?
12: Gipanapi sa mga dato ang mga kabos;
: bakakon kamo ug limbongan.
13: Busa laglagon ko kamo tungod sa inyong mga sala.
14: Mangaon kamo apan dili mangabusog,
: ug magkutoy kanunay ang inyong tiyan;
: magsigi kamog tipig, apan dili kamo makatigom,
: kay ang inyong matigom ipalaglag ko sa gubat.
15: Magpugas kamo, apan dili makaani;
: magpuga kamog olibo, apan dili makapahimulos sa lana niini;
: magpuga kamog ubas, apan dili kamo makainom sa bino niini.
16: Mahitabo kini kay inyo mang gisunod ang daotang mga buhat ni Hari Omri
: ug sa iyang anak nga si Hari Ahab.
: Gipadayon ninyo ang ilang mga paagi
: busa pukanon ko kamo,
: ug ang inyong mga lumolupyo himoon kong kataw-anan,
: ug biaybiayon unya kamo sa tanang katawhan.