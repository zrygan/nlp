1: Mao kini ang giingon sa kasabotan nga gisugo sa Ginoo nga himoon ni Moises sa katawhan sa Israel didto sa Moab. Dugang kini sa kasabotan nga iyang gihimo uban kanila didto sa Bukid sa Sinai.
2: Gipatawag ni Moises ang tanang Israelita ug giingnan niya sila, Kamo mismo nakakita sa gibuhat sa Ginoo kang Paraon didto sa Ehipto ug sa tanan niyang opisyal ug sa tibuok niyang nasod.
3: Nasaksihan ninyo ang makalilisang nga pagsulay ug mga timailhan ug milagro nga iyang gihimo.
4: Apan hangtod karon ang Ginoo wala mohatag kaninyog pangisip, mata o dalunggan nga makatukib niining tanan.
5: Gigiyahan kamo sa Ginoo didto sa kamingawan sulod sa 40 ka tuig ug wala mangagisi ang inyong bisti o mangadaot ang inyong mga sandalyas ug wala maunsa ang inyong mga tiil.
6: Didto wala kamo makakaog pan o makainom ug bino apan gihatagan kamo sa Ginoo sa inyong gikinahanglan aron masayod kamo nga siya mao ang inyong Dios.
7: Sa pag-abot ninyo dinhi, nakig-away kanato si Sihon nga hari sa Hesbon ug si Og nga hari sa Basan apan gibuntog nato sila.
8: Nailog nato ang ilang yuta ug gihatag ngadto sa mga banay ni Ruben, ni Gad ug sa katunga sa banay ni Manases.
9: Tumana gayod ang gimbut-an niining maong kasabotan aron molampos kamo sa tanan ninyong paningkamot.
10: Karon, atubangan sa Ginoo nga inyong Dios nagtindog kamong tanan: ang inyong mga pangulo sa banay, ang inyong kadagkoan ug mga opisyal ug ang tanang mga Israelita, mga lalaki,
11: mga babaye ug mga kabataan uban sa mga langyaw nga nagpuyo tipon kaninyo ug nag-alagad kaninyo.
12: Ania kamo karon dinhi aron sa pagdawat sa kasabotan nga himoon sa Ginoo uban kaninyo niining adlawa.
13: Maoy tuyo niya ang paghimo kaninyo nga iyang katawhan ug nga siya mahimo nga inyong Dios sumala sa gisaad niya kaninyo ug sa inyong katigulangan nga si Abraham, si Isaac ug si Jacob.
14: Dili lamang kay kamo ray iyang gipakigsabotan
15: kondili lakip niadtong wala pa dinhi uban kanato niining adlawa atubangan sa Ginoo nga atong Dios.
16: Nasayod kamo sa atong kahimtang didto sa Ehipto ug kon giunsa nato paglatas sa kayutaan sa ubang kanasoran.
17: Nakita ninyo ang mga butang nga angay isalikway, ang ilang mga diosdios nga kahoy ug bato, plata ug bulawan.
18: Pagmatngon kamo nga walay usa kaninyo nga mobiya sa pag-alagad sa Ginoo nga atong Dios ug mag-alagad hinuon sa mga diosdios sa ubang kanasoran kay tingali unyag may usa kaninyo nga mahisama sa gamot nga mahimong tanom nga pait ug makahilo.
19: Ug inigkabati niya sa mga gimbut-an ug mga tulomanon sa kasabotan dili siya angay moingon nga walay kadaot nga mahitabo kaniya bisan pag magpadayon siya sa iyang pagkagahig ulo kay makadaot kini sa tanang tawo, maayo ug daotan.
20: Dili gayod mopasaylo kaniya ang Ginoo . Mosilaob hinuon ang iyang kasuko batok nianang tawhana ug mahiagom siya sa tanang tunglo nga nahisulat niining basahona. Papason gayod sa Ginoo ang ngalan sa maong tawo.
21: Hinginlan siya sa Ginoo gikan sa tanang banay sa Israel ug kastigohon sa tanang tunglo diha sa kasabotan nga nahisulat niining basahona.
22: Ang inyong mga kaliwat ug ang mga langyaw nga gikan sa halayong dapit makakita sa mga katalagman ug mga balatian nga ipahamtang sa Ginoo kaninyo.
23: Ang inyong yuta mawad-an sa katambok ug malukop sa asupre ug asin. Wala gayoy tanom nga motubo didto bisan gani ang mga sagbot. Mahisama kini sa Sodoma ug Gomora, sa Adma ug sa Zeboim nga gilaglag sa Ginoo tungod sa hilabihan niyang kasuko.
24: Unya mangutana ang tanang kanasoran, Nganong gihimo man kini sa Ginoo sa ilang yuta? Unsay hinungdan nga nasuko man siya pag-ayo?
25: Mao kini ang ilang itubag, Kay gisalikway man nila ang kasabotan nga gihimo sa Ginoo , ang Dios sa ilang katigulangan, uban kanila sa dihang gikuha niya sila sa Ehipto.
26: Nagsimba ug nag-alagad sila sa ubang mga dios nga wala ipasimba kanila sa Ginoo .
27: Busa misilaob ang kasuko sa Ginoo sa iyang katawhan ug gipahiagom sila sa tanang tunglo nga nahisulat niining basahona.
28: Sa hilabihan niyang kasuko gihinginlan niya sila gikan sa ilang nasod ug giabog ngadto sa laing nasod diin atua sila karon.
29: Adunay mga tinago ang Ginoo nga atong Dios nga wala niya ipadayag. Apan gipadayag niya ang iyang Balaod ug angay kining sundon nato ug sa atong mga kaliwat hangtod sa kahangtoran.