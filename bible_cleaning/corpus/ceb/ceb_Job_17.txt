1: Mubo na lang ang akong kinabuhi;
: lugos na ako makaginhawa;
: ug padulong na ako sa lubnganan.
2: Nakita ko ang hilabihan nga pagbugalbugal sa mga tawo kanako.
3: Wala ako magbakak, O Dios, busa tuohi ako.
: Walay lain nga makasaksi dapig kanako.
4: Kay gitak-opan mo man ang ilang salabotan,
: aron dili sila makasabot sa katarongan;
: busa ayaw ako ipabuntog kanila.
5: Ang usa ka tawo magbudhi sa iyang mga higala tungod lamang sa kuwarta,
: ug ang iyang mga anak maoy mag-antos, tungod sa iyang binuhatan.
6: Karon gigamit nila kining maong panultihon batok kanako;
: inigkabati sa mga tawo niini, moduol sila kanako ug lud-an nila ang akong nawong.
7: Halos mabuta na ako tungod sa kaguol;
: ingon kaniwang sa anino ang akong bukton ug paa.
8: Nahibulong kadtong nagpakamatarong,
: ug gitulisok nila ako nga wala kuno ako motuo sa Dios.
9: Kadtong nagpakaputli
: nag-anam pagtuo nga husto gayod sila.
10: Apan kon silang tanan mobarog sa akong atubangan,
: dili ako makakaplag ug bisag usa kanila nga maalamon.
11: Nanglabay na ang akong mga adlaw ug nangapakyas ang akong mga laraw;
: nawagtang ang akong paglaom.
12: Apan miingon sila nga ang kagabhion sama ra sa panahon sa adlaw;
: miingon sila nga hapit na moabot
: ang kahayag apan ako ania gihapon sa kangitngit.
13: Ang Seol na lamang ang akong paglaom
: diin matulog unya ako sa dapit nga mangitngit.
14: Moingon ako nga ang lubnganan mao ang akong amahan
: ug ang mga wati nga mokaon kanako
: mao ang akong inahan ug mga igsoong babaye.
15: Unya hain na man ang akong paglaom?
: Aduna ba?
16: Wala na akoy kalaoman
: inig-adto ko na sa Seol.