1: Si Jefta nga taga-Gilead usa ka maisog nga sundalo. Ang iyang amahan mao si Gilead ug ang iyang inahan usa ka daotang babaye.
2: Si Gilead may lain usab nga mga anak sa iyang asawa ug sa dagko na ang iyang mga anak, gihinginlan nila si Jefta ug giingnan, Wala kay mapanunod sa atong amahan kay anak ka man sa laing babaye.
3: Mikagiw si Jefta gikan sa iyang mga igsoon ug mipuyo didto sa yuta sa Tob. Unya nadani niya ang mga tawong walay bili sa pagsunod kaniya.
4: Wala madugay ang mga Amonihanon nakiggubat sa Israel.
5: Pagkahitabo niini ang mga pangulo sa Gilead nangadto aron pagkuha kang Jefta gikan sa yuta sa Tob.
6: Giingnan nila siya, Pauli sa ato aron ikaw maoy mangulo kanamo sa pagpakig-away batok sa mga Amonihanon.
7: Apan mitubag si Jefta, Gipakaingon kog nagdumot kamo kanako. Gihinginlan ninyo ako gikan sa balay sa akong amahan. Nganong nanganhi man kamo karon nga nagkalisodlisod na kamo?
8: Sila miingon kang Jefta, Midangop kami kanimo karon tungod kay gusto kami nga mokuyog ka kanamo sa pagpakig-away batok sa mga Amonihanon ug sa pagpangulo sa tanang katawhan sa Gilead.
9: Si Jefta miingon kanila, Kon dad-on ninyo ako sa ato aron sa pagpakig-away sa mga Amonihanon ug padag-on ako sa Ginoo , ako na ang inyong pangulo.
10: Ang mga pangulo nanubag, Tumanon namo ang imong giingon. Ang Ginoo maoy atong saksi.
11: Unya mikuyog si Jefta sa mga pangulo sa Gilead ug gihimo siya sa katawhan nga ilang pangulo ug tigmando. Gipahayag ni Jefta ang mga laraw niya didto sa Mispa sa atubangan sa Ginoo .
12: Unya nagsugo si Jefta ug mga mensahero ngadto sa hari sa mga Amonihanon sa pag-ingon, Nganong gikontrahan man kami ninyo? Nganong nanulong man kamo sa among nasod?
13: Ang hari sa mga Amonihanon mitubag sa mga sinugo ni Jefta, Tungod kay sa paggula sa mga Israelita sa Ehipto giilog nila ang among kayutaan gikan sa Suba sa Arnon ngadto sa Suba sa Jaboc ug sa Suba sa Jordan. Karon iuli kini sa malinawong paagi.
14: Unya gipabalik ni Jefta ang mga sinugo niya ngadto sa hari sa mga Amonihanon
15: uban sa tubag niya, Ang mga Israelita wala mangilog ug yuta sa Moab o sa yuta sa Ammon.
16: Sa pagbiya sa mga Israelita sa Ehipto, miadto sila sa kamingawan latas sa dagat nga ginganlag Dagat sa Acaba ug miabot sa Cades.
17: Unya nagpadala silag mga sinugo ngadto sa hari sa Edomea aron pagpananghid nga moagi sila sa ilang yuta. Apan wala sila tugoti sa hari sa Edomea. Nananghid usab sila sa hari sa Moab apan wala gihapon sila tugoti. Busa nagpabilin ang mga Israelita didto sa Cades.
18: Unya mitadlas sila sa kamingawan ug milibot sa Edomea ug sa Moab ug miabot sa silangang bahin sa Moab, atbang sa Suba sa Arnon. Nagkampo sila didto apan wala sila motabok sa Suba sa Arnon tungod kay utlanan man kadto sa Moab.
19: Unya ang mga Israelita nagpadalag mga sinugo ngadto kang Sihon, ang haring Amorihanon sa Hesbon ug nananghid kaniya nga moagi sila sa iyang nasod ngadto sa ilang yuta.
20: Apan wala sila paagia ni Sihon. Gidala hinuon niya ang tanan niyang kasundalohan, nagkampo sa Jahas ug giataki nila ang mga Israelita.
21: Apan gitugyan sa Ginoo , ang Dios sa Israel, si Sihon ug ang tanan niyang kasundalohan ngadto sa mga Israelita. Busa gipanag-iya sa Israel ang tanang kayutaan sa mga Amorihanon.
22: Nailog nila ang tanang kayutaan gikan sa Arnon sa habagatan ngadto sa Jaboc sa amihanan ug gikan sa kamingawan sa silangan ngadto sa Jordan sa kasadpan.
23: Busa ang Ginoo , ang Dios sa Israel, maoy miabog sa mga Amorihanon alang sa iyang katawhan nga mao ang mga Israelita.
24: Buot ba ninyo kining bawion? Mahimong hawiran ninyo ang bisan unsa nga gihatag kaninyo sa inyong dios nga si Camos. Apan hawiran namo ang tanan nga giilog sa Ginoo nga among Dios alang kanamo.
25: Nagtuo ba kamo nga mas maayo pa kamo kay ni Balak nga anak ni Zippor nga hari sa Moab? Wala gani siya makaako sa paghagit sa pagpakiggubat sa Israel!
26: Gipanag-iya sa Israel sulod sa 300 ka tuig ang Hesbon ug Aroer ug ang mga lungsod libot niini ug ang tanang siyudad nga kasikbit sa Suba sa Arnon. Nganong karon pa man kamo makahunahuna sa pagbawi niini?
27: Wala akoy sayop nga nabuhat kaninyo. Kamo hinuon ang nasayop sa inyong pagpakiggubat kanako. Ang Ginoo maoy maghukom kon kinsay sad-an: ang mga Israelita ba o ang mga Amonihanon?
28: Apan ang hari sa mga Amonihanon wala manumbaling sa mensahe ni Jefta.
29: Unya gigamhan si Jefta sa espiritu sa Ginoo . Milatas siya sa Gilead ug sa Manases ug mibalik sa Mispa didto sa Gilead. Gikan didto mipadayon siya sa Ammon.
30: Si Jefta misaad sa Ginoo , Kon padag-on mo ako sa mga Amonihanon,
31: ihalad ko ingon nga sakripisyo pinaagi sa pagsunog ang unang tawo nga mogula sa akong balay aron pagsugat kanako inig-uli ko gikan sa gubat.
32: Busa mitabok si Jefta sa suba aron pagpakiggubat sa mga Amonihanon ug gipadaog siya sa Ginoo .
33: Misulong siya kanila gikan sa Aroer ngadto sa dapit libot sa Menit, 20 ka siyudad ang tanan, hangtod sa Abel-Keramim. Makalilisang ang pinatyanay ug gibuntog sa mga Israelita ang mga Amonihanon.
34: Sa pag-uli ni Jefta sa Mispa, gisugat siya sa iyang anak nga babaye nga nagsayaw ug nagtugtog sa tambor. Bugtong siyang anak ni Jefta.
35: Sa pagkakita ni Jefta kaniya, gigisi ni Jefta ang iyang sapot tungod sa kasubo ug miingon, O anak ko! Gipasubo mo ako! Gisamaran mo ang akong kasingkasing! Nakapanumpa ako sa Ginoo ug dili ko gayod kini mabakwi!
36: Ang anak miingon kaniya, Kon nakasaad ka sa Ginoo , buhata kanako ang imong giingon. Ang Ginoo mitugot nga makapanimalos ka sa imong mga kaaway nga mga Amonihanon.
37: Apan mihangyo siya sa iyang amahan nga hatagan siyag duha ka bulan aron makasuroy siya ug magsubo didto sa kabukiran uban sa iyang mga higala kay mamatay man siya nga ulay.
38: Gitugotan ni Jefta ang iyang anak ug gipalakaw sulod sa duha ka bulan. Siya ug ang iyang mga higala nangadto sa kabukiran ug nagsubo kay mamatay man siya nga ulay.
39: Human sa duha ka bulan mipauli siya sa ila. Gibuhat ni Jefta ang gisaad niya sa Ginoo ug namatay nga ulay ang iyang anak.
: Mao kini ang sinugdan sa nabatasan
40: nga ang mga babayeng Israelita manglakaw sulod sa upat ka adlaw matag tuig aron pagbangotan alang sa anak nga babaye ni Jefta nga taga-Gilead.