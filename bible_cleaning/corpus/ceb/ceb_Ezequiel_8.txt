1: Sa ikalimang adlaw sa ikaunom nga bulan sa ikaunom nga tuig sa among pagkabihag, samtang nakigsulti kanako ang mga kadagkoan sa Juda didto sa akong balay, gigamhan ako sa Ginoong Dios .
2: Nakita ko ang daw tawo; ang gikan sa iyang hawak paubos kalayo ug ang gikan sa iyang hawak pataas daw gipasinaw nga bronsi nga naggilakgilak.
3: Ug nakita ko ang daw kamot nga mikupot sa akong buhok. Unya diha sa panan-awon gikan sa Dios gibayaw ako sa Espiritu ug gidala ngadto sa Jerusalem. Unya gidala ako ngadto sa ganghaan sa Templo nga nag-atubang sa amihanan diin nahimutang ang usa ka diosdios nga gidumtan sa Dios.
4: Nakita ko didto ang himaya sa Dios sa Israel sama sa panan-awon nga akong nakita didto sa kapatagan.
5: Unya miingon ang Dios kanako, Tawo, tan-aw ngadto sa amihanan. Busa mitan-aw ako sa amihanan ug nakita ko ang diosdios nga gidumtan sa Dios didto sa ganghaan sa amihanang dapit duol sa halaran.
6: Unya miingon na usab siya kanako, Tawo, nakita mo ba ang ilang gibuhat? Ang katawhan sa Israel naghimog salawayon nga mga buhat dinhi ug buot nila akong hinginlan gikan sa akong balaang puloy-anan. Apan makakita ka pa gayod ug labaw pa kangil-ad nga mga buhat kay niini.
7: Unya gidala ako niya ngadto sa pultahan sa hawanan ug nakita ko didto ang usa ka lungag diha sa paril.
8: Miingon siya kanako, Tawo, busloti ang paril. Sa dihang nabuslotan na nako kini, nakita ko ang usa ka pultahan.
9: Unya miingon siya kanako, Sulod ug tan-awa ang salawayong mga butang nga ilang gibuhat didto.
10: Busa misulod ako ug mitan-aw ug nakita ko didto sa bungbong ang larawan sa nagkalainlaing nagkamang nga mga mananap lakip ang hugawng kahayopan ug ang tanang diosdios sa katawhan sa Israel.
11: Sa atubangan nila nagbarog ang 70 ka kadagkoan sa Israel. Diha usab uban kanila si Jahasanias nga anak ni Safan. Ang matag usa kanila nagkupot sa ilang sudlanag insenso ug miutbo sa itaas ang bagang aso sa insenso.
12: Unya gipangutana ako niya, Tawo, nakita mo ba ang gibuhat sa mga kadagkoan sa Israel diha sa tago, diha sa ilang mga lawak nga nalukop sa mga hulagway? Miingon sila, Dili makakita kanato ang Ginoo ug gibiyaan na niya ang atong nasod.
13: Miingon usab siya kanako, Makakita ka pa gayod ug labi pang ngilngig nga sala nila.
14: Unya gidala niya ako ngadto sa pultahan sa ganghaan sa Templo, dapit sa amihanan. Ug didto nakita ko ang mga babaye nga naghilak tungod sa pagkamatay sa diosdios nga si Tamus.
15: Unya giingnan ako niya, Tawo, nakita mo ba kini? Makakita ka pag mga buhat nga mas ngilngig pa kay niini.
16: Ug gidala ako niya ngadto sa sulod nga hawanan sa Templo ug nakita ko didto ang 25 ka lalaki. Nagbarog sila sa pultahan sa Templo, sa tungatunga sa tapangko ug sa halaran. Nagtalikod sila sa Templo ug nag-atubang sa silangan ug nagsimba sa adlaw.
17: Unya giingnan ako sa Ginoo , Tawo, nakita mo ba kini? Dili pa ba igo ang mga sala nga gibuhat dinhi sa katawhan sa Juda nga ila pa man gayong duhigon ang tibuok nasod sa ilang kabangis ug sa ingon gihagit nila ang akong kasuko? Tan-awa kon giunsa nila ako pagbugalbugal!
18: Tungod niini, pahiagomon ko sila sa akong kapungot. Silotan ko silang tanan sa walay kukaluoy. Bisan pag mosinggit sila sa pagpakitabang kanako, dili ko sila tagdon.