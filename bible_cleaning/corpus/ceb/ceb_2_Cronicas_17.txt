1: Mipuli kang Asa paghari si Josafat nga iyang anak ug gilig-on ni Josafat ang iyang kaugalingon sa pagpakig-away batok sa Israel.
2: Gibutangan niyag kasundalohan ang tanang kinutaang siyudad sa Juda ug nagtukod siyag kampo sa kasundalohan sa tibuok Juda ug sa mga siyudad sa Efraim nga nailog sa iyang amahan.
3: Giubanan sa Ginoo si Josafat kay nagkinabuhi man siya nga matarong sama sa unang gibuhat sa iyang amahan. Wala siya mosimba sa mga Baal
4: kondili nag-alagad siya sa Dios sa iyang amahan ug nagtuman sa mga sugo niya dili sama sa gibuhat sa katawhan sa Israel.
5: Busa gilig-on sa Ginoo ang iyang gingharian. Nagbuhis ang tibuok Juda kaniya ug nadato ug nabantog siya pag-ayo.
6: Madasigon siya nga nag-alagad sa Ginoo ug dugang pa niini, gipanguha niya ang mga halaran sa mga diosdios ingon man ang mga simbolo sa diosa nga si Asera didto sa Juda.
7: Sa ikatulo nga tuig sa iyang paghari, gipadala niya ang iyang mga sinaligan nga mao sila si Benhail, si Obadias, si Zacarias, si Natanel ug si Miqueas ngadto sa mga siyudad aron tudloan nila ang mga nagpuyo niini.
8: Kuyog kanila ang mga Levita nga mao sila si Semaias, si Natanias, si Zebadias, si Asahel, si Semiramot, si Jonatan, si Adonias, si Tobias ug si Tobadonias. Uban kanila ang mga pari nga si Elisama ug si Joram.
9: Gidala nila ang basahon sa mga Balaod sa Ginoo ug gitudlo kini ngadto sa katawhan sa tanang siyudad sa Juda.
10: Nangahadlok sa Ginoo ang tanang gingharian nga naglibot sa Juda ug wala sila makiggubat kang Josafat.
11: Pipila sa mga Filistihanon mihatag ug salapi ingon nga gasa kaniya ug ang taga-Arabia mihatag kaniyag 7,700 ka karnero ug 7,700 ka laking kanding.
12: Misamot pa gayod ang pagkagamhanan ni Josafat. Nagtukod siya sa Juda ug mga kota ug mga siyudad nga tigomanan sa mga bahandi
13: ug mga dagkong balay nga tipiganan.
: Daghan usab siyag mga maisog nga sundalo didto sa Jerusalem.
14: Mao kini ang talaan nila sumala sa mga banay sa Juda: si Adna ang pangulo sa 300,000 ka sundalo
15: ug sunod kaniya mao si Jehohanan nga nangulo sa 280,000 ka sundalo.
16: Ang ikatulo mao si Amasias nga nagdumala sa 200,000 ka sundalo. Siya anak ni Secri nga miboluntaryo pag-alagad sa Ginoo .
17: Sa banay ni Benjamin: si Eliada nga usa ka isog nga tawo ug nagmando sa 200,000 ka sundalo nga sangkap sa pana ug taming.
18: Sunod kaniya mao si Josabad nga may 180,000 ka sundalo nga andam sa gubat.
19: Kini sila nag-alagad sa hari didto sa Jerusalem. Nagbutang usab ang hari ug mga sundalo didto sa ubang mga kinutaang siyudad sa tibuok Juda.