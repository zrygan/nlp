1: Puno ako sa mga matahom nga hunahuna
: samtang naghan-ay niining awita alang sa hari;
: ang akong dila sama sa igsusulat
: sa batid nga magsusulat.
2: Ikaw ang labing guwapo
: ug hanas kaayong manulti;
: kanunay kang gipanalanginan sa Dios!
3: Itakin na ang imong espada, gamhanang hari!
: Mahimayaon ka ug halangdon!
4: Ingon nga hari, pagkabayo ngadto sa kadaogan
: aron pagpanalipod sa kamatuoran ug sa hustisya
: ug kab-ota ang dagkong kadaogan pinaagi sa imong kusog.
5: Talinis ang imong mga udyong
: ug motaop sa mga kasingkasing sa imong mga kaaway;
: manghapa sa imong tiilan ang mga kanasoran.
6: Ang imong trono, O Dios,
: molungtad hangtod sa kahangtoran!
: Nagmando ka sa imong gingharian uban sa kaangayan.
7: Gihigugma mo ang pagkamatarong
: ug gikasilagan mo ang pagkadaotan;
: maoy hinungdan nga ang Dios, ang imong Dios, nagpili kanimo
: ug naghatag kanimog labaw pang kalipay kay kang bisan kinsa.
8: Ang kahumot sa mira, aloe ug casia nangalimyon sa imong bisti;
: lingawon ka sa mga musikero didto sa mga palasyo sa mga tango sa elepante.
9: Ang pipila sa mga dalaga diha sa imong palasyo mga anak sa mga hari,
: ug sa tuo sa imong trono nagbarog ang rayna
: nga gidayandayanan sa labing mahal nga bulawan gikan sa Ofir.
10: O pangasaw-onon sa hari, pamatia ang akong isulti
: kalimti ang imong katawhan ug ang imong mga kadugo.
11: Ang imong kaanyag makadani sa hari.
: Agalon mo siya busa tahora siya.
12: Magdala kanimog mga gasa ang mga tawo sa Tiro;
: maninguha sa pagpahimuot kanimo ang mga adunahan pinaagi sa nagkalainlaing bahandi.
13: Anaa sa palasyo ang prinsesa
: ug pagkatahom gayod niya!
: Ang bisti niya binordahan ug bulawan.
14: Sinul-oban sa matahom nga bisti dad-on siya ngadto sa hari,
: kinuyogan sa iyang mga dama.
15: Mosulod sila sa palasyo sa hari
: uban ang kalipay ug pagmaya.
16: Makabaton kag daghang anak nga lalaki
: nga maoy mopuli sa imong katigulangan,
: ug himoon mo silang mga hari sa tibuok kalibotan.
17: Ang imong kabantog hinumdoman hangtod sa tanang kaliwatan pinaagi sa akong awit,
: ug ang tanang katawhan magdayeg kanimo hangtod sa kahangtoran.