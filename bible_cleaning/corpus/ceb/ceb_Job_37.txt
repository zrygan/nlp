1: Ang bagyo nakapakusog sa pitik sa akong kasingkasing.
2: Pamati kamong tanan sa tingog sa Dios,
: sa dalugdog nga gikan sa iyang baba.
3: Gipakilab niya ang kilat tadlas sa langit
: ngadto sa tanang suok sa kalibotan.
4: Unya mabati ang dinahunog sa iyang tingog,
: ang makalilisang nga dahunog sa dalugdog
: samtang nagpangidlap ang kilat.
5: Sa pagbuot sa Dios mahitabo ang kahibulongang mga butang,
: katingalahang mga butang nga dili nato matukib.
6: Giingnan niya ang niebe, Pangahulog kamo sa yuta,
: ug nagpadala siyag nagpungasi nga ulan.
7: Gipahunong niya ang mga tawo sa ilang trabaho;
: siyay nagbuhat kanila busa gipakita niya sila sa iyang buhat.
8: Ang mga ihalas nga mananap manago sa ilang mga tagoanan ug mopuyo didto.
9: Gikan sa habagatan ang unos,
: ug ang nagpamaak nga katugnaw gikan sa amihanan.
10: Mobagtok ang tubig pinaagi sa gininhawa sa Dios,
: ug mahimo kining yelo.
11: Pabug-aton niya ang panganod ug gikan niini mokilab ang kilat,
12: unya maglibotlibot kini sa tanang dapit sa kalibotan,
: aron pagtuman sa kabubut-on sa Dios.
13: Magpaulan ang Dios aron pagbisibis sa yuta,
: o pagsilot sa mga tawo, o pagpadayag sa iyang kahimuot.
14: O Job, paminaw ug pamalandong makadiyot;
: hunahunaa pag-ayo ang kahibulongang mga butang nga gibuhat sa Dios.
15: Nasayod ka ba unsaon sa Dios pagdumala kanila,
: ug pagpakilat diha sa mga panganod?
16: Nasayod ka ba giunsa paglutaw sa panganod?
: Buhat kini sa kahibulongang gahom sa Dios!
17: Job, dili ka makatugkad niini;
: igo lamang ikawng mag-antos sa kainit
: kon kusokusoon na sa habagat ang yuta.
18: Makatabang ka ba sa Dios paghikyad sa langit
: ug pagpagahi niini ingon sa gipasinawng asiro?
19: Tudloi kami unsay among isulti sa Dios,
: kay wala kami ikasulti kaniya.
20: Dili ko hangyoon ang Dios nga makigsulti ako kaniya;
: nganong hatagan ko man siyag higayon paglaglag kanako?
21: Karon sulaw kaayo ang kahayag sa langit,
: ug dili kita makatutok niini,
: sa dihang mahinlo ang langit tungod sa hangin.
22: Gikan sa amihanan mogula ang bulawanong dan-ag,
: nga nagpadayag sa himaya sa gamhanan nga Dios.
23: Gamhanan kaayo ang Dios busa dili kita makaduol kaniya;
: matarong siya ug walay pinalabi sa mga tawo.
24: Busa gikahadlokan siya sa tanan
: ug dili niya tagdon kadtong nagpakamaalamon.