1: Nagpasalamat ako kanimo, O Ginoo , sa tibuok kong kasingkasing;
: mag-awit akog mga pagdayeg kanimo atubangan sa mga dios.
2: Moyukbo ako atubangan sa balaan mong Templo ug magdayeg sa imong ngalan
: tungod sa gugma mong walay paglubad ug sa imong pagkamatinud-anon;
: kay gipahimutang mo labaw sa tanang butang
: ang imong ngalan ug ang imong pulong.
3: Sa dihang gisangpit ko ikaw gitubag mo ako
: ug gidugangan mo ang akong kalig-on.
4: Ang tanang hari sa kalibotan magdayeg kanimo, O Ginoo ,
: kay nadungog nila ang mga pulong gikan sa imong baba.
5: Mag-awit sila sa mga buhat sa Ginoo
: ug sa iyang dakong himaya.
6: Kay bisag halangdon ka kaayo, O Ginoo ,
: gitagad mo ang mga timawa;
: dili makalikay kanimo ang mga mapahitas-on.
7: Bisan anaa ako taliwala sa kalisdanan,
: gipanalipdan mo ako;
: gisanta mo ang kapungot sa akong mga kaaway
: ug giluwas mo ako pinaagi sa imong gahom.
8: Tumanon mo ang tanan nga gisaad mo kanako;
: ang imong gugma, O Ginoo , molungtad hangtod sa kahangtoran.
: Ayaw talikdi ang imong mga gibuhat.