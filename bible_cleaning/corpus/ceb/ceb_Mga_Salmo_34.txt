1: Pasalamatan ko kanunay ang Ginoo ;
: dili gayod ako mohunong paglitok ug mga pagdayeg alang kaniya.
2: Daygon ko siya tungod sa iyang nabuhat.
: Mamati unta ug maglipay ang tanang nag-antos!
3: Duyog kanako sa pagsangyaw sa kahalangdon sa Ginoo .
: Maghiusa kita sa pagdayeg sa iyang ngalan!
4: Nag-ampo ako sa Ginoo ,
: ug gitubag niya ako
: ug giwagtang niya ang tanan kong kahadlok.
5: Dangop kaniya ug kamo magmalipayon
: ug dili gayod mapakyas.
6: Kining alaot misangpit sa Ginoo ,
: ug gitubag siya ug giluwas gikan sa iyang mga kalisdanan.
7: Ang anghel sa Ginoo
: manalipod sa mga may pagtahod ug kahadlok sa Ginoo ,
: ug luwason niya sila gikan sa katalagman.
8: Sulayi ug makita ninyo
: ang kaayo sa Ginoo !
: Bulahan ang tawo nga modangop kaniya!
9: Kamong piniling katawhan sa Ginoo ,
: pasidunggi ug kahadloki siya
: kay ang may kahadlok kaniya
: dili gayod mahikawan sa ilang gikinahanglan.
10: Bisan ang mga liyon kabsan sa pagkaon ug gutomon,
: apan ang mosalig sa Ginoo
: dili gayod mahikawan sa ilang gikinahanglan.
11: Dali ngari, kamong mga batan-on, ug pamatia ako
: kay tudloan ko kamo sa pagtahod sa Ginoo .
12: Buot ba kamong magpahimulos sa kinabuhi
: ug mabuhig dugay ug magmalipayon?
13: Likayi ang pagsultig daotan
: ug ang pagpamakak.
14: Biyai ang daotan ug buhata ang maayo;
: paninguhaa ang kalinaw sa tibuok mong kasingkasing.
15: Bantayan sa Ginoo ang matarong
: ug dunggon niya ang ilang pagtuaw.
16: Apan kasilagan niya ug puohon
: ang mga daotan aron dili na sila mahinumdoman.
17: Nagsangpit sa Ginoo ang mga matarong
: ug sila gipatalinghogan niya,
: ug giluwas gikan sa tanan nilang kalisdanan.
18: Duol ang Ginoo sa samdan ug kasingkasing,
: ug luwason niya ang nakabsan na sa tanang paglaom.
19: Daghang kalisdanan ang antuson sa matarong,
: apan luwason siya sa Ginoo gikan niining tanan.
20: Ampingan siya pag-ayo sa Ginoo
: ug dili siya kabaliag bukog.
21: Ang buhat sa mga daotan mao ray makamatay kanila,
: ug silotan ang nasilag sa mga matarong.
22: Luwason sa Ginoo ang iyang mga sulugoon;
: dili niya silotan kadtong midangop kaniya.