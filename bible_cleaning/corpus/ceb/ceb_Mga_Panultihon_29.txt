1: Kon magpabilin kang gahig ulo bisag makapila ka na badlonga,
: moabot ang higayon nga ikaw mapukan ug dili na gayod makabangon.
2: Kon matarong ang nangulo,
: magmalipayon ang mga tawo.
: Apan kon daotan ang namunoan,
: mag-antos ang katawhan.
3: Kon gimahal mo ang kaalam,
: ikapasigarbo ka sa imong amahan.
: Apan pag-usik-usik lamang
: ang pagpakig-uban sa mga babayeng nagbaligya sa iyang dungog.
4: Kon ang hari nagmahal sa hustisya,
: malig-on ang nasod,
: apan kon pakisapi siya,
: maalaot ang iyang nasod.
5: Ulo-ulohi ang imong mga higala,
: ug sama ka ra sa naglit-ag sa imong kaugalingon.
6: Ang mga tawong daotan malit-ag sa ilang mga sala,
: apan ang matarong magmalipayon ug dili maulipon.
7: Ang maayong tawo mag-amping sa katungod sa mga kabos,
: apan wala kini bili alang sa mga daotan.
8: Ang mga tawong dili motahod sa katungod sa uban
: makahaling ug kasamok sa tibuok siyudad,
: apan ang mga maalamon
: maghatag niini ug kalinaw.
9: Kon ang tawong maalamon makiglalis sa usa ka buangbuang,
: mokatawa lamang ang buangbuang ug manampalas
: ug dili na mahilom.
10: Dumtan sa mga mamumuno ang tawong dili limbongan,
: apan panalipdan siya sa mga matarong.
11: Ang buangbuang dili makapugong sa iyang kasuko,
: apan ang tawong but-an mapailubon ug makapugong niini.
12: Kon ang pangulo magtagad sa mga bakak nga taho,
: mahimong bakakon ang tanan niyang mga opisyal.
13: Ang kabos ug ang nagdaugdaog kaniya
: managsama nga gihatagan sa Ginoo ug mga mata.
14: Kon ang usa ka hari maghatag ug kaangayan sa mga kabos,
: maghari siyag dugay.
15: Ang pagbadlong ug ang pagpanton
: makaayo sa kabataan.
: Kon pinatuyangan ang usa ka bata,
: mahimo siyang kaulawan sa iyang inahan.
16: Kon tawong daotan ang anaa sa gahom,
: modagsang ang pagpakasala,
: apan ang mga matarong makasaksi sa ilang pagkapukan.
17: Pantona ang imong anak
: ug ikapasigarbo mo siya sa kanunay,
: kay dili gayod siya magbuhat sa butang nga makaulaw kanimo.
18: Ang nasod nga dili giniyahan sa Dios,
: dili matigayon
: apan bulahan kadtong nagtuman sa balaod sa Dios.
19: Dili mo mapanton ang sulugoon
: pinaagi lamang sa sulti.
: Makasabot siya sa imong gisulti
: apan dili ka niya pamation.
20: Mas may paglaom pa ang buangbuang
: kay sa tawong magpataka lag sulti.
21: Hatagi sa tanan niyang pangayoon
: ang imong sulugoon sukad sa iyang pagkabata,
: ug sa kaulahian panag-iyahon niya ang tanan nga imoha.
22: Ang tawong dali rang masuko
: makahaling sa daghang kasamok ug kasaypanan.
23: Ang garbo makapukan sa tawo
: apan ang mapaubsanon tahoron.
24: Ang kauban sa kawatan sa pagpangawat
: magdaot sa iyang kaugalingong kinabuhi,
: manumpa siya nga mosaksi apan dili makatug-an sa kamatuoran.
25: Kahadloki ang tawo ug maalaot ka;
: saligi ang Ginoo ug mabulahan ka.
26: Ang tanan buot mopahimuot sa pangulo,
: apan sa Ginoo ka lamang makaangkon sa hustisya.
27: Ang matarong nagdumot sa mga daotan,
: ug ang mga daotan nagdumot usab sa mga matarong.