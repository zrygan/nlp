1: Sayo sa sunod nga adlaw, mibangon si Josue. Siya ug ang tanang katawhan sa Israel namiya sa kampo sa Shitim aron pag-adto sa Jordan. Nagkampo sila didto sa wala pa manabok.
2: Human sa tulo ka adlaw gisuroy sa mga pangulo ang kampo
3: ug gisultihan ang mga tawo, Inigkakita ninyo sa mga pari nga nagyayong sa Sudlanan sa Kasabotan sa Ginoo nga inyong Dios, pamutos kamo ug sunod kanila.
4: Unya masayran ninyo asa kamo moagi kay wala pa man kamo makaanhi dinhi. Apan ayaw kamog paduol sa Sudlanan sa Kasabotan. Palayo kamog mga usa ka kilometro sa likod niini.
5: Giingnan ni Josue ang katawhan, Himoang putli ang inyong kaugalingon tungod kay ugma ang Ginoo maghimog katingalahang mga butang sa taliwala ninyo.
6: Unya miingon si Josue sa mga pari, Dad-a ang Sudlanan sa Kasabotan ug pag-una sa katawhan. Ug gituman nila ang giingon niya.
7: Unya ang Ginoo miingon kang Josue, Tungod sa buhaton ko karong adlawa ang tanang katawhan sa Israel magpasidungog kanimo ug masayod sila nga nag-uban ako kanimo sama nga nag-uban ako kang Moises.
8: Sugoa ang mga pari nga nagyayong sa Sudlanan sa Kasabotan nga mohunong sila inigtunob nila sa tubig sa suba.
9: Unya si Josue miingon sa katawhan, Dali kamo ngari ug pamati sa gisulti sa Ginoo nga inyong Dios.
10: Karong adlawa mahibaloan ninyo nga ang buhing Dios nag-uban kaninyo. Samtang mosulong kamo abugon niya ang mga Canaanhon, ang mga Hitihanon, ang mga Hibihanon, ang mga Perisihanon, ang mga Girgasihanon, ang mga Amorihanon ug ang mga Jebusihanon.
11: Ang Sudlanan sa Kasabotan sa Ginoo sa tibuok kalibotan mag-una kaninyo pagtabok sa Jordan.
12: Karon pagpili kamog 12 ka tawo, usa gikan sa matag banay sa Israel.
13: Sa diha nga motunob na sa tubig ang mga pari nga nagyayong sa Sudlanan sa Kasabotan sa Ginoo , mohunong pagbaha ang Suba sa Jordan ug ang tubig nga gikan sa ibabaw mopundo sa usa ka dapit.
1415: Ting-ani kadto ug tingbaha sa suba.
: Namiya ang katawhan sa kampo aron pagtabok sa Jordan. Nag-una ang mga pari nga nagyayong sa Sudlanan sa Kasabotan. Pag-abot nila sa daplin sa Jordan ug sa pagtunob nila sa tubig,
16: mihunong pagbaha ang suba ug mipundo ang tubig sa ibabaw didto sa Adam, ang siyudad duol sa Zaretan. Ang pagbaha sa tubig ngadto sa Patayng Dagat nahunong sa hingpit ug mitabok ang katawhan ngadto sa Jerico.
17: Samtang naglakaw sila sa namala nga yuta, ang mga pari nga nagyayong sa Sudlanan sa Kasabotan sa Ginoo nagtindog sa malang yuta taliwala sa Jordan hangtod nakatabok ang tanang katawhan.