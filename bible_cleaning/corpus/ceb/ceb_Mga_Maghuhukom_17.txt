1: May usa ka tawo nga ginganlag Miqueas nga nagpuyo sa kabungtoran sa Efraim.
2: Giingnan niya ang iyang inahan, Sa dihang gikawatan kag 1,100 ka salapi, gitunglo mo ang kawatan. Nadungog ko kini ug ania ang salapi. Ako ang mikawat.
: Miingon ang iyang inahan, Panalanginan ka unta sa Ginoo , anak ko!
3: Giuli ni Miqueas ang salapi ngadto sa iyang inahan. Matod sa inahan, Aron dili matunglo ang akong anak ihalad ko ang salapi ngadto sa Ginoo . Gamiton kini sa paghimog kahoyng diosdios ug taptapan kinig plata.
4: Busa sa dihang giuli niya ang salapi ngadto sa iyang inahan, gikuha sa inahan ang 200 ka buok niini ug gihatag kini sa platero aron itaptap sa kahoyng diosdios. Ang larawan gibutang sa balay ni Miqueas.
5: Si Miqueas may kaugalingong dapit alang sa mga pag-ampo. Nagbuhat siyag mga diosdios ug epod alang niini ug gihimo niyang pari ang usa sa iyang mga anak.
6: Walay hari sa Israel niadtong panahona ug ang tagsatagsa nagbuhat sa iyang gusto.
7: May usa usab ka batan-ong lalaki nga nagpuyo sa lungsod sa Betlehem sa Juda. Siya usa ka Levita gikan sa Juda.
8: Mibiya siya sa Betlehem aron pagpangitag laing dapit nga kapuy-an. Samtang nagpanaw siya nahiadto siya sa balay ni Miqueas didto sa kabungtoran sa Efraim.
9: Unya gipangutana siya ni Miqueas, Taga diin ka man?
: Siya mitubag, Usa ako ka Levita gikan sa Betlehem sa Juda. Nangita akog dapit nga kapuy-an.
10: Si Miqueas miingon, Tipon lang kanako. Himoon ko ikaw nga akong magtatambag ug pari ug hatagan ko ikaw matag tuig ug napulo ka salapi, mga bisti ug imong pagkaon.
11: Busa mitipon kang Miqueas ang batan-ong Levita ug daw anak na siya ni Miqueas.
12: Gitudlo siya ni Miqueas ingon nga iyang pari ug nagpuyo siya tipon kang Miqueas.
13: Si Miqueas miingon, Karon nasayod ako nga panalanginan ako sa Ginoo kay ang akong pari Levita man.