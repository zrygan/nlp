1: Gisultihan ako sa Ginoo bahin sa tanang mga Judio nga nagpuyo sa Ehipto, sa mga siyudad sa Migdol, sa Tapanhes ug sa Memfis ingon man sa nagpuyo sa habagatang dapit sa maong nasod.
2: Ang Ginoo nga Labing Gamhanan, ang Dios sa Israel, miingon, Inyong nakita ang kadaot nga gipahamtang ko sa Jerusalem ug sa ubang mga siyudad sa Juda. Guba gihapon kini hangtod karon ug wala nay nagpuyo.
3: Gibuhat ko kini tungod sa akong kasuko kay nagpakasala man ang mga lumolupyo niini. Naghalad silag mga mananap nga gisunog ngadto sa mga diosdios nga wala simbaha sa inyong mga katigulangan.
4: Kanunay akong nagpadala kaninyog mga propeta nga nagdili kaninyo sa pagbuhat niining daotan kaayong mga butang nga wala ko kahimut-i.
5: Apan wala ninyo sila tagda. Wala kamo mohunong paghalad ug mga mananap nga gisunog ngadto sa mga diosdios.
6: Busa nasuko ako pag-ayo kanila ug gipahamtang ko ang akong kapungot ngadto sa mga lungsod sa Juda ug sa kadalanan sa Jerusalem ug gisunog ko sila. Ug hangtod karon kining mga dapita nagpabiling guba ug makahahadlok nga talan-awon.
7: Busa ako, ang Ginoo nga Labing Gamhanan, ang Dios sa Israel, mangutana kaninyo nganong gibuhat ninyo batok sa inyong kaugalingon kining ngil-ad kaayong butang. Buot ba diay kamo nga mahiagom sa pagkalaglag ang mga lalaki ug mga babaye, ang mga bata ug ang mga masuso ug sa ingon niana mahurot kamog kamatay?
8: Nganong inyo man akong gipalagot tungod sa inyong mga diosdios ug sa inyong paghalad ngadto sa mga diosdios sa Ehipto diin anaa na kamo magpuyo? Gibuhat ba ninyo kini aron malaglag ang inyong kaugalingon ug aron mahimo kamong kataw-anan sa mga nasod ug gamiton nilang tunglo ang inyong ngalan?
9: Nalimot na ba kamo sa tanang mga buhat nga daotan nga nahimo didto sa mga lungsod sa Juda ug sa kadalanan sa Jerusalem nga gihimo ninyo ug sa inyong mga asawa ug sa inyong mga katigulangan ug sa mga hari sa Juda ug sa ilang mga asawa?
10: Apan hangtod karon wala kamo maghinulsol. Wala kamo mahadlok kanako o magkinabuhi subay sa mga balaod nga gihatag ko kaninyo ug sa inyong mga katigulangan.
11: Busa ako, ang Ginoo nga Labing Gamhanan, ang Dios sa Israel, molaglag kaninyo ug sa tibuok Juda.
12: Silotan ko ang katawhan sa Juda nga wala mabihag ug mipili gayod sa pagpuyo sa Ehipto, laglagon ko usab silang tanan. Silang tanan, inila man o dili, mangamatay sa Ehipto pinaagi sa gubat o sa gutom. Mahimo silang talan-awon nga makapakurat. Mahimo silang kataw-anan ug gamiton ang ilang ngalan nga usa ka tunglo.
13: Silotan ko silang tanan nga nagpuyo sa Ehipto sama nga gisilotan ko ang Jerusalem pinaagi sa gubat, gutom ug mga balatian. Walay usa sa katawhan sa Juda nga nahibilin ug mipuyo sa Ehipto nga
14: makalingkawas ug mabuhi. Walay usa kanila nga mahiuli sa Juda nga buot nilang puy-an pag-usab. Walay mahibalik gawas sa pipila ka kagiw.
15: Unya ang usa ka dakong tigom sa tanang mga lalaki nga nasayod nga ang ilang asawa naghalad ngadto sa mga diosdios ug ang tanang babaye nga nagtindog didto lakip ang mga Judio nga nagpuyo sa habagatan sa Ehiptodaghan sila kaayomiingon kanako,
16: Dili kami mamati sa gisulti nimo kanamo sa ngalan ni Yahweh.
17: Buhaton namo ang tanan nga among gisaad. Magsunog kamig insenso ngadto sa diosa nga ginganlag Rayna sa Langit ug maghalad kami kaniyag mga ilimnon sama sa gihimo namo ug sa among mga katigulangan, sa among hari ug sa among mga pangulo didto sa mga lungsod sa Juda ug sa kadalanan sa Jerusalem. Niadtong panahona daghan kamig makaon, mauswagon kami ug walay kasamok.
18: Apan sukad nga mihunong kami sa paghalad ug mga ilimnon sa Rayna sa Langit, wala na kami makaon ug ang among katawhan nangamatay sa gubat ug sa gutom.
19: Ug midugang ang mga babaye sa pag-ingon, Sa paghimo namog pan nga giporma sama sa Rayna sa Langit ug sa paghalad namog mga ilimnon ug uban pang mga halad alang kaniya, miuyon ang among mga bana sa among gibuhat.
20: Unya miingon ako sa tanang katawhan,
21: Bahin sa inyong mga halad ug sa inyong mga katigulangan ug sa inyong mga hari ug mga pangulo ug sa katawhan sa nasod didto sa mga lungsod sa Juda ug sa mga kadalanan sa Jerusalemnagtuo ba kamo nga wala masayod ang Ginoo niini o nalimot siya niini?
22: Hangtod karon anaa nagun-ob ang inyong nasod ug wala nay nagpuyo niini. Makapakurat kining tan-awon ug gigamit nga tunglo ang iyang ngalan kay dili na man maagwanta sa Ginoo ang inyong pagkadaotan.
23: Miabot kaninyo ang kalaglagan ug anaa pa hangtod karon kay naghalad man kamo ngadto sa mga diosdios ug nagpakasala kamo sa Ginoo . Wala kamo magkinabuhi subay sa iyang mga pagtulon-an, mga pahimatngon ug mga sugo.
2425: Gisultihan ko ang tanang tawo, labi na ang mga babaye, sa giingon sa Ginoo nga Labing Gamhanan, ang Dios sa Israel, ngadto sa katawhan sa Juda nga nagpuyo sa Ehipto, Kamo ug ang inyong mga asawa nanaad ngadto sa Rayna sa Langit. Gisaad ninyo ang pagsunog ug insenso ug paghalad ug ilimnon ug gituman gayod ninyo kini. Busa padayona kini.
26: Ug karon timan-i ang saad nga gihimo ko kaninyong tanang mga Judio didto sa Ehipto: dili na gayod ako mosugot nga bisag kinsa kaninyo manumpa pinaagi sa pag-ingon, Ipanumpa ko sa ngalan sa Ginoong Dios !
27: Dili ko gayod tugotan nga kamo mouswag. Laglagon ko hinuon kamo. Kadaghanan kaninyong taga-Juda nga nagpuyo sa Ehipto mamatay sa gubat o sa sakit
28: gawas sa pipila ka buok nga makalingkawas sa kamatayon ug sila mahiuli sa Juda. Unya masayran sa katawhan sa Juda nga nahibilin niadtong miadto sa Ehipto kon kinsang mga pulong ang matuman: ang ako ba o ang ilaha.
29: Ako, ang Ginoo , maghatag kaninyog ilhanan nga silotan ko kamo dinhi niining dapita ug matuman ang giingon ko nga laglagon ko kamo.
30: Itugyan ko si Paraon Hopra nga hari sa Ehipto ngadto sa iyang mga kaaway nga buot mopatay kaniya sama gayod sa akong pagtugyan kang Sedekias nga hari sa Juda ngadto kang Nabucodonosor nga hari sa Babilonia nga iyang kaaway ug buot mopatay kaniya.