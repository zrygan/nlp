1: Dayga ang Ginoo !
: Pasalamati ang Ginoo kay maayo siya;
: ang iyang gugma walay kataposan.
2: Kinsay makabatbat sa mga dagkong butang
: nga nahimo sa Ginoo ?
: Kinsay makahatag kaniyag igong pagdayeg?
3: Bulahan kadtong nagmakiangayon
: ug nagbuhat sa matarong sa tanang panahon!
4: Hinumdomi ako, O Ginoo ,
: inigtabang mo sa imong katawhan;
: ilakip ako inigluwas mo kanila
5: aron makita nako ang kauswagan sa imong katawhan,
: ug makaambit ako sa kalipay sa imong nasod
: ug sa garbo sa imong katawhan.
6: Nakasala kami sama sa among katigulangan;
: daotan ug makasasala kami.
7: Sa didto pa ang among katigulangan sa Ehipto,
: wala nila ilha ang mga kahibulongang buhat sa Dios;
: nalimtan nila ang daghang higayon
: nga siya nagpakita sa iyang gugma alang kanila,
: ug misukol sila sa Labing Halangdon didto sa Dagat nga Pula.
8: Apan giluwas niya sila sumala sa iyang gisaad
: aron pagpakita sa iyang dakong gahom.
9: Gimandoan niya ang Dagat nga Pula
: ug kini namala,
: ug iyang gidala ang iyang katawhan latas sa dapit nga namala.
10: Giluwas niya sila gikan sa nagdumot kanila;
: giluwas niya sila gikan sa ilang mga kaaway.
11: Apan ang tubig milumos sa ilang mga kaaway
: ug walay usa kanila nga nahibilin.
12: Unya nanuo ang iyang katawhan sa iyang mga saad
: ug nag-awit silag pagdayeg kaniya.
13: Apan dali ra silang nalimot sa iyang nabuhat
: ug wala sila magpaabot sa iyang tambag.
14: Daghan silag mga gipangayo didto sa kamingawan
: ug gisulayan nila ang Dios;
15: busa gihatagan niya sila sa ilang gipangayo,
: apan gipadad-an usab niya sila ug makalilisang nga balatian.
16: Didto sa kamingawan nasina sila kang Moises
: ingon man kang Aaron, ang balaang sulugoon sa Ginoo .
17: Unya naabli ang yuta ug gilamoy si Datan
: ug si Abiram uban sa iyang pamilya.
18: May kalayo nga mikunsad sa ilang mga kauban
: ug milamoy kanila nga mga daotan.
19: Nagbuhat silag baka nga bulawan didto sa Sinai
: ug gisimba nila ang maong diosdios.
20: Giilisan nila ang himaya sa Dios
: sa larawan sa usa ka baka nga sagbot ra ang kinaon.
21: Gikalimtan nila ang Dios nga nagluwas kanila
: pinaagi sa iyang katingalahang mga buhat didto sa Ehipto,
22: sa kahibulongang mga butang nga gibuhat niya sa yuta sa Ham,
: ug sa makalilisang nga mga buhat nga iyang nahimo didto sa Dagat nga Pula!
23: Busa miingon ang Dios nga laglagon niya ang iyang katawhan;
: apan si Moises, ang iyang piniling sulugoon, nangaliyupo sa Dios
: ug maoy nakapugong sa iyang kasuko ug paglaglag unta kanila.
24: Unya ilang gisalikway ang anindot nga yuta,
: kay wala man sila motuo sa saad sa Dios.
25: Nagbagulbol sila sulod sa ilang tolda
: ug wala mamati sa tingog sa Ginoo .
26: Busa gipasidan-an niya sila
: nga patyon niya sila didto sa kamingawan
27: ug patibulaagon niya ang ilang mga kaliwat ngadto sa ubang katawhan,
: ug pasagdang mangamatay didto sa ubang kanasoran.
28: Unya ang katawhan sa Dios
: miapil sa pagsimba kang Baal didto sa Peor,
: ug nangaon sila sa mga hinalad alang sa mga patay.
29: Gihagit nila ang kasuko sa Ginoo pinaagi sa ilang mga binuhatan,
: ug nahiagom sila sa makalilisang nga sakit.
30: Apan mibarog si Pinehas
: ug gisilotan niya ang mga sad-an
: ug nahunong ang sakit.
31: Kini gihinumdoman kanunay alang sa iyang dungog
: ug dili kini makalimtan bisag kanus-a.
32: Ang katawhan sa Ginoo nakapasuko kaniya didto sa mga tuboran sa Meriba,
: ug nahasol si Moises tungod sa ilang gibuhat.
33: Nakapasuko sila pag-ayo kang Moises
: ug nakasulti siyag mga butang nga dili unta niya angay nga isulti.
34: Wala nila patya ang ubang katawhan
: sumala sa gisugo kanila sa Ginoo ;
35: apan nagkigtipon hinuon sila kanila
: ug gisunod nila ang ilang mga batasan.
36: Ang katawhan sa Dios nagsimbag mga diosdios,
: ug kini maoy nakapalaglag kanila.
37: Gihalad nila ang ilang mga anak
: ngadto sa mga diosdios;
38: gipamatay nila ang kaugalingon nilang mga anak, ang mga batang inosente,
: ingon nga halad ngadto sa mga diosdios sa Canaan
: ug ang yuta nahugaw tungod sa buhat sa maong mga mamumuno.
39: Gibulingan nila ang ilang kaugalingon pinaagi sa ilang gibuhat
: ug nagmaluibon sila sa Dios.
40: Busa nasuko ang Ginoo sa iyang katawhan
: ug gisalikway niya sila.
41: Gitugyan niya sila sa gahom sa ubang kanasoran,
: ug giharian sila sa ilang mga kaaway.
42: Gidaugdaog ug giulipon sila sa ilang mga kaaway.
43: Sa makadaghan giluwas sa Dios ang iyang katawhan,
: apan gipalabi nila ang pagsukol kaniya
: busa misamot ang ilang pagkamakasasala.
44: Apan namati gihapon siya sa ilang mga pagsangpit,
: ug gitagad niya ang ilang kalisdanan.
45: Tungod kanila gihinumdoman niya ang kasabotan nga iyang gipasiugdahan,
: ug tungod sa dako niyang gugma kanila giusab niya ang iyang hukom.
46: Gihimo niya nga kaluy-an sila sa nagbihag kanila.
47: Luwasa kami, O Ginoo nga among Dios,
: ug kuhaa kami gikan sa kanasoran,
: aron magdayeg kami sa balaan mong ngalan
: ug magmalipayon sa pagpasalamat kanimo.
48: Daygon nato ang Ginoo , ang Dios sa Israel;
: dayga siya karon ug sa kanunay!
: Paingna ang tanang katawhan, Amen!
: Dayga ang Ginoo !