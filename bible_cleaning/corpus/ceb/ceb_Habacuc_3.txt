1: Mao kini ang usa ka pangaliya ni propeta Habacuc.
2: O Ginoo , nadungog ko ang mga taho bahin kanimo ug sa imong buhat,
: ug nahadlok ako.
: Karon ipadayag kanamo ang mga maayong buhat nga imong gihimo kaniadto,
: ug kaluy-i kami bisag nasuko ka kanamo.
3: Gikan sa Edomea ug sa Bukid sa Paran moabot ang Balaan nga Dios.
: Nalukop sa iyang himaya ang kalangitan,
: ug nagdayeg kaniya ang tibuok kalibotan.
4: Nagdan-ag siya sama sa adlaw,
: ug mibidlisiw ang kahayag gikan sa iyang kamot,
: ug diha natago ang iyang gahom.
5: Sa iyang padulngan ug sa iyang adtoan atua ang kamatay.
6: Mitindog siya ug gisukod niya ang yuta.
: Unya gisusi ug gitay-og niya ang kanasoran,
: ug nangatumpag ang dagkong kabukiran
: ug nangapatag ang kabungtoran.
: Ang iyang mga paagi mao sa gihapon.
7: Nakita ko nga nangahadlok ang katawhan sa Cusan,
: ug nangurog ang katawhan sa Media.
8: O Ginoo , ang mga suba ug ang dagat ba ang imong gikapungtan
: sa dihang misakay ka sa imong karwahi paingon sa kadaogan?
9: Miibot ka sa imong mga udyong
: ug gitaod mo kini sa imong pana.
: Gipaliki mo ang yuta aron agian sa mga suba.
10: Mikurog ang kabukiran sa pagkakita nila kanimo,
: ug mibul-og ang mga tubig gikan sa kalangitan;
: midaguok ang katubigan ilalom sa yuta
: ug misaka ang mga balod.
11: Miurong ang adlaw ug ang bulan sa ilang nahimutangan,
: sa dihang milabay ang imong mga udyong nga nagpangidlap.
12: Tungod sa imong kasuko gitadlas mo ang kalibotan
: ug giyatakan mo ang kanasoran.
13: Mipanaw ka aron pagluwas sa imong katawhan,
: aron pagluwas sa imong dinihogan.
: Gigupok mo ang pangulo sa mga daotan
: ug gihuboan mo ang iyang mga luyoluyo.
14: Gipalapsan mo sa udyong ang pangulo sa iyang kasundalohan
: nga daw alimpulos nga misulong kanako,
: ug naghinamhinam sa paglamoy sa mga tawong kabos.
15: Gipataak mo sa dagat ang imong mga kabayo
: ug mibula ang mga tubig niini.
16: Nabati ko kining tanan ug mikurog ang akong lawas,
: ingon man ang akong mga ngabil.
: Sa pagkabati ko sa kagahob sa mga kaaway,
: ingon sa nangadunot ang akong kabukogan ug nagsusapinday ako.
: Hulaton ko sa kahilom nga silotan ang katawhan nga misulong kanamo.
17: Bisan pag dili na mamulak ang igera
: o mamunga ang mga paras ug ang mga olibo;
: bisan pag wala nay maaning abot sa kaumahan,
: ug mangamatay na ang kahayopan,
: ug wala nay sulod ang ilang mga puy-anan,
18: magmaya gihapon ako,
: kay ang Ginoo nga Dios mao may akong manluluwas.
19: Ang Ginoong Dios maoy akong kalig-on.
: Gihimo niyang lagsik ang akong mga tiil sama sa tiil sa lagsaw
: ug gipalakaw ako niya diha sa kabungtoran.