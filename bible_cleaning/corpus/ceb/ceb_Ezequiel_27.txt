1: Nag-ingon ang Ginoo kanako,
2: Tawo, awitig awit sa paglubong ang Tiro
3: nga anaa magpuyo sa baba sa dagat ug nakigpamatigayon sa katawhan sa daghang kabaybayonan ug ingna siya nga nag-ingon ang Ginoong Dios
: O Tiro, nag-ingon ka, Hingpit ang akong katahom.
4: Ang imong puloy-anan anaa taliwala sa kadagatan;
: ang imong katahom gihingpit sa imong mga magtutukod.
5: Ang mga tablang gidapat kanimo mga piniling kahoy nga gikan sa Bukid sa Hermon.
: Nagkuha silag kahoyng sidro gikan sa Lebanon aron himoon nilang palo alang kanimo.
6: Nagkuha usab silag mga tugas sa Basan
: ug gihimo nilang mga gaod alang kanimo.
: Ang mga salog nga gidapat nila kanimo
: mga palo de tsina nga gikan sa kabaybayonan sa Cipre,
: ug gisapawan nilag linaras nga tango sa elepante.
7: Ang imong layag binordahang lino nga gikan sa Ehipto,
: ug kini maoy silbing bandila nimo.
: Asul ug tapol nga panapton ang imong atop-atop,
: ug gikan kini sa kabaybayonan sa Cipre.
8: Ang imong mga manggagaod ug ang imong mga kapitan, O Tiro, mga tawong hanas kaayo.
9: Ang mga kadagkoan sa Gebal ug ang iyang mga tawong batid,
: maoy nagbulit sa mga tinakdoan sa imong mga tabla.
: Ang tanang barko ug mga sakayan mianha kanimo
: aron sa pagpakigbayloay sa imong mga baligya.
10: Ang mga taga-Persia, taga-Lud ug taga-Put nahimong imong mga sundalo. Gisab-ong nila diha kanimo ang ilang mga taming ug ang ilang mga helmet ug kini nakadugang sa imong katahom.
11: Ang mga sundalo sa Arbad nagbantay sa imong mga paril ug ang mga sundalo sa Gamad nagbantay sa imong mga tore. Gisab-it nila ang ilang taming diha sa imong mga paril. Sila ang mga tawo nga naghimo kanimong matahom.
12: Ang Espanya nakigpamatigayon kanimo tungod sa kadaghan nimog bahandi. Gibayloan nila kinig plata, puthaw, estanyo ug tingga.
13: Nakigpamatigayon usab kanimo ang Grecia, ang Tubal ug ang Mesec. Gibayloan nilag mga ulipon ug mga galamiton nga bronsi ang imong mga baligya.
14: Ang mga taga-Togarma nakigbaylo kanimo sa ilang mga kabayo nga iggugubat ug mga mula.
15: Nakigpamatigayon usab kanimo ang taga-Rodes ug ang mga isla maoy tumoranan sa imong mga baligya ug gibayloan nila kinig mga tango sa elepante ug kahoyng ebano.
16: Ang mga taga-Aramea nakigpamatigayon kanimo tungod sa kadaghan sa imong mga baligya ug gibayloan nila kinig mga batong esmeralda, mga panaptong tapol, mga binordahang panapton, mga pinong lino, pula nga gasang ug batong agata.
17: Ang Juda ug ang Israel nakigpamatigayon usab kanimo ug ang imong mga baligya gibayloan nila ug trigo, olibo, igos, dugos, lana ug balsamo.
1819: Ang Damasco nakigpamatigayon kanimo tungod sa daghan ug nagkalainlain mong baligya. Gibayloan nila kinig bino nga gikan sa Helbon, puting delana, bino nga gikan sa Uzal, mga butang nga hinimog puthaw, casia ug kalamo.
20: Nakigbaylo usab kanimo ang mga taga-Dedan sa ilang mga panapton nga hapin sa muntora.
21: Ang Arabia ug ang mga kadagkoan sa Kedar maoy tigbaligya kanimog mga karnero ug mga kanding.
22: Ang mga negosyante sa Sheba ug sa Raama nakigpamatigayon kanimo ug gibayloan nila ang imong mga baligya sa ilang labing maayong mga pahumot ug sa tanang matang sa mga mahalong bato ug bulawan.
23: Ang mga siyudad sa Haran, sa Cane, sa Eden, sa Seba, sa Asur ug sa Kelmad nakigpamatigayon usab kanimo.
24: Nagbaligya sila kanimo sa mahalong mga bisti, mga bisting asul ug binordahan ug mga alpombrang dekolor nga gibanganag maayo.
25: Ang mga barko nga nagpanawan sa kadagatan maoy kargahanan sa imong mga baligya.
: Sama ka sa usa ka barko nga puno kaayo sa mga karga
: ug naglawig sa kadagatan.
26: Gidala ka sa imong mga manggagaod ngadto sa kalawran
: ug nalunod ka tungod sa hangin gikan sa silangan.
27: Ang imong mga bahandi, mga baligya,
: mga sakayanon, mga kapitan ug mga magbubulit,
: ang mga tigbaligya sa imong kabtangan,
: ang imong kasundalohan ug ang tanan mong kauban,
: naunlod sa dagat sa imong pagkapukan.
28: Nadungog sa katawhan sa kabaybayonan
: ang mga tiyabaw sa imong mga kapitan.
29: Ang tanang manggagaod, mga sakayanon ug mga kapitan
: nanganaog sa ilang barko ug nangadto sa baybayon.
30: Mitiyabaw sila ug hilabihan nilang hilak
: tungod sa imong gidangatan.
: Giboliboran nilag abog ang ilang ulo
: ug miligid sila diha sa abo.
31: Gikiskisan nila ang ilang ulo ug nagtapis silag sako,
: ug hilabihan nilang pagminatay ug pagbangotan tungod kanimo.
32: Sa ilang pagminatay nag-ingon sila,
: May sama ba sa Tiro nga nalunod sa dagat?
33: Inigbiyahe nimo, magdala kag daghang butang
: ug gitagbaw nimo ang panginahanglan sa katawhan.
: Tungod sa daghan nimong bahandi ug mga baligya,
: nahingangha kanimo ang mga hari sa kalibotan.
34: Apan karon nalunod ka ug natundag sa kinahiladman sa dagat
: uban sa imong mga baligya ug sa tanan mong sakayanon.
35: Ang tanang lumolupyo sa kabaybayonan
: nahibulong sa midangat kanimo
: ug diha sa nawong sa ilang mga hari
: makita ang ilang kalisang.
36: Giyam-iran ka na sa mga negosyante.
: Miabot ka na gayod sa makahahadlok mong kataposan
: ug mahanaw ka na sa hingpit.