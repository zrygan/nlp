1: Unya miadto kang David didto sa Hebron ang tanang banay sa Israel ug giingnan nila siya, Kami imong mga kadugo.
2: Sa nangaging mga panahon nga si Saul maoy among hari, ikaw ang nangulo kanamo ug giingnan ka sa Ginoo , Ikaw ang pangulo sa akong katawhan, ang mga Israelita, ug ikaw ang maghari kanila.
3: Busa ang mga pangulo sa Israel miadto kang David didto sa Hebron ug nakigsabot siya kanila atubangan sa Ginoo ug gidihogan nila si David ingon nga hari sa Israel.
4: Si David nagpanuigon ug 30 sa pagsugod niyag hari ug naghari siya sulod sa 40 ka tuig.
5: Didto siya magpuyo sa Hebron samtang naghari siya sa Juda sulod sa pito ka tuig ug unom ka bulan. Ug didto siya mipuyo sa Jerusalem sa iyang paghari sa Israel ug sa Juda sulod sa 33 ka tuig.
6: Unya miadto si David ug ang iyang mga tawo ngadto sa Jerusalem aron pagbuntog sa mga Jebusihanon nga nagpuyo didto. Kaniadto giingnan nila si David, Dili ka makasulod dinhi kay abugon ka sa mga buta ug sa mga bakol. Naghunahuna sila nga dili gayod si David makaadto.
7: Apan nakuha ni David ang kota sa Sion nga karon ginganlan nag Siyudad ni David.
8: Ug nag-ingon si David niadtong adlawa, Ang mosulong sa mga Jebusihanon kinahanglan moagi sa imbornal sa tubig aron pag-ataki sa mga bakol ug sa mga buta nga gikasilagan ko pag-ayo. Tungod niini nahimong panultihon nga dili makasulod sa templo ang buta ug ang bakol.
9: Ug sukad niadto didto na mipuyo si David ug iya kining ginganlan Siyudad ni David. Ug iya kining gilibot ug paril sukad sa Milo.
10: Nagdugang ang gahom ni David kay ang Ginoo , ang Dios nga Labing Gamhanan, nag-uban man kaniya.
11: Si Hiram nga hari sa Tiro nagsugo ug mga tawo ngadto kang David dala ang mga kahoyng sidro ug mga panday ug mga kantero nga maoy mitukod sa palasyo ni David.
12: Ug nasabot ni David nga ang Ginoo nagpaluyo sa iyang paghari sa Israel ug nga iyang gipasidunggan ang iyang gingharian tungod sa iyang katawhan, ang Israel.
13: Ug gidugangan ni David ang iyang mga puyopuyo ug mga asawa gikan sa Jerusalem human siya moabot gikan sa Hebron ug nadugangan usab ang iyang mga anak nga lalaki ug mga babaye.
14: Mao kini ang iyang mga anak nga natawo sa Jerusalem: si Sammua, si Sobab, si Natan, si Solomon,
15: si Ibhar, si Elisua, si Nefeg, si Jafia,
16: si Elisama, si Eliada ug si Elipelet.
17: Sa pagkasayod sa mga Filistihanon nga si David hari na sa tibuok Israel, silang tanan nangita kaniya apan nasayod si David niini ug misulod siya sa kota.
18: Niining higayona miabot na ang mga Filistihanon ug nagkatag sila sa Walog sa Refaim.
19: Ug nagpakisayod si David sa Ginoo , Makigsangka ba ako sa mga Filistihanon? Itugyan mo ba sila kanako?
: Mitubag ang Ginoo kang David, Sulonga sila kay itugyan ko gayod kanimo ang mga Filistihanon.
20: Ug miadto si David sa Baal Perasim ug didto gibuntog niya sila. Siya miingon, Ang Ginoo daw bul-og sa baha mibungkag sa akong mga kaaway. Busa ginganlag Baal Perasim ang maong dapit.
21: Ug gibiyaan didto sa mga Filistihanon ang ilang mga diosdios ug gidala kini ni David ug sa iyang mga tawo.
22: Unya gisulong na usab sila sa mga Filistihanon ug nagkatag sila sa Walog sa Refaim.
23: Ug sa pagpakisayod ni David sa Ginoo , mitubag siya, Ayaw sila atakiha sa atubangan. Lipota sa luyo ug atakiha sila didto atbang sa mga kahoy nga balsamo.
24: Ug inigkabati nimo sa mga kinanaas didto sa tumoy sa mga kahoyng balsamo, asdang kamo kay timaan kini nga nag-una kaninyo ang Ginoo aron pagbuntog sa kasundalohan sa mga Filistihanon.
25: Ug gituman ni David ang gisulti sa Ginoo kaniya ug iyang nabuntog ang mga Filistihanon gikan sa Geba hangtod sa Geser.