1: Sa pag-abot sa ikapito nga bulan, ang mga Israelita nahimutang na sa ilang mga lungsod ug nagtigom silang tanan didto sa Jerusalem.
2: Unya gitukod pag-usab ni Josue nga anak ni Jozadac uban sa iyang mga kaubang pari ug ni Zerubabel nga anak ni Sealtiel ingon man sa iyang mga kadugo, ang halaran sa Dios sa Israel aron dinhi niini masunog nila ang mga halad sumala sa nahisulat sa Balaod ni Moises, ang pinili sa Dios.
3: Bisag nahadlok sila sa mga tawo nga nagpuyo sa maong dapit, gitukod nila pag-usab ang halaran diha sa nahimutangan niini kaniadto ug nagsunog silag mga halad adlaw-adlaw, buntag ug gabii.
4: Ug gihimo nila ang Kasaulogan sa mga Balongbalong sumala sa nahisulat ug gihimo nila ang adlaw-adlawng paghalad sa mga halad nga sunogon sumala sa gidaghanon nga gikinahanglan.
5: Human niana nagpadayon ang paghalad sa halad nga sunogon ug sa mga halad panahon sa Bag-ong Subang ug sa tanang kasaulogan diin gisimba ang Ginoo ug ang mga halad sa matag usa nga naghimog kinabubut-ong halad ngadto sa Ginoo .
6: Gikan sa unang adlaw sa ikapitong bulan nagsugod silag halad ug mga halad nga ilang gisunog alang sa Ginoo . Apan wala pa ikapahiluna ang sukaranan sa Templo sa Ginoo .
7: Busa gihatagan nilag kuwarta ang mga tigsapsap sa bato ug ang mga panday ug gihatagan usab nilag pagkaon, ilimnon ug lanang olibo ang mga taga-Sidon ug taga-Tiro aron magdala silag mga kahoyng sidro gikan sa Lebanon agi sa dagat sa Jopa sumala sa pagtugot nga ilang nakuha kang Ciro, ang hari sa Persia.
8: Sa ikaduhang bulan sa ikaduhang tuig sa ilang pag-abot didto sa Templo sa Dios sa Jerusalem, si Zerubabel nga anak ni Sealtiel ug si Josue nga anak ni Josadac kauban sa tanan nilang kaigsoonan, mga pari ug mga Levita ingon man ang tanang nahiuli gikan sa pagkabihag, nagsugod pagtukod sa Templo didto sa Jerusalem. Gitudlo nila ang mga Levita nga nagpanuigon gikan sa 20 pataas aron maoy magdumala sa pagtrabaho sa Templo sa Ginoo .
9: Si Jesua uban sa iyang mga anak ug mga kadugo, si Kadmiel ug ang iyang mga anak nga mga kaliwat ni Juda kauban sa mga anak ni Henadad ug sa mga Levita ug sa ilang mga anak ug mga kadugo maoy nagdumala sa mga trabahador sa Templo sa Dios.
10: Ug sa dihang gipahimutang sa mga magtutukod ang sukaranan sa Templo sa Ginoo , miduol ang mga pari nga nagsul-ob sa ilang bisti pagkapari ug nagdalag mga trumpeta, ang mga Levita nga sakop sa banay ni Asaf nagdalag mga piyangpiyang aron pagdayeg sa Ginoo sumala sa gisugo ni David nga hari sa Israel.
11: Nagtubagtubag sila sa pag-awit, pagdayeg ug pagpasalamat sa Ginoo
: Maayo ang Ginoo
: kay ang iyang makanunayong gugma alang sa Israel
: magpabilin hangtod sa kahangtoran.
: Ug ang tanang katawhan naninggit ug kusog sa ilang pagdayeg sa Ginoo kay gikapahimutang na man ang sukaranan sa Templo sa Ginoo .
12: Apan daghan sa mga pari ug mga Levita ug mga pangulo sa banay nga mga tigulang na ug nakakita sa unang Templo ang mihilak ug kusog sa dihang nakita nila nga gipahimutang na ang sukaranan niining Temploha. Apan daghan usab ang naninggit tungod sa kalipay.
13: Dili na mailhan ang kalainan sa singgit sa kalipay ug pagminatay sa mga tawo kay kusog man kaayo ang singgit sa katawhan ug ang ilang tingog nadungog sa layo.