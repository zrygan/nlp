1: Ang Ginoo miingon,
: Andam ako pagtubag sa mga pag-ampo sa akong katawhan,
: apan wala sila mosangpit kanako;
: buot ko nga ila akong makit-an,
: apan wala sila mangita kanako.
: Wala mag-ampo kanako ang nasod bisan ug nag-ingon ako, Ania ako.
2: Sa tanang panahon
: andam ako pagdawat sa mga tawong masupilon nga wala mosubay sa dalan nga matarong
: kondili nagtuman hinuon sa ilang gusto.
3: Kanunayng naghagit kanako kining mga tawhana;
: naghalad silag mga mananap ngadto sa ilang mga diosdios diha sa mga tanaman,
: ug nagsunog ug insenso diha sa mga halaran.
4: Magabii mangadto sila sa mga langub ug mga lubnganan.
: Mokaon silag baboy ug ang ilang lutoanan adunay sabaw sa mga mahugawng mananap;
5: ug moingon, Ayaw akog hilabti,
: ug ayaw pagduol kanako kay ako balaan.
: Kining mga tawhana makapasurok sa akong dugo,
: ug ang akong kasuko daw kalayo nga nagdilaab kanunay.
6: Nahisulat na nga ako dili magpakahilom lamang
: kondili manimalos gayod ako.
: Pabayron ko sila
7: sa ilang sala ug sa sala sa ilang katigulangan
: kay nagsunog man silag insenso didto sa kabukiran,
: ug gibugalbugalan nila ako didto sa kabungtoran;
: busa silotan ko sila sumala sa ilang pagkadaotan kaniadto, nag-ingon ang Ginoo .
8: Kini ang giingon sa Ginoo ,
: Walay maghilabot sa pungpong sa ubas kay ang bino anaa niini.
: Mao usab kini ang akong buhaton sa akong mga alagad;
: dili ko sila hutdon ug laglag.
9: Padaghanon ko ang katawhan sa Israel
: ug ang ilang kaliwat maoy makapanag-iya sa akong yuta ug kabukiran;
: panag-iyahon kini sa akong pinili
: ug adto didto sila magpuyo.
10: Ang Sharon mahimo nang sibsibanan sa kahayopan
: ug ang Walog sa Acor mahimong pahulayanan sa mga baka;
: himoon ko kini alang sa akong katawhan nga nangita kanako.
11: Apan kamong mibiya kanako,
: kamong nalimot sa akong balaang bukid ug nagsimba kang Gad, diosdios sa suwerte,
: ug naghalad ug bino alang kang Meni, ang diosdios sa kapalaran,
12: ipapatay ko kamo pinaagi sa espada
: ug wala gayoy makaikyas kaninyo,
: tungod kay sa dihang gitawag ko kamo, wala kamo motubag,
: sa dihang misulti ako, wala kamo mamati;
: gibuhat hinuon ninyo ang daotan
: ug gipili ang wala ko kahimut-i.
13: Busa miingon ang Ginoong Dios ,
: Ang akong mga alagad buhong sa pagkaon apan kamo gutomon;
: magtagbaw sila sa ilimnon apan kamo uhawon;
: maglipay sila apan kamo pakaulawan;
14: mag-awit sila tungod sa kalipay,
: apan kamo manghilak tungod sa kaguol,
: ug motiyabaw tungod sa hilabihang kasakit sa balatian.
15: Ang ngalan nga inyong ibilin gamiton sa akong mga pinili ingon nga tunglo,
: ug Ako, ang Ginoong Dios , mopatay kaninyo.
: Apan laing ngalan ang akong itawag sa akong mga alagad.
16: Ang nagkinahanglan ug panalangin,
: mangaliyupo nga panalanginan siya sa Dios nga tinubdan sa kamatuoran,
: ug ang manumpa, manumpa sa ngalan sa Dios nga matinud-anon
: kay kalimtan na man ang mga kalisdanan kaniadto.
17: Ang Ginoo miingon,
: Tan-awa, magbuhat akog bag-ong langit ug bag-ong yuta
: ug dili na hinumdoman ang tanang nangagi.
18: Busa paglipay pag-ayo hangtod sa hangtod tungod sa akong gibuhat
: kay himoon kong malipayon ang katawhan sa Jerusalem.
19: Magmalipayon ako tungod sa Jerusalem,
: ug magsadya ako tungod sa akong katawhan;
: dili na madungog diha niini ang mga danguyngoy ug bakho
: ug ang tuaw sa pagpakitabang.
20: Ang kabataan dili na mamatay nga masuso pa,
: ug ang tigulang matigulang gayod pag-ayo una mamatay,
: kay ang mamatay sa panuigon nga usa ka gatos isipon nga batan-on,
: ug kon ang tawo dili moabot sa panuigon nga usa ka gatos,
: isipon siya nga gisilotan.
21: Maghimo silag mga balay
: ug silay magpuyo niini;
: magtanom silag mga paras
: ug sila usab ang mopahimulos sa mga bunga niini.
22: Dili sila magtukod ug kabalayan aron puy-an lamang sa uban,
: o mananom ug unya lain ang mokaon niini;
: mabuhi ang akong katawhan ingon sa gidugayon sa pagkabuhi sa kahoy,
: ug kapahimuslan pag-ayo sa akong mga pinili ang ilang hinagoan.
23: Dili na makawang ang ilang paghago;
: dili sila manganak aron lamang mangamatay,
: kay sila ug ang ilang mga anak mga kaliwat man sa katawhan nga gipanalanginan sa Ginoo .
24: Sa dili pa sila motawag kanako, tubagon ko na sila
: ug samtang nagsulti pa, dunggon ko na sila.
25: Magsalo na pagkaon ang lobo ug ang nating karnero,
: ug magkaon nag dagami ang liyon sama sa baka;
: abog na ang kan-on sa halas.
: Dili na sila mangunsa diha sa akong balaang bukid.