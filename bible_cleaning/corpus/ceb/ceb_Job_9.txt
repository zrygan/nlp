1: Si Job mitubag
2: Nakadungog na ako
: nianang tanan kaniadto.
: Apan unsaon man pagdaog sa tawo batok sa Dios?
3: Unsaon man sa tawo pagpakiglalis kaniya?
: Sa libo ka pangutana niya walay makatubag bisag kinsa.
4: Maalamon ug gamhanan kaayo ang Dios.
: Kinsa may misukol kaniya ug nagmadaugon?
5: Sa walay pagpasidaan tay-ogon niya ang kabukiran
: ug gun-obon niya sa iyang kasuko.
6: Gipalinog sa Dios ug gitay-og ang yuta;
: giyugyog niya ang mga haligi nga gisukaran sa kalibotan.
7: Mahimong pugngan sa Dios ang adlaw aron dili mosubang,
: ug ang mga bituon aron dili na modan-ag.
8: Walay nagtabang sa Dios sa pagbuhat niya sa langit,
: sa pagyatak niya sa bukobuko sa Lebiatan.
9: Sa langit gibitay sa Dios ang mga bituonang Kabo,
: ang Orion, ang Pleiades, ug ang mga bituon sa habagatan.
10: Dili ta masabot ang mga dagkong butang nga gibuhat niya
: ug walay puas ang iyang mga milagro.
11: Miagi ang Dios apan wala ko siya makita.
12: Sakmiton niya ang gusto niya ug walay makapugong kaniya;
: walay makapangahas sa pagpangutana kaniya, Unsa bay imong gibuhat?
13: Walay pagkapalong ang kasuko sa Dios.
: Laglagon niya ang iyang mga kaaway nga nagtabang sa dragon nga si Rahab.
14: Busa unsaon ko man pagtubag kaniya?
15: Bisag wala akoy sala, mao ray akong mahimo ang pagpakiluoy
: sa nagsumbong kanako nga mao ra usab ang akong maghuhukom.
16: Apan bisag pasultihon niya ako,
: dili ako makatuo nga patalinghogan niya ako.
17: Gipadad-an ako niyag bagyo aron pagwataswatas kanako,
: bisag wala siyay kapasikaran sa pagpaantos kanako.
18: Dili ako niya paginhawaon;
: gihimo niya ang tanan aron paantuson ako.
19: Gamiton ko ba ang kusog? Pugson ko ba ang Dios?
: Ikiha ko ba siya? Kinsa may motaral kaniya ngadto?
20: Dili ako sad-an, ug matinud-anon ako kaniya,
: apan ang akong kaugalingong mga pulong naglaglag kanako,
: ug ang tanan kong isulti daw nagtulisok kanako.
21: Dili ako sad-an apan dili ko kana igsapayan.
: Gipul-an na ako sa kinabuhi.
22: Ang tanan wala nay bili kanako;
: sad-an o dili, laglagon kita sa Dios.
23: Sa dihang moabot ang makalilisang nga kadaot,
: kataw-an niya ang hinanaling kamatayon sa tawo nga walay sala.
24: Ngadto sa mga daotan, gitugyan sa Dios ang kalibotan.
: Gihimo niyang buta ang tanang maghuhukom.
: Ug kon dili ang Dios maoy nagbuhat niini, kinsa man diay?
25: Tulin nga nanglabay ang akong mga adlaw, kay wala sila makakita ug kalipay.
26: Sama kini sa matulin nga sakayan,
: sama katulin sa usa ka agila nga misakdap sa usa ka kuneho.
27: Kon mopahiyom ako aron paghikalimot sa akong kasakit,
: ug kon tarungon ko ang akong panagway ug magmaya ako,
28: moabot kanako ang kahadlok tungod sa tanan kong pag-antos,
: kay nasayod ako nga gipakasala gayod ako sa Dios.
29: Sanglit giisip man sa Dios nga sad-an ako, nganong maghago pa man ako?
30: Bisan pag manabon ako,
31: itambog gihapon ako sa Dios sa gahong nga mahugaw
: ug bisan gani ang akong bisti hugawan kanako.
32: Kon ang Dios tawo pa lang, tubagon ko gayod siya;
: adto kami sa hukmanan
: aron mahusay ang among gikabingkilan.
33: Apan walay makapataliwala kanamo,
: walay makahukom kanamo.
34: Hunongon unta niya ang iyang pagkastigo kanako,
: ug kuhaon unta niya ang akong kahadlok kaniya.
35: Unya mosulti ako sa walay kukahadlok,
: kay dili ako ingon niana sa sulod nako.