1: Sa dihang ayohon ug pauswagon ko na usab ang Israel,
: ang akong makita mao lamang ang pagkadaotan sa Efraim
: ug ang daotang binuhatan sa Samaria.
: Nanglimbong sila,
: nangawat diha sa kabalayan
: ug nanulis didto sa gawas.
2: Wala nila damha nga hinumdoman ko
: ang tanan nilang daotang buhat.
: Karon gilibotan sila sa daotan nilang binuhatan
: ug nasayod ako niini.
3: Ang Ginoo miingon,
: Nalimbongan nila ang hari,
: ug ang mga kadagkoan nadala sa ilang pagpanglingla.
4: Maluibon silang tanan,
: sama sa hudno nga init kaayo,
: ug dili na kinahanglang sugnoran pa, sukad sa pagmasa sa harina hangtod nga kini motubo.
5: Sa dihang naghimog kasaulogan ang hari,
: nangahubog ang mga kadagkoan;
: nakighugoyhugoy siya sa mga mayubiton.
6: Sama sa hudno, nagdilaab ang ilang kasingkasing sa laraw nga daotan;
: sa tibuok gabii nagbaga ang ilang kasuko,
: ug sa pagkabuntag mosilaob kini.
7: Init silang tanan daw hudno
: ug gilamoy nila ang ilang mga pangulo.
: Nangapukan ang tanan nilang hari
: ug walay usa kanila nga misangpit kanako.
8: Ang Ginoo miingon,
: Ang katawhan sa Efraim sama sa pan nga katunga ray naluto.
: Nagsalig sila sa mga nasod nga naglibot kanila.
9: Wala sila makaamgo nga ang ilang pagsalig sa mga langyaw nakaut-ot sa ilang kusog.
: Inihap na lamang ang ilang mga adlaw
: apan wala sila masayod niini.
10: Ang pagkamapahitas-on sa katawhan sa Israel nagsaksi batok kanila,
: apan wala sila mangita o mobalik kanako, ang Ginoo nga ilang Dios.
11: Sama sa salampati ang Efraim, hungog ug walay buot;
: nagpakitabang siya sa Ehipto unya midangop sa Asiria.
12: Inigpanglakat nila,
: taktakan ko sila sa akong pukot;
: dakpon ko sila sama sa mga langgam;
: kastigohon ko sila tungod sa daotan nilang binuhatan.
13: Alaot sila kay mibulag man kanako!
: Laglagon ko sila kay misupil man kanako!
: Buot ko silang luwason,
: apan nanulti silag bakak batok kanako.
14: Dili kinasingkasing ang ilang pagsangpit kanako,
: apan nagminatay sila sa ilang higdaanan;
: sama sa ubang tawo nga wala moila kanako,
: gisamadsamaran nila ang ilang kaugalingon inigpangayo nilag pagkaon ug bino.
: O pagkamasupilon gayod nila!
15: Bisag gibansay ug gilig-on ko ang ilang mga bukton,
: naglaraw gihapon silag daotan batok kanako.
16: Midangop sila sa mga diosdios;
: sama sila sa pana nga misumbalik;
: mangamatay sa espada ang ilang mga kadagkoan,
: kay mapahitas-on man silag sinultihan.
: Kataw-an sila sa mga Ehiptohanon.