1: Pagmatngon kon moadto ka sa Templo.
: Mas maayo pa ang pag-adto didto aron ka makakat-on,
: kay sa paghalad ug mga mananap,
: sama sa gibuhat sa mga buangbuang
: nga wala masayod unsay husto ug unsay sayop.
2: Hunahunaa una sa dili ka pa mosulti,
: ug ayaw paghimog dinalidaling panaad sa Dios.
: Atua sa langit ang Dios ug ania ka sa yuta
: busa ayaw pagpatuyang ug sulti.
3: Kon magpalabi kag kabalaka,
: lagmit nga magdamgo kag daotang mga damgo;
: kon magpatuyang kag sulti,
: lagmit nga makasulti kag walay pulos.
4: Busa kon manaad ka sa Dios,
: tumana dayon kini,
: kay dili siya gustog binuang.
: Busa buhata ang gisaad mong buhaton.
5: Maayo pag dili ka manaad,
: kay sa magsaad ka apan dili mo tumanon.
6: Ayaw itugot nga ang imong mga pulong
: makaangin kanimo sa pagpakasala,
: basin unya ug moingon ka sa pari sa Dios nga wala mo tuyoa ang pagbuhat sa ingon.
: Nganong palaguton mo man ang Dios?
: Nganong ipaguba mo man kaniya ang imong gihagoan?
7: Bisan pa sa tanan mong mga damgo
: ug sa tanan mong mga buhat nga walay pulos,
: ug sa pagpatuyang mo sa pagsulti,
: kinahanglan gihapon nga magtahod ka sa Dios.
8: Ayaw kahibulong kon makita mo
: nga ang kagamhanan nagdaugdaog sa mga kabos,
: ug naghikaw kanila sa hustisya
: ug sa ilang mga katungod.
: Ang matag opisyal gibantayan sa iyang labaw,
: ug aduna pa gayoy mas labaw nga nagbantay kanila.
9: Apan labaw sa tanan,
: mas bulahan ang hari sa nasod nga abunda sa abot.
10: Kon mahigugmaon ka sa salapi,
: dili ka gayod matagbaw niini;
: kon mangandoy ka nga madato,
: dili gayod nimo mabatonan
: ang tanan nga imong gitinguha.
: Wala kini kapuslanan.
11: Kon magdugang ang imong kadato,
: magkadaghan usab ang imong pakan-on.
: Ang imo rang maangkon
: mao ang kasayoran nga dato ka.
12: Ang usa ka trabahador mahimo nga walay igong pagkaon,
: apan mahinanok siya inigkagabii.
: Ang dato daghan kaayog kabtangan
: apan dili siya makatulog tungod sa kabalaka.
13: Aduna pay makalilisang nga butang nga akong nakita dinhi niining kalibotana
: ang tawo magtigom ug salapi
: tagana sa panahon nga magkinahanglan sila niini,
14: ug unya mawala lamang kini sa walay hinungdang patigayon,
: hangtod nga wala na hinuon silay ikabilin sa ilang mga anak.
15: Mobiya kita niining kalibotana nga walay dala,
: sama nga sa atong pagkahimugso wala kitay dala.
: Wala gayod kitay madala sa tanan tang hinagoan.
16: Makalilisang kini!
: Mobiya kita sama sa atong pagkahimugso.
: Maghago kita pagdakop sa hangin
: ug unsa may atong makuha?
17: Masinati gayod nato ang kinabuhing pait,
: puno sa kasubo, kabalaka, kasuko ug balatian.
18: Kini ang akong nasayran
: ang labing maayo nga mahimo sa tawo
: mao ang pagkaon ug pag-inom
: ug ang pagpahimulos sa iyang hinagoan
: sulod sa mubong kinabuhi nga gihatag sa Dios kaniya,
: kay mao kini ang iyang palad.
19: Kon ang usa ka tawo hatagan sa Dios ug bahandi,
: angay siyang magpasalamat ug magpahimulos sa iyang hinagoan.
: Gasa kini sa Dios.
20: Busa dili niya mabantayan
: ang pagpanglabay sa mga adlaw sa iyang kinabuhi
: kay gihimo man sa Dios nga magmalipayon siya kanunay.