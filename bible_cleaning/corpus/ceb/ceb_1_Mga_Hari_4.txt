1: Si Hari Solomon mao ang hari sa tibuok Israel
2: ug kining mosunod mao ang iyang sinaligang mga opisyal
: Ang pari: si Azarias nga anak ni Sadok
3: Ang mga sekretaryo sa palasyo: si Elihore ug si Ahias nga mga anak ni Shisha
: Tigtipig sa mga dokumento: si Jehosafat nga anak ni Ahilud
4: Pangulo sa kasundalohan: si Benaias nga anak ni Joyada
: Mga pari: si Sadok ug si Abiatar
5: Pangulo sa mga gobernador: si Azarias nga anak ni Natan
: Magtatambag sa hari: ang pari nga si Sabod nga anak ni Natan
6: Piniyalan sa mga sulugoon sa palasyo: si Ahizar
: Piniyalan sa pinugos nga pagtrabaho: si Adoniram nga anak ni Abda
7: Si Solomon may 12 ka gobernador sa tibuok Israel. Ang matag usa kanila moangkon ug usa ka bulan matag tuig sa paghatag ug pagkaon nga gikinahanglan sa hari ug sa tibuok palasyo.
8: Kining mosunod mao ang mga ngalan sa 12 ka opisyal ug ang mga dapit nga ilang gidumala
: Si Benhur: didto sa kabungtoran sa Efraim
9: Si Bendecar: sa mga siyudad sa Macas, Saalbim, Bet Semes, Elon ug sa Bet Hanan
10: Si Benhesed: sa mga siyudad sa Arubot ug sa Sucot ug sa tanang kayutaan sa Efer
11: Si Benabinadab nga naminyo sa anak ni Solomon nga si Tafat: sa tibuok kayutaan sa Dor
12: Si Baana nga anak ni Ahilud: sa mga siyudad sa Taanac, Megido ug sa tibuok kayutaan duol sa Betsan nga duol sa lungsod sa Zaretan, sa habagatan sa lungsod sa Jezreel, hangtod sa siyudad sa Abel Mehola ug sa siyudad sa Jocmeam
13: Si Bengaber: sa siyudad sa Ramot didto sa Gilead ug sa mga balangay didto sa Gilead nga iya sa banay ni Jair nga kaliwat ni Manases ug ang kayutaan sa Argob didto sa Basan, 60 ka dagkong lungsod ang tanan nga gilig-on ug mga paril ug may mga ganghaan nga bronsi
14: Si Ahinadab nga anak ni Iddo: sa distrito sa Mahanaim
15: Si Ahimaas nga nakapangasawa kang Basimat nga anak usab ni Solomon: sa kayutaan sa Neftali
16: Si Baana nga anak ni Husai: sa kayutaan sa Aser ug sa lungsod sa Belot;
17: Si Josafat nga anak ni Paruas: sa kayutaan sa Isacar;
18: Si Simei nga anak ni Ela: sa kayutaan sa Benjamin;
19: Si Gaber nga anak ni Uri: sa kayutaan sa Gilead nga kaniadto gimandoan ni Hari Sihon sa mga Amorihanon ug ni Hari Og sa Basan.
: Gawas niining 12, may usa pa ka gobernador sa tibuok Juda.
20: Ang katawhan sa Juda ug sa Israel sama kadaghan sa balas sa baybayon. Nagkombira sila ug nagmalipayon.
21: Si Solomon maoy nagmando sa tanang gingharian gikan sa Suba sa Eufrates ngadto sa yuta sa mga Filistihanon ug sa mga utlanan sa Ehipto. Nagbayad sila ug buhis ug nag-alagad kang Solomon samtang buhi pa siya.
22: Ang giandam nga pagkaon kang Solomon ug sa iyang katawhan alang sa usa ka adlaw mao kini: 5,000 ka litro sa labing maayong harina, 10,000 ka litro sa dili kaayo maayong harina,
23: napulo ka linaming nga baka, 20 ka baka nga binuhian, 100 ka karnero walay labot sa mga osa ug linaming nga mga manok.
24: Si Solomon maoy nagmando sa kayutaan sa kasadpan sa Eufrates gikan sa Tefsa ngadto sa Gaza ug sa tanang mga hari sa kasadpan sa Eufrates. Wala na siya samoka sa kasikbit nga kanasoran.
25: Nagmalinawon ang Juda ug Israel gikan sa Dan ngadto sa Berseba ug ang matag tawo may parasan ug kaigosan samtang buhi pa si Solomon.
26: Si Solomon usab may 40,000 nga kuwadra sa mga kabayo nga alang sa mga karwahi ug 12,000 ka kabalyero.
27: Ug silang mga gobernador maoy maghatagan ug pagkaon alang kang Hari Solomon ug sa tanan nga mokaon diha sa palasyo. Wala gayoy nakulang sa gikinahanglan nilang pagkaon.
28: Sila usab ang maghatag ug sebada ug kumpay alang sa mga kabayo sumala sa gisugo kanila.
29: Si Solomon gihatagan sa Dios ug kaalam ug panabot nga dili masukod.
30: Ang kaalam ni Solomon milabaw sa kaalam sa tanang maalamon sa Sidlakan ug sa Ehipto.
31: Mas maalamon pa siya kay kang Etan nga kaliwat ni Esdras ug kang Heman, kang Calcol ug kang Darda nga mga anak ni Mahol. Ug ang iyang kabantog mikaylap sa tanang kanasoran.
32: Siya may 3,000 ka panultihon ug ang iyang mga awit miabot ug 1,005 ka buok.
33: Nakaila siya sa mga kahoy gikan sa sidro nga anaa sa Lebanon hangtod sa gagmayng sagbot nga motubo sa kota. Nakaila usab siya sa mga mananap ug sa kalanggaman ug sa mga mananap nga nagkamang sa yuta ug sa mga isda.
34: Mianha kaniya ang daghang tawo nga naggikan sa tanang kanasoran aron pagpamati sa iyang kaalam. Sinugo sila sa nagkalainlaing hari nga nakabalita sa iyang kaalam.