1: Pamatia intawon, O Ginoo , ang akong pag-ampo;
: patalinghogi ang akong pakitabang!
2: Ayaw pagpalayo kanako sa panahon sa akong kalisdanan!
: Paminawa ako
: ug tagda dayon ako inigsangpit ko kanimo!
3: Ang akong kinabuhi mahanaw daw aso;
: mosilaob ang akong lawas daw kalayo.
4: Nawad-an na akog kadasig daw laya nga sagbot;
: wala na akoy ganang mokaon.
5: Hilabihan gayod ang akong pag-agulo;
: bukog ug panit na lamang ako.
6: Sama ako sa ihalas nga langgam sa kamingawan,
: sama sa ngiwngiw diha sa naguba ug biniyaang mga balay.
7: Dili ako makatulog;
: sama ako sa nag-inusarang langgam diha sa atop sa balay.
8: Tibuok adlaw gibiaybiay ako sa akong mga kaaway;
: kadtong nagbugalbugal kanako migamit sa akong ngalan sa ilang pagpanunglo.
9: Abo ang akong gikaon
: ug nahisagol sa akong imnonon ang akong mga luha
10: tungod sa imong kasuko ug kapungot.
: Gipunit mo ako ug gisalibay.
11: Daw anino sa kahapunon ang akong kinabuhi;
: nalaya ako sama sa sagbot.
12: Apan hari ka, O Ginoo , hangtod sa kahangtoran;
: mahinumdom kanimo ang tanang kaliwatan.
13: Motindog ka ug maluoy sa Sion;
: miabot na ang panahon nga maluoy ka kaniya;
: kini mao na ang gitakdang panahon!
14: Nahigugma kaniya ang mga sulugoon mo bisag naguba na siya;
: naluoy sila kaniya bisag napulpog na siya.
15: Mahadlok kang Yahweh ang mga nasod;
: malisang sa iyang gahom ang tanang hari sa kalibotan.
16: Sa dihang tukoron na sa Ginoo pag-usab ang Sion,
: iyang ipakita ang iyang pagkagamhanan.
17: Patalinghogan niya ang iyang biniyaang katawhan
: ug pamation ang ilang pag-ampo.
18: Isulat alang sa umaabot nga kaliwatan ang gibuhat sa Ginoo ,
: aron magdayeg kaniya kadtong wala pa mangatawo.
19: Gikan sa iyang balaang dapit sa kahitas-an
: midungaw ang Ginoo sa kalibotan
20: aron sa pagpamati sa mga agulo sa mga binilanggo
: ug sa pagluwas sa mga patyonon.
21: Sa ingon isangyaw sa mga tawo ang ngalan ni Yahweh didto sa Sion;
: magdayeg sila kaniya didto sa Jerusalem
22: sa dihang ang mga kanasoran ug mga gingharian
: magtigom ug magsimba kang Yahweh.
23: Gikuhaan niya akog kusog samtang batan-on pa ako;
: gipamub-an niya ang akong kinabuhi.
24: O akong Dios, buhi ka hangtod sa kahangtoran.
: Ayaw una akog patya karon nga batan-on pa ako.
25: Sa dugay na kaayo nga panahon
: gibuhat mo ang kalibotan,
: ug pinaagi sa imong kamot gibuhat mo ang kalangitan.
26: Mangahanaw sila, apan ikaw magpabilin;
: mangadugta silang tanan sama sa sinina.
: Ilisan mo sila sama sa bisti ug mangahanaw sila.
27: Apan ikaw dili gayod mausab
: ug wala kay pagkatapos.
28: Ang among kabataan magpuyo nga malinawon,
: ug ang ilang mga kaliwatan
: magpuyo kanunay ubos sa imong pagpanalipod.