1: Abliha ang imong mga ganghaan, O Lebanon,
: aron lamyon sa kalayo ang imong mga kahoyng sidro!
2: Danguyngoy kamo, mga kahoyng sipres,
: kay nangapukan na ang mga sidro,
: ug nangamatay na ang matahom nga kakahoyan!
: Danguyngoy kamo, mga tugas sa Basan,
: kay gipamutol na ang bagang kalasangan!
3: Pamatia ang tuaw sa mga pangulo sa katawhan,
: kay nahanaw na ang ilang kabantog.
: Pamati kamo sa ngulob sa mga liyon
: gumikan sa pagkahawan sa lasang sa Jordan!
4: Mao kini ang giingon kanako sa Ginoo nga akong Dios, Himoa ang imong kaugalingon nga magbalantay sa mga karnero nga ihawonon.
5: Ang mopalit kanila moihaw usab kanila ug dili sila silotan. Ang nagbaligya moingon, Dalaygon si Yahweh kay nadato na ako. Walay kaluoy kanila ang ilang mga magbalantay.
6: Nag-ingon ang Ginoo , Dili ko na kaluy-an ang mga lumolupyo niining nasora. Itugyan ko ang matag usa kanila ngadto sa kamot sa iyang magbalantay ug sa ilang hari. Laglagon nila ang katawhan ug walay bisan usa sa mga lumolupyo nga luwason ko gikan sa ilang kapintas.
7: Busa nahimo akong magbalantay sa mga karnerong ihawonon sa mga negosyanteg karnero. Unya nagkuha akog duha ka sungkod: ang usa ginganlan kog Grasya ug ang usa ginganlan kog Paghiusa ug giatiman ko ang mga karnero.
8: Sulod sa usa ka bulan gipapahawa ko ang tulo ka magbalantay kay gikasilagan ako nila ug gikabsan akog pailob kanila.
9: Busa nakaingon ako, Dili ko na kamo bantayan. Ang patyonon pasagdang patyon, ang gub-onon pasagdang gub-on ug pasagdang magtinukbanay ang nahibiling buhi.
10: Unya gikuha ko ang sungkod nga ginganlan kog Grasya ug gibali ko kini aron pagpaila nga gipapas ko na ang kasabotan nga gihimo sa Ginoo uban sa tanang mga katawhan.
11: Busa niadtong adlawa napapas ang maong kasabotan ug ang mga negosyanteg karnero nga nakakita kanako nakasabot nga ang Ginoo maoy nagsulti niini.
12: Unya giingnan ko sila, Kon sa inyong pagtuo husto ako, hatagi ninyo ako sa akong suhol apan kon dili, ayaw. Busa nagtimbang sila sa angay nilang isuhol kanako: 30 ka salapi nga plata.
13: Unya giingnan ako sa Ginoo , Ibutang kana didto sa panudlanan sa Templo. Busa ang 30 ka salapi nga plata, ang dakong kantidad nga ilang gisuhol kanako, akong gidala ngadto sa panudlanan sa Templo sa Ginoo .
14: Human niini, gibali ko ang sungkod nga ginganlan kog Paghiusa aron pagpaila nga nabugto na ang panaghiusa sa Juda ug sa Israel.
15: Unya giingnan ako sa Ginoo , Pagpakaaron-ingnon nga ikaw usa ka walay hinungdan nga magbalantay sa karnero.
16: Kay patunghaon ko ang usa ka magbalantay nga walay kahingawa sa mga himalatyon o mangita sa mga nahisalaag o moayo sa mga napiang o moamuma sa mga walay daot apan mokaon sa mga tambokon nga karnero ug molaksi sa ilang mga kuko.
17: Alaot ang daotan kong magbalantay sa karnero
: nga mibiya sa panon nga gibantayan niya!
: Putlan unta siyag kamot
: ug lugiton ang iyang tuong mata!
: Mokuyos unta ang iyang bukton
: ug mabuta sa hingpit ang tuo niyang mata!