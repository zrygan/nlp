1: Unya gisugo ni Saul si Jonatan nga iyang anak ug ang tanan niyang mga sulugoon sa pagpatay kang David. Apan si Jonatan nagmahal pag-ayo kang David.
2: Ug gisultihan ni Jonatan si David, Ang akong amahan buot mopatay kanimo busa pagmatngon ug tago ugma sa buntag.
3: Unya mouban ako sa akong amahan didto sa uma diin ka magtago ug makigsulti ako sa akong amahan mahitungod kanimo. Kon aduna akoy masayran pahibaloon ko ikaw.
4: Ug gidayeg pag-ayo ni Jonatan si David atubangan sa iyang amahan ug giingnan niya, Nganong gusto man nimong patyon ang imong alagad nga si David nga wala man siya makasala kanimo ug maayo man ang iyang pag-alagad kanimo?
5: Gisugal niya ang iyang kinabuhi aron pagpatay kang Goliat ug gipadaog sa Ginoo ang Israel. Nakita mo kini ug nalipay ka! Busa ngano man nga imong patyon siya nga wala man unta siya makasala kanimo?
6: Mipatuo si Saul kang Jonatan ug iyang gipanumpa sa Ginoo nga dili niya patyon si David.
7: Gitawag ni Jonatan si David ug gisuginlan niya niining tanan. Ug gidala ni Jonatan si David ngadto kang Saul ug didto nag-alagad na usab siya kang Saul.
8: Unya may gubat na usab ug si David miasdang ug nakig-away sa mga Filistihanon. Daghan ang iyang napatay ug ang uban nanagan.
9: Gipadad-an na usab sa Ginoo si Saul ug daotang espiritu samtang naglingkod siya sulod sa iyang balay nga nagbitbit ug bangkaw. Niining higayona si David nagtugtog sa iyang alpa.
10: Ug gibangkaw ni Saul si David apan nakalikay si David ug mitaroy ang bangkaw sa bungbong. Human niining hitaboa mikagiw si David.
11: Niadtong gabhiona nagsugo si Saul ug mga tawo aron pagpaniid kang David sa iyang balay aron patyon siya sa pagkabuntag. Apan ang asawa ni David nga si Mical miingon kaniya. Kon dili ka moikyas karong gabhiona, ugma patyon ka sa akong amahan.
12: Busa gitunton ni Mical si David gikan sa bintana ug milayas siya.
13: Unya mikuha si Mical ug usa ka larawan sa diosdios ug gipahigda niya kini sa higdaanan ug gipaunlan sa unlan nga hinimo sa mga balhibo sa kanding ug gitabonan niya kinig panapton.
14: Sa pag-abot sa mga sinugo ni Saul aron pagdakop kang David, giingnan niya sila, Nagdaot siya.
15: Unya nagsugo si Saul, Alsaha ninyo si David lakip ang iyang higdaanan ug dad-a dinhi kay patyon ko siya.
16: Apan sa pagsulod na sa mga sinugo, nakita nila nga larawan diay sa diosdios ang didto nagbuy-od sa higdaanan.
17: Miingon si Saul kang Mical, Nganong imo man akong gibinuangan ug nganong gipalayas man nimo ang akong kaaway?
: Si Mical mitubag kang Saul, Giingnan ako niya, Palayasa ako kay kon dili, patyon ko ikaw!
18: Milayas si David ug miadto kang Samuel didto sa Rama ug gisuginlan niya si Samuel sa tanan nga gibuhat ni Saul kaniya. Unya siya ug si Samuel miadto ug mipuyo sa Naiot.
19: Ug may nakabalita kang Saul nga si David didto sa Naiot, sa yuta sa Rama.
20: Busa nagsugo si Saul ug mga tawo sa pagdakop kang David. Sa pag-abot nila didto, nakita nila ang pundok sa mga propeta nga nanagna ug si Samuel maoy nangulo kanila. Unya ang espiritu sa Dios mikunsad sa mga sinugo ni Saul ug sila nanagna usab.
21: Sa pagkabalita ni Saul niini, nagsugo siyag laing mga tawo ug sila nanagna usab.
22: Unya siya na gayod ang miadto sa Rama ug miabot siya sa dakong atabay sa Secu ug unya nangutana siya, Hain man si Samuel ug si David? May miingon, Atua sila sa Naiot, sa yuta sa Rama.
23: Busa miadto siya sa Naiot ug samtang naglakaw siya, gikunsaran usab siya sa espiritu sa Dios hangtod sa Naiot.
24: Ug unya gihubo niya ang iyang bisti ug nanagna usab siya diha sa atubangan ni Samuel ug naghigda siya nga walay bisti tibuok adlaw ug gabii. Mao kini ang sinugdanan sa panultihon nga Propeta na ba usab diay si Saul?