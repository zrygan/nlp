1: Mihukom si Solomon nga magtukod ug Templo alang sa Ginoo ug usa usab ka palasyo nga iyang kapuy-an.
2: Nagtudlo siyag 70,000 ka tawo nga maoy mohakot sa mga materyales ug 80,000 ka tawo aron pagkuhag mga bato sa kabungtoran ug 3,600 ka tawo nga maoy mangulo kanila.
3: Nagpadalag mensahe si Solomon ngadto kang Hari Hiram sa Tiro: Pakigtigayon uban kanako sama sa imong gihimo uban sa akong amahan nga si Hari David sa dihang mibaligya ka kaniyag mga kahoyng sidro sa pagtukod niya sa iyang palasyo.
4: Karon magtukod akog Templo alang sa Ginoo nga akong Dios diin adto kami maghalad kaniyag mga insenso nga sunogon, mga pan nga padayon nga ihalad kaniya ug mga mananap nga sunogon buntag ug hapon sa mga Adlawng Igpapahulay, inigsubang sa bulan ug sa mga kasaulogan sa Ginoo nga among Dios. Iyang gisugo ang Israel sa paghimo niini sa kahangtoran.
5: Dako ang balay sa Dios nga akong tukoron kay gamhanan man siya labaw sa tanang dios.
6: Apan kinsay takos nga mohimo kaniyag balay nga bisan gani ang langit dili man igo nga iyang puy-an? Kinsa man ako nga maghimog balay nga puy-an niya? Ang balay nga akong mahimo mao lamang ang usa ka balay nga sunoganan sa mga insenso alang kaniya.
7: Busa padad-i akog tawo nga hanas maghimog mga butang gikan sa bulawan, plata, bronsi, puthaw ug sa pagpanghabol sa mga panapton nga pula, dagtom-pula ug asul. Padad-i usab akog tawo nga hanas mokulit aron makatabang sa akong mga trabahante dinhi sa Juda ug sa Jerusalemmga tawo nga pinili sa akong amahan.
8: Padad-i usab akog mga kahoyng sidro, sipres ug mga algum gikan sa Lebanon kay nasayod ako nga ang imong mga sulugoon maayong mamutol sa mga kahoy sa Lebanon. Ang akong mga sulugoon motabang sa imong mga sulugoon
9: sa pagtigom ug daghang kahoy alang sa Templo nga akong tukoron kay ang Templo nga akong tukoron walay sama kadako ug kaanindot.
10: Ang imong mga sulugoon nga mamutol sa kahoy hatagan ko ug 2,000 ka tonilada nga trigo ug 2,000 ka tonilada nga sebada, 400,000 ka litro nga bino ug 400,000 ka litro nga lana.
11: Unya si Hiram, ang hari sa Tiro, mitubag kang Solomon pinaagi sa sulat: Tungod sa gugma sa Dios sa iyang katawhan, gihimo ka niya nga ilang hari.
12: Ug midugang siya pag-ingon, Dalaygon ang Ginoo , ang Dios sa Israel, nga maoy nagbuhat sa langit ug sa yuta ug naghatag kang Hari David ug anak nga maalam, maantigo ug hait ug salabotan nga maoy magtukod ug Templo alang sa Ginoo ug sa usa ka harianong palasyo aron iyang puy-an.
13: Akong gipadala nganha kanimo si Huram nga usa ka maalamon ug hanas nga trabahante.
14: Anak siya sa usa ka babaye nga kaliwat sa banay ni Dan ug ang iyang amahan taga-Tiro. Si Huram batid manghimog mga butang gikan sa bulawan, plata, bronsi, puthaw, bato, kahoy ug sa paghabol sa panapton nga pula, dagtom-pula, asul ug sa mga pino nga lino. Hanas usab siya sa pagpangulit sa nagkalainlaing dibuho nga ipabuhat kaniya uban sa imong mga tawo nga pinili sa akong agalon nga si David nga imong amahan.
15: Busa ipadala sa imong mga sulugoon ang giingon mong trigo, sebada, lana ug bino
16: kay andam kami sa pagpamutol sa mga kahoy sa Lebanon nga imong gikinahanglan. Himoon namo kining balsa ug ipalutaw agi sa dagat. Amo kining ihatod kutob sa Jopa aron gikan didto dad-on ninyo kini ngadto sa Jerusalem.
17: Unya gipalista ni Solomon ang tanang langyaw nga diha magpuyo sa Israel sama sa paglista ni David nga iyang amahan ug mikabat sa 153,600 ka tawo ang tanan.
18: Ang 70,000 kanila iyang gihimong tighakot sa mga materyales ug ang 80,000 gipakuha niyag mga bato sa kabungtoran ug ang 3,600 gihimo niyang mga kapatas sa trabaho.