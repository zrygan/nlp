1: Mao kini ang tulomanon mahitungod sa halad tungod sa sala. Balaan kini kaayo.
2: Sa dapit diin adto ihawa ang halad nga pagasunogon adto usab ihawa ang halad alang sa paglapas ug ang dugo niini isablig libot sa halaran.
3: Ihalad ang tanang tambok niini: ang tambok nga ikog, ang tambok nga nagputos sa mga sulod sa ginhawaan,
4: ang duha ka rinyon lakip ang tambok niini sa dapit sa bat-ang ug ang atay.
5: Sunogon kini sa pari didto sa halaran ingon nga halad alang sa Ginoo . Halad kini tungod sa kalapasan.
6: Ang tanang lalaki nga kaliwat sa mga pari makakaon niini. Kan-on kini didto sa dapit nga balaan kay balaan kaayo kini.
7: Adunay usa ka lagda alang sa halad tungod sa sala ug sa halad tungod sa kalapasan: ang karne maiya sa pari nga maoy naghimo sa halad.
8: Ang panit sa mananap nga gihalad ni bisan kinsa ingon nga halad-sinunog maiya sa pari nga maoy naghimo sa halad.
9: Ang tanang halad nga pagkaon nga giluto sa hudno ingon man ang tanang giluto sa kaha maiya sa pari nga naghalad niini.
10: Ug ang tanang halad nga pagkaon nga sinagolag lana o wala sagoli, bahinbahinon sa mga pari nga kaliwat ni Aaron alang sa ilang kaugalingon.
11: Mao kini ang tulomanon mahitungod sa mga halad sa pakigdait nga ihalad ngadto sa Ginoo .
12: Kon ang mananap iyang ihalad agig pasalamat, maghalad siya uban niini ug mga pan nga walay patubo: baga ang buok nga sinagolag lana, nipis nga gihidhirag lana ug tinapay nga hinimo sa labing maayong harina nga minasag lana.
13: Dad-on niya kining maong mga halad uban sa iyang halad sa pakigdait agig pasalamat ug dugangan pa gayod niya kinig pan nga may patubo.
14: Ug gikan sa matag halad mokuha siyag tagsa ka buok aron ihalad ngadto sa Ginoo ug maiya kini sa pari nga maoy nagsablig sa dugo sa mga halad sa pakigdait.
15: Ang karne sa iyang mga halad sa pakigdait agig pasalamat kan-on gayod nianang adlawa ug dili siya magsalin bisan diyutay niini hangtod sa buntag.
16: Apan kon ang iyang gihalad halad nga kinabubut-on, kan-on kini sa adlaw sa paghalad niini ug ang masalin kan-on pagkaugma.
17: Apan kon adunay masalin nga karne hangtod sa ikatulong adlaw, kinahanglan sunogon kini.
18: Kon iyang kan-on ang karne sa ikatulong adlaw, dili dawaton sa Ginoo ang halad niining tawhana ug mahimong walay kapuslanan ang iyang gihalad. Isipon kini nga daotan ug ang mokaon niini makasala.
19: Ang karne nga mahisaghid sa bisan unsang mahugaw nga butang kinahanglan nga dili kan-on kondili sunogon.
: Ang tanan nga hinlo mahimong mokaon ug karne.
20: Apan ang tawong hugaw nga mokaon sa karne sa mga halad sa pakigdait nga iya sa Ginoo hinginlan gikan sa iyang mga kadugo.
21: Kon may makahikap ug butang nga hugawhugaw sa tawo o sa mananap o bisan unsang matang sa kahugawanug unya mokaon sa karne sa mga halad sa pakigdait nga iya sa Ginoo , kanang tawhana hinginlan gikan sa iyang mga kadugo.
22: Ang Ginoo miingon na usab kang Moises,
23: Sultihi ang mga Israelita nga dili sila mokaon ug tambok sa baka, karnero o kanding.
24: Ang tambok sa hayop nga namatayg iya ra ug ang tambok sa hayop nga gipatay sa mga ihalas nga mga mananap mahimo ninyong gamiton sa bisan unsang kagamitan apan ayaw gayod kamo pagkaon niini.
25: Kay ang mokaon sa tambok sa hayop nga ighahalad ngadto sa Ginoo ingon nga halad-sinunog, hinginlan gikan sa katawhan sa Dios.
26: Dugang pa niini, bisan hain kamo magpuyo, ayaw gayod kamo pagkaon ug bisan unsang matang sa dugo bisan gikan sa langgam o sa hayop.
27: Ang mokaon ug dugo hinginlan gikan sa katawhan sa Dios.
28: Ang Ginoo miingon na usab kang Moises,
29: Ingna ang mga Israelita nga ang maghimo ug halad sa pakigdait ngadto sa Ginoo magkuha ug bahin niining maong halad aron dad-on niya ngadto sa Ginoo ingon nga linaing halad.
30: Siya maoy magdala sa mga halad nga sunogonon alang sa Ginoo . Dad-on niya ang tambok lakip ang dughan niini aron ang dughan ibayaw ingon nga binayaw nga halad sa atubangan sa Ginoo .
31: Sunogon sa pari diha sa halaran ang tambok apan ang dughan maiya ni Aaron ug sa iyang mga anak.
32: Ang tuo nga paa sa halad ihatag ngadto sa pari ingon nga bahin sa halad sa pakigdait.
33: Ang anak ni Aaron nga maoy naghalad sa dugo sa halad sa pakigdait ug sa tambok niini maoy makapanag-iya sa tuong paa.
34: Kay ang dughan nga gibayaw ug ang paa nga gihalad gikuha nako gikan sa mga halad sa pakigdait sa mga Israelita ug gihatag ngadto kang Aaron nga pari ug sa iyang mga anak. Mao kini ang ilang bahin hangtod sa hangtod gikan sa mga Israelita ug sa tanan nilang kaliwat.
35: Mao kini ang bahin ni Aaron ug sa iyang mga anak gikan sa mga halad nga sunogon alang sa Ginoo . Gigahin kini kanila sa dihang gihalad sila aron mag-alagad sa Ginoo ingon nga mga pari.
36: Ang Ginoo nagsugo nga ipahatag kini kanila sa adlaw nga sila dihogan ingon nga ilang bahin gikan sa mga Israelita. Himoon kini sa tanan nilang kaliwat hangtod sa hangtod.
37: Mao kini ang tulomanon mahitungod sa halad-sinunog, sa halad nga uhay, sa halad tungod sa sala, sa halad tungod sa paglapas, sa halad sa ordinasyon sa pari ug sa mga halad sa pakigdait.
38: Mao kini ang gisugo sa Ginoo kang Moises didto sa kamingawan sa Bukid sa Sinai sa dihang nagsugo ang Ginoo nga ang mga Israelita magdala sa ilang mga halad.