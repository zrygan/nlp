1: Unya mikuha si Samuel ug usa ka gamay nga tibod sa lana ug gibubo niya ang sulod niini sa ulo ni Saul. Gihagkan niya si Saul ug giingnan, Gidihogan ka sa Ginoo aron mahimong pangulo sa iyang katawhan, ang Israel. Maghari ka sa katawhan sa Ginoo ug luwason mo sila sa mga kaaway nga naglibot kanila. Ug mao kini ang timaan nga ang Ginoo maoy nagdihog kanimo ug naghimo kanimong pangulo sa iyang katawhan
2: inigbiya mo kanako karong adlawa, makasugat kag duha ka tawo duol sa lubong ni Raquel didto sa Zelza sa yuta ni Benjamin. Sultihan ka nila, Nakit-an na ang mga asno nga imong gipangita ug ikaw na ang gikabalak-an sa imong amahan. Nagsigi siyag pangutana kon unsa nay nahitabo kanimo.
3: Inig-abot nimo sa unahan sa sagradong kahoy didto sa Tabor, sugaton kag tulo ka tawo nga nagpadulong sa Betel aron pagsimba sa Dios. Usa kanila may dalang tulo ka nating kanding, ang ikaduha tulo ka buok pan ug ang ikatulo magdalag bino nga gisulod ug sudlanan nga panit.
4: Himamaton ka nila ug hatagan kag duha ka buok pan. Dawata kini
5: unya lakaw ngadto sa Gibeat-Elohim diin nagkampo ang mga Filistihanon. Inigsulod mo sa siyudad, tagboon ka sa usa ka pundok sa mga propeta nga gikan sa halaran didto sa bungtod. May dala silang alpa, tambor, plawta ug lira ug sadya sila nga manayaw ug maninggit.
6: Unya mokunsad kanimo ang espiritu sa Ginoo ug moapil ka uban kanila ug mahimo ka nga bag-ong tawo.
7: Unya kon kining mga timaan makita na nimo, buhata ang ipabuhat kanimo sa Ginoo .
8: Pag-una kanako ngadto sa Gilgal kay moapas ako kanimo nga magdalag mga halad nga sunogon ug mga halad alang sa kalinaw. Magpaabot ka kanakog pito ka adlaw unya sultihan ko ikaw sa angay mong buhaton.
9: Sa pagbiya ni Saul kang Samuel, gihatagan siya sa Dios ug bag-ong kasingkasing. Nahitabo gayod ang tanang mga ilhanan niadtong adlawa.
10: Sa pag-abot nila sa Gibeah, gisugat sila sa usa ka pundok sa mga propeta ug mikunsad kang Saul ang espiritu sa Dios ug miapil siya uban kanila.
11: Sa pagkakita sa mga tawo nga nakaila kaniya, nag-ingnanay sila, Unsa may nahitabo sa anak ni Kis? Propeta na ba diay si Saul?
12: Unya may taga didto nga nangutana, Kanang uban, propeta ba usab diay ang ilang mga amahan? Busa nahimo kining panultihon, Propeta na ba diay si Saul?
13: Sa pagkatapos niini, si Saul miadto sa halaran didto sa bungtod.
14: Ang uyoan ni Saul nangutana kaniya ug sa iyang sulugoon, Diin man kamo gikan?
: Ug siya mitubag, Nangita kami sa mga asno ug kay wala man namo makit-i, nangadto kami kang Samuel.
15: Miingon ang uyoan ni Saul, Unsa may gisulti ni Samuel kanimo?
16: Ug giingnan ni Saul ang iyang uyoan, Gitug-anan kami niya nga nakaplagan na ang mga asno. Apan bahin sa giingon ni Samuel mahitungod sa iyang pagkahari, wala gayod niya tug-ani ang iyang uyoan.
17: Unya gipatawag ni Samuel ang katawhan aron magtigom didto sa Mispa atubangan sa Ginoo ug
18: giingnan niya ang katawhan sa Israel, Mao kini ang giingon sa Ginoo , ang Dios sa Israel, Gipagawas ko kamo sa Ehipto ug giluwas ko kamo gikan sa mga Ehiptohanon ug sa tanang gingharian nga nagdaugdaog kaninyo.
19: Apan karon gisalikway ninyo ang inyong Dios nga nagluwas kaninyo sa tanan ninyong mga katalagman ug mga kalisdanan ug kamo dili na gustong mandoan sa Dios busa nangayo kamog hari. Karon ang tagsatagsa ninyo ka banay ug panimalay kinahanglang moduol sa Ginoo .
20: Unya gipaduol ni Samuel kaniya ang tanang banay sa Israel ug napili ang banay ni Benjamin pinaagi sa ripa.
21: Iyang gipaduol kaniya ang matag panimalay sa banay ni Benjamin ug ang panimalay ni Matri maoy napili pinaagi sa ripa. Giripa niya sa kataposan ang panimalay ni Matri ug ang napili mao si Saul, ang anak ni Kis. Apan sa gipangita na nila si Saul, wala siya didto.
22: Busa nagpakisayod sila sa Ginoo kon hain si Saul.
: Ang Ginoo mitubag, Anaa siya nagtago sa mga binantal.
23: Unya ilang gikuha siya ug gipatindog taliwala sa katawhan ug nakita nila nga siya ang labing taas kanila.
24: Giingnan ni Samuel ang katawhan, Nakita na gayod ninyo ang gipili sa Ginoo . Walay sama kaniya sa tanang katawhan.
: Unya ang katawhan misinggit, Mabuhi ang hari!
25: Unya gisultihan ni Samuel ang mga tawo sa mga katungod ug mga katungdanan sa hari ug gisulat niya kini sa usa ka basahon nga iyang gibutang sa dapit nga balaan. Unya gipapauli ni Samuel ang tanang tawo ngadto sa ilang mga pinuy-anan.
26: Mipauli usab si Saul sa iyang balay didto sa Gibeah ug gikuyogan siya sa mga tawong isog nga gidasig sa Dios.
27: Apan ang mga tawong walay silbi miingon, Unsaon man niining tawhana pagluwas kanato? Ug gitamay nila si Saul ug wala nila siya hatagig gasa. Apan nagpakahilom lamang siya.