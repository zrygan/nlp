1: Ang malumong tubag mohupay sa kasuko,
: apan ang sakit nga tinubagan mopasilaob niini.
2: Ang pulong sa tawong maalamon matulon-anon kaayo,
: apan walay hinungdan ang pulong sa mga buangbuang.
3: Makita sa Ginoo ang tanang panghitabo;
: nagtan-aw siya kanato, daotan man kita o maayo.
4: Ang malumong mga pulong naghatag ug kinabuhi,
: apan ang sakit nga sulti makapalong sa kadasig.
5: Ang buangbuang mosalikway sa gitudlo kaniya sa iyang amahan,
: apan ang but-an modawat niini.
6: Ang mga matarong magtipig sa ilang bahandi,
: apan ang daotan mawad-an niini inig-abot sa kalisod.
7: Masabwag ang kahibalo pinaagi sa mga maalamon,
: dili pinaagi sa mga buangbuang.
8: Malipay ang Ginoo kon mag-ampo ang mga matarong,
: apan gidumtan niya ang mga halad sa mga daotan.
9: Gikasilagan sa Ginoo ang mga binuhatan sa tawong daotan,
: apan gihigugma niya ang nagbuhat sa matarong.
10: Kon magbuhat kag daotan,
: silotan ug mamatay ka kon dili ka modawat ug pagbadlong.
11: Nasayran man gani sa Ginoo
: ang atua sa kalibotan sa mga patay,
: unsa pa kaha ang hunahuna sa tawo?
12: Ang tawong mabugalbugalon dili buot sawayon,
: ug dili siya magpakitambag sa mga maalamon.
13: Ang tawong malipayon mopahiyom,
: apan magmugtok siya kon maguol.
14: Ang maayog panabot buot nga makakat-on,
: apan ang buangbuang matagbaw lang sa pagkawalay alamag.
15: Pait ang kinabuhi sa tawong masulob-on,
: apan ang tawong malipayon
: kanunay nga nagpahimulos sa kinabuhi.
16: Maayo pa ang kabos nga may kahadlok ug pagtahod sa Ginoo
: kay sa dato nga puno sa kasamok.
17: Maayo pang magkaon ka lag utan uban sa imong hinigugma
: kay sa magkaon kag lamian kaayong pagkaon apan anaa ang kasilag.
18: Ang pagkadali rang masuko maoy makaingon sa panag-away,
: apan ang pailob maoy magdalag kalinaw.
19: Tunokon ang dalan sa tawong tapolan,
: apan sayon ang agianan sa tawong kugihan.
20: Ang anak nga maalamon makalipay sa amahan,
: apan ang buangbuang magpakaulaw sa iyang inahan.
21: Ikalipay sa buangbuang ang iyang kabuang,
: apan ang maalamon magbuhat ug matarong.
22: Kon walay makatambag kanimo, dili ka molampos,
: busa maayo gayod nga modawat kag tambag.
23: Malipay ka pag-ayo kon makaplagan mo
: ang hustong pulong alang sa hustong panahon.
24: Ang maalamon mosubay sa dalan paingon sa kinabuhi
: dili paingon sa kamatayon.
25: Gun-obon sa Ginoo ang mga balay sa mga tawong garboso,
: apan panalipdan niya ang kabtangan sa biyuda.
26: Kasilagan sa Ginoo ang mga hunahuna sa mga daotan,
: apan ikalipay niya ang malumong pulong.
27: Kon manlimbong ka sa imong pagpamatigayon,
: maangin sa kasamok ang imong banay.
: Ayaw pagdawat ug suborno
: aron dili ka mamatay pagdali.
28: Ang tawong but-an maghunahuna sa dili pa siya motubag.
: Ang daotan may ikatubag dayon apan magdala kinig kasamok.
29: Patalinghogan sa Ginoo ang pag-ampo sa matarong,
: apan dili niya tagdon ang mga daotan.
30: Ang pahiyom makalipay ug ang maayong balita makadasig.
31: Maalamon ang tawo nga mamati kon badlongon.
32: Kon dili ka magpatudlo,
: gihikawan mo sa kaayohan ang imong kaugalingon.
: Apan kon magpatudlo ka,
: modugang ang imong kaalam.
33: Ang pagbaton ug kahadlok ug pagtahod sa Ginoo
: maoy tinubdan sa kaalam,
: ug ang pagkamapaubsanon mag-una sa kadungganan.