1: Ang maalamong anak
: mamati kon badlongon sa iyang amahan,
: apan ang hambugiro
: dili gayod moangkon sa iyang sayop.
2: Ang mga maayong tawo gantihan tungod sa ilang gisulti,
: apan ang mga malimbongon mangandoy ug kasamok.
3: Ang magmatngon sa iyang sinultihan
: magapanalipod sa iyang kinabuhi,
: ang magpataka lag sulti makadaot sa kaugalingon.
4: Ang tawong tapolan mangandoy sa usa ka butang
: apan dili niya kini maangkon;
: ang kugihan makabaton
: sa tanan niyang gikinahanglan.
5: Ang tawong matarong dili gustog bakak,
: apan makauulaw ang mga pulong sa daotan.
6: Ang katarong manalipod sa tawong dili sad-an,
: apan ang pagkadaotan makalaglag sa makasasala.
7: May mga tawong magpakadato bisag wala silay nahot,
: apan may magpakapobre bisag bahandianon sila.
8: Ang bahandi sa tawo makaluwas sa iyang kinabuhi;
: walay kapuslanan ang paghulga sa tawong kabos.
9: Ang matarong sama sa kahayag nga midan-ag pag-ayo
: apan ang daotan sama sa suga nga palungon.
10: Ang garbo walay laing sangpotan kondili kasamok,
: busa maayo ang pagpakitambag.
11: Ang bahandi nga mabatonan mo sa sayon nga paagi
: dali rang mahanaw.
: Apan modaghan kini kon nakuha mo kini sa inanay.
12: Kon mahanaw ang paglaom, mohari ang kaguol,
: apan ang pangandoy nga matuman,
: maghatag kanimog maayong kinabuhi.
13: Kon isalikway mo ang maayong tambag
: matumpawak ka sa kasamok,
: apan sunda kini ug mahilikay ka sa kadaot.
14: Ang mga pagtulon-an nga gikan sa mga maalamon tinubdan sa kinabuhi,
: ug makatabang kanimo pag-ikyas sa panahon nga mamiligro ang imong kinabuhi.
15: Ang kaalam makadani sa pagtahod,
: apan ang dalan sa mga tawong dili kasaligan nagpaingon sa kalaglagan.
16: Hunahunaon una sa tawong but-an ang tanan nga iyang buhaton,
: apan ang tawong buangbuang magpasundayag sa iyang pagkawalay alamag.
17: Ang dili kasaligang sinugo makahatag ug kasamok,
: apan kadtong kasaligan magdalag kalinaw.
18: Ang tawo nga dili buot makakat-on mahimong walay nahot ug alaot,
: apan ang tawong mamati kon badlongon tahoron sa katawhan.
19: Kalipay sa kasingkasing ang naangkon nga pangandoy;
: ikasakit sa buangbuang ang pagbiya sa daotan.
20: Ang kanunayng makig-uban sa mga maalamon
: mahimo usab nga maalamon,
: apan ang nakig-uban sa mga buangbuang
: mahitumpawak sa kaalaotan.
21: Ang kasamok magsunodsunod sa makasasala,
: apan gantihag mga maayong butang ang mga matarong.
22: Ang maayong tawo may bahanding ikabilin sa iyang mga apo,
: apan ang bahandi sa mga makasasala mapanag-iya sa mga matarong.
23: Ang yuta nga wala matikad
: makahatag untag igong abot sa mga kabos,
: apan babagan sa mga daotan ang buot motikad niini.
24: Kon dili mo kastigohon ang imong anak,
: wala mo siya mahala.
: Apan kon gihigugma mo siya imo siyang pantonon.
25: May igong makaon ang mga matarong,
: apan kanunay lang kabsag pagkaon ang daotan.