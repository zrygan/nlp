1: Si Bildad mitubag
2: Job, dili ka ba gayod mohilom?
: Kon mamati ka lamang kanamo, magkasinabtanay unta kita.
3: Nganong naghunahuna ka man nga sama kami kabuang sa hayop?
4: Gisakit mo lamang ang imong kaugalingon pinaagi sa imong kasuko.
: Biyaan ba sa mga tawo ang kalibotan tungod lamang kanimo?
: Mangabalhin ba ang kabukiran tungod lamang kanimo?
5: Mapalong ang kahayag sa tawong daotan
: ug dili na gayod mosiga pag-usab.
6: Mongitngit ang suga sa iyang tolda.
7: Kaniadto lig-on ang iyang mga lakang apan karon natumba siya,
: biktima sa iyang kaugalingong tambag.
8: Nalit-ag ang iyang mga tiil
9: ug dili gayod siya makalingkawas.
10: May giandam nga bitik alang kaniya;
: may lit-ag nga gibutang sa iyang dalan.
11: Gilibotan siya sa kakuyaw
: ug gisunodsunod siya niini bisag asa siya paingon.
12: Kaniadto dato siya
: apan karon wala na siyay nahot;
: ang katalagman andam nga mosalo kaniya.
13: Gitakboyan ang tibuok niyang lawas sa makalilisang nga sakit,
: ug nangalata ang iyang bukton ug paa.
14: Gitaral siya gikan sa iyang tolda diin siya nagpuyo nga malinawon,
: ug giguyod aron paatubangon kang Hari Kamatayon.
15: Karon mahimo nang puy-an ang iyang tolda
: tapos kini butangig asupre aron mahinloan kini.
16: Nangalaya ang iyang mga sanga ug nangauga iyang mga gamot.
17: Nahanaw ang iyang kabantog ug wala nay nahinumdom kaniya.
18: Abugon siya gikan sa yuta sa mga buhi,
: gikan sa kahayag ngadto sa kangitngit.
19: Wala siyay kaliwat, walay modala sa iyang bansagon.
20: Gikan sa sidlakan ngadto sa kasadpan,
: ang tanang makabati sa iyang gidangatan mangurog sa kalisang.
21: Kini ang dangatan sa mga tawong daotan,
: ang sangkoan niadtong dili moila sa Dios.