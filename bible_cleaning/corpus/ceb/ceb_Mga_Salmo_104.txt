1: Dayga ang Ginoo , O akong kalag!
: O Ginoo nga akong Dios, pagkagamhanan mo gayod!
: Nagsul-ob ka sa kahalangdon ug himaya
2: ug nagbisti sa kahayag.
: Gibukhad mo ang kalangitan sama sa tolda
3: ug gibuhat mo ang imong puloy-anan diha sa ibabaw sa katubigan.
: Ang mga panganod mao ang imong karwahi
: ug nagsakay ka sa mga pako sa hangin.
4: Ang hangin mao ang imong mensahero
: ug ang mga kilat mao ang imong sulugoon.
5: Gipahiluna mo pag-ayo ang kalibotan diha sa iyang sukaranan
: ug dili gayod kini matarog.
6: Gitabon mo niini ang kadagatan sama sa panapton
: ug natabonan sa tubig ang kabukiran.
7: Apan sa dihang gibadlong mo ang katubigan, nanibog sila;
: pagkabati nila sa imong tingog nanagan sila.
8: Milatas sila sa kabukiran lugsong ngadto sa kawalogan,
: sa dapit nga giandam mo kanila.
9: Nagbutang kag utlanan nga dili nila malapas
: aron dili nila kalunopan pag-usab ang kalibotan.
10: Gipadagayday mo ang mga tubod diha sa kawalogan
: ug gipabuhagay ang mga tubig taliwala sa kabungtoran.
11: Nagtagbaw kini sa kauhaw sa mga ihalas nga mananap;
: ang mga ihalas nga asno manginom niini.
12: Sa kakahoyan duol niini,
: nagsalag ug nag-awit ang kalanggaman.
13: Gikan sa imong puloy-anan sa langit,
: gipaulanan mo ang kabukiran,
: ug ang yuta napuno sa imong mga panalangin.
14: Gipatubo mo ang mga balili aron sibsibon sa kahayopan,
: ug ang mga tanom nga magamit sa tawo
: aron makapatubo siya niini ug makakuhag pagkaon.
15: Makahimo siyag bino aron malipay siya
: ug makakuhag lana sa olibo aron magmaya siya
: ug makahimog pan nga makapalig-on kaniya.
16: Nakadawat ug madagayaong ulan ang mga sidro sa Lebanon
: nga gitanom sa Ginoo .
17: Nagsalag didto ang kalanggaman;
: ang mga langgam nga tabon nagsalag diha sa mga kahoy.
18: Ang mga ihalas nga kanding nagpuyo sa habog nga kabukiran
: ug ang mga kuneho nanago sa mga lungib sa kapangpangan.
19: Gibuhat mo ang bulan aron mahimong ilhanan sa panahon,
: ug ang adlaw nasayod kanus-a siya mosalop.
20: Gibuhat mo ang kangitngit nga mao ang gabii,
: ang panahon sa pagpanggula sa mga ihalas nga mananap.
21: Mongulob ang mga batan-ong liyon,
: samtang mangita sa pagkaon nga gihatag sa Dios kanila.
22: Inigsidlak sa adlaw
: mamauli sila ug mamahulay sa ilang mga lungib.
23: Ang mga tawo manggula
: aron pagtrabaho hangtod sa gabii.
24: O Ginoo , pagkadaghan sa mga butang nga imong gibuhat!
: Diha sa kaalam gibuhat mo silang tanan!
: Napuno ang yuta sa imong mga binuhat.
25: Anaa ang kadagatan, dako ug lapad kaayo,
: diin nagpuyo ang dili maihap nga mga binuhat,
: gagmay ug dagko.
26: Molawig niini ang mga barko,
: ug nagduladula diha niini ang Lebiatan,
: ang dakong mananap nga imong gibuhat.
27: Silang tanan nagsalig kanimo
: sa pagkaon nga ilang gikinahanglan sa matag karon ug unya.
28: Gihatagan mo silag pagkaon
: ug nangatagbaw sila.
29: Malisang sila kon mobiya ka kanila;
: kon kuhaan mo silag ginhawa, mangamatay sila
: ug mobalik sa abog nga maoy ilang gigikanan.
30: Sa paghatag mo kanilag gininhawa, nahimo silang buhi;
: ikaw ang naghatag ug bag-ong kinabuhi sa kalibotan.
31: Motunhay unta hangtod sa kahangtoran ang himaya sa Ginoo !
: Malipay unta siya sa iyang nabuhat!
32: Inigtan-aw niya sa kalibotan, mokurog kini;
: inighikap niya sa kabukiran, mobugwak kini ug aso.
33: Awitan ko ang Ginoo sa tibuok kong kinabuhi;
: awitan kog mga pagdayeg ang akong Dios samtang buhi pa ako.
34: Malipay unta siya sa akong pamalandong
: kay ang akong kalipay naggikan man kaniya.
35: Malaglag unta ang mga makasasala gikan sa yuta;
: mahanaw unta ang mga daotan!
: Dayga ang Ginoo , O akong kalag!
: Dayga siya!