1: Ang mga kadaogan sa mga Israelita nasayran sa tanang hari sa kasadpang dapit sa Jordan nga nagpuyo sa mga kabungtoran ug sa mga kapatagan ug sa tanang kabaybayonan sa Dagat sa Mediteraneo ngadto sa Lebanon sa amihanan. Kini sila ang mga hari sa mga Hitihanon, sa mga Amorihanon, sa mga Canaanhon, sa mga Perisihanon, sa mga Hibihanon ug sa mga Jebusihanon.
2: Busa nagtigom silang tanan ug naghiusa sa pagpakig-away kang Josue ug sa Israel.
3: Apan sa pagkasayod sa katawhan sa Gibeon sa nahimo ni Josue sa Jerico ug sa Ai,
4: nagkasabot sila sa paglansis kaniya. Nanguha silag pagkaon ug gikargahan nila ang ilang mga asno ug daang mga sako ug panit nga sudlanag bino nga gisi na ug tinapakan.
5: Nagsul-ob silag daan ug tinapakan nga mga sandalyas ug nagkagidlay nga mga bisti. Ang dala nilang pan bahaw na ug giagop-op.
6: Unya miadto sila kang Josue didto sa kampo sa Gilgal ug miingon sila kaniya ug sa katawhan sa Israel, Gikan pa intawon kami sa layong dapit ug buot unta kami nga makigsabot kaninyo.
7: Apan ang mga tawo sa Israel miingon sa mga Hibihanon, Nganong makigsabot man kami kaninyo? Tingali duol ra kamog gipuy-an.
8: Miingon sila kang Josue, Andam kami sa pag-alagad kanimo.
: Ug nangutana si Josue kanila, Kinsa ba kamo ug taga diin man kamo?
9: Mitubag sila, Gikan kami sa layo kaayong dapit ug mianhi kami kay nakabalita man kami mahitungod sa Ginoo nga inyong Dios. Nakabalita kami sa tanan niyang gibuhat didto sa Ehipto
10: ug sa iyang gibuhat sa duha ka hari nga Amorihanon sa sidlakang bahin sa Jordan: kang Sihon nga hari sa Hesbon ug kang Og nga hari sa Basan nga nagpuyo sa Astarot.
11: Ang among mga pangulo ug ang tanang katawhan nga nagpuyo sa among yuta nagsugyot kanamo sa pag-andam ug pagkaon ug sa pagpakigkita kaninyo aron sultihan kamo nga andam kami sa pag-alagad ug pagpakigsabot kaninyo.
12: Tan-awa ang balon namo nga pan. Sa paggikan namo, init pa ang pan. Apan uga na kini karon ug giagop-op na.
13: Sa pagsulod namog bino niining sudlanan nga panit bag-o kining panita apan tan-awa, gision na kini! Ang among bisti ug sandalyas nadaan na tungod sa taas kaayong panaw.
14: Gipakig-ambitan sa mga tawo sa Israel ang pagkaon apan wala sila magpakitambag sa Ginoo .
15: Busa nakighigala si Josue kanila ug naghimog kasabotan nga dili sila patyon ug gipanumpaan kini sa mga pangulo sa Israel.
16: Tulo ka adlaw human mahimo ang kasabotan, nasayran sa mga Israelita nga kining mga tawhana silingan ra diay nila.
17: Busa ang katawhan sa Israel mipanaw ug tapos sa tulo ka adlaw miabot sila sa mga siyudad nga gipuy-an niining mga tawhana: Gibeon, Chefira, Beerot ug Kiriatiarim.
18: Apan dili makahimo pagpatay kanila ang mga Israelita tungod kay may gipanumpaan mang kasabotan ang mga pangulo sa Israel tali niining mga tawhana sa ngalan sa Ginoo , ang Dios sa Israel. Ang tanang mga tawo nagmulo sa ilang mga pangulo mahitungod niini.
19: Apan mitubag ang mga pangulo, May balaan kaming kasabotan tali kanila sa ngalan sa Ginoo , ang Dios sa Israel, busa dili kita makadagmal kanila.
20: Dili nato sila pamatyon tungod sa among saad kay kon pamatyon nato sila silotan kita sa Dios.
21: Ayaw sila patya. Apan kinahanglan nga mamugha silag kahoy ug magkalos ug tubig alang kanato. Mao kini ang gisugyot sa mga pangulo.
22: Gipatawag ni Josue ang katawhan sa Gibeon ug gipangutana, Nganong gilimbongan man ninyo kami ug miingon kamo kanamo nga gikan kamo sa layong dapit nga ania ra man diay kamo magpuyo dinhi?
23: Tungod kay gibuhat man ninyo kini, silotan kamo sa Dios. Mahimo kamong mga sulugoon aron sa pagbughag kahoy ug sa pagsag-ob ug tubig alang sa balaang dapit sa Dios.
24: Mitubag sila, Gibuhat kadto namo tungod kay nasayod man kami nga ang Ginoo nga inyong Dios nagsugo sa iyang alagad nga si Moises sa paghatag kaninyo sa tibuok yuta ug sa pagpatay sa katawhan nga nagpuyo niini. Gibuhat kini namo kay nahadlok kami nga pamatyon ninyo.
25: Karon ilalom kami sa inyong pagbuot ug buhata ang buot ninyong buhaton kanamo.
26: Busa gipanalipdan sila ni Josue gikan sa katawhan aron dili sila pamatyon.
27: Apan gihimo niya sila nga mga sulugoon sa pagbughag kahoy ug sa pagsag-ob ug tubig alang sa katawhan ug sa halaran sa Ginoo . Hangtod niining adlawa nagpadayon sila pagbuhat niini bisan diing dapita nga gipili sa Ginoo .