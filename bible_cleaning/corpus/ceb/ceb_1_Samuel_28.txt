1: Niadtong panahona nagtigom ang kasundalohang Filistihanon aron sa pagpakiggubat sa Israel. Ug giingnan ni Akis si David, Kinahanglan nga ikaw ug ang imong mga sakop mouban kanako sa panggubatan.
2: Si David miingon kang Akis, Maayo hinuon aron makita mo unsay mahimo niining imong ulipon.
: Si Akis miingon, Maayo kay himoon ko ikaw nga akong badigard sa tibuok kong kinabuhi.
3: Niining higayona, patay na si Samuel ug ang tanang katawhan sa Israel human nang nagbangotan tungod kaniya ug nalubong na nila siya didto sa iyang siyudad sa Rama. Nahinginlan na ni Saul gikan sa Israel ang tanang tigkonsulta ug mga espiritu ug mga salamangkero.
4: Nagtigom ang mga Filistihanon ug unya nagkampo sila sa lungsod sa Sunem. Sa laing bahin, gitigom usab ni Saul ang tanang mga Israelita ug nagkampo sila sa bukid sa Gilboa.
5: Sa pagkakita ni Saul sa kasundalohan sa mga Filistihanon, nalisang siya pag-ayo.
6: Sa dihang nagpakisayod si Saul sa Ginoo , wala siya tubaga bisag pinaagi na lang sa damgo o sa Urim o sa mga propeta.
7: Miingon si Saul sa iyang mga sulugoon, Pangitai ako ninyog babaye nga tigkonsulta ug mga espiritu nga akong kapangutan-an.
: Ug miingon kaniya ang iyang mga sulugoon, Adunay tigpakigsultig mga espiritu didto sa Endor.
8: Busa nagtakuban si Saul ug nagsul-ob siyag laing bisti. Sa pagkagabii, miadto siya sa Endor kinuyogan ug duha ka lalaki. Miadto sila sa tigkonsulta ug mga espiritu ug giingnan niya, Ipakita kanako ang umaabot pinaagi sa usa ka espiritu ug paduola kanako ang espiritu sa tawo nga akong hinganlan.
9: Miingon kaniya ang babaye, Nasayod ka tingali sa gibuhat ni Saul. Gipapatay niya ang mga tigkonsulta ug mga espiritu ug ang mga salamangkero sa Israel. Nganong inyo man akong laangon aron ipapatay?
10: Apan nanumpa kaniya si Saul sa ngalan sa Ginoo , Ipanumpa ko nga dili ka unsaon tungod niining butanga.
11: Unya ang babaye miingon, Kinsa may akong sangpiton?
: Miingon siya, Paanhia ang espiritu ni Samuel.
12: Sa pagkakita sa babaye kang Samuel, misiyagit siya ug giingnan niya si Saul, Nganong gilimbongan mo man ako? Si Saul ka man diay!
13: Ang hari miingon kaniya, Ayaw kahadlok! Unsa may imong nakita?
: Mitubag siya, Nakita ko ang usa ka espiritu nga mitungha gikan sa yuta.
14: Nangutana si Saul, Unsa may iyang panagway?
: Ug ang babaye miingon, Usa ka tigulang nga lalaki nga nagkupo.
: Ug si Saul nakasabot nga kadto mao si Samuel ug miluhod siya ug miyukbo agig pagtahod.
15: Unya miingon si Samuel kang Saul, Nganong imo man akong gitugaw ug gipabalik sa kalibotan?
: Mitubag si Saul, Nahasol ako pag-ayo kay gisulong ako sa mga Filistihanon ug gibiyaan na ako sa Dios ug dili na siya motubag sa akong mga pag-ampo o pinaagi sa mga propeta o bisag pinaagi lang unta sa damgo. Busa gipatawag ko ikaw aron sultihan mo ako sa angay kong buhaton.
16: Ug si Samuel miingon, Nganong mangutana ka pa man kanako nga gibiyaan ka na man sa Ginoo ug nahimong kaaway niya?
17: Gituman sa Ginoo kanimo ang iyang giingon kanako nga kuhaon niya ang gingharian gikan kanimo ug ihatag niya kini kang David.
18: Kay wala ka man motuman sa sugo sa Ginoo ug nagdumili ka sa pagpuo sa mga Amalekanhon ug sa ilang kahayopan, gihimo kini sa Ginoo kanimo.
19: Dugang pa niini, ikaw ug ang Israel itugyan sa Ginoo ngadto sa mga Filistihanon. Ug ugma ikaw ug ang imong mga anak motipon na kanako. Itugyan usab sa Ginoo ang tanang kasundalohan sa Israel ngadto sa mga Filistihanon.
20: Unya dihadiha natumba si Saul ug nahapla sa yuta uban sa tumang kahadlok tungod sa gisulti ni Samuel. Wala na siyay umoy kay wala man siyay kaon sa tibuok adlaw ug gabii.
21: Ang babaye miduol kang Saul ug sa pagtan-aw niya nga nalisang si Saul, miingon siya, Ania ang imong sulugoon nga nakatuman na sa gisugo kanako sa walay pagsapayan unsay akong dangatan.
22: Busa pamatia usab ang isulti niining imong ulipon. Tugoti nga dulotan ko ikawg pagkaon aron mabaskog ka ug makapadayon sa imong panaw.
23: Midumili si Saul sa pagkaon ug miingon, Dili ko mokaon. Apan gipugos siya sa iyang mga opisyal ug sa babaye busa miuyon siya. Unya mibangon siya ug milingkod sa higdaanan.
24: Ang babaye may pinatambok nga nating baka sa iyang balay ug gidali niya kini pag-ihaw ug nagmasa siyag harina ug naghimog pan nga walay patubo.
25: Unya gidulot niya kini kang Saul ug sa iyang mga opisyal ug nangaon sila. Unya nanglakaw sila nianang gabhiona.