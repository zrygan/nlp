1: Gikasilagan sa Ginoo ang mga tawo nga naggamit ug dili hustong timbangan,
: apan malipay siya sa husto nga timbang.
2: Maulawan gayod ang garboso.
: Mas maayo ang pagpaubos.
3: Dili gayod manlimbong ang maayong tawo.
: Ang pagpanglimbong mao ray molaglag niadtong dili kasaligan.
4: Dili magpulos kanimo ang bahandi sa adlaw nga ikaw hapit na mamatay,
: apan ang katarong magluwas kanimo gikan sa kamatayon.
5: Ang pagkamatarong makahimo nga mas masayon sa kinabuhi sa maayong tawo,
: apan ang pagkadaotan sa tawo maoy hinungdan sa iyang kaugalingong pagkapukan.
6: Ang pagkamatarong makaluwas sa tawo nga dili limbongan,
: apan ang tawo nga limbongan malit-ag sa iyang kaugalingong kadalo.
7: Inigkamatay sa tawong daotan,
: mamatay usab ang iyang paglaom;
: kawang lamang ang iyang mga pangandoy.
8: Ang tawong matarong mahilikay sa kasamok
: apan dili ang daotan.
9: Ang gipanulti sa mga tawo nga wala moila sa Dios
: makalaglag sa uban.
: Apan ang matarong maluwas tungod sa kahibalo.
10: Ikalipay sa tibuok siyudad
: ang maayong kinabuhi sa mga tawong matarong,
: ug magmalipayon usab ang siyudad
: inigkamatay sa mga tawong daotan.
11: Mouswag ang usa ka siyudad
: kon may mga tawo nga matarong nga maghatag niini sa ilang panalangin.
: Apan daoton kini sa mga pulong sa mga tawong daotan.
12: Ang buangbuang magtamay sa uban,
: apan ang tawo nga maalamon magpakahilom lamang.
13: Walay tiglibak nga kapiyalag sikreto
: apan kasaligan ang tawong matarong.
14: Mahugno ang usa ka nasod kon walay maggiya niini.
: Makaayo sa siyudad ang daghang magtatambag.
15: Basolan mo unya kon mobarog ka
: alang sa utang sa usa ka langyaw.
: Mas makaayo kanimo kon dili mo kini buhaton.
16: Tahoron ang buotang babaye
: apan makapaulaw ang babayeng walay hinungdan.
: Dili makasapi ang tapolan
: apan madato ang makugihon.
17: Kon maluoy ka sa uban
: gikaluy-an mo usab ang imong kaugalingon.
: Kon mapalabilabihon ka,
: nagdaot ka lang sa imong kaugalingon.
18: Sa pagkatinuod wala gayoy maani ang tawong daotan,
: apan kon buhaton mo ang matarong,
: may ganti ka gayod nga madawat.
19: Mabuhi ang tawo nga may hugot nga tinguha sa pagbuhat sa matarong,
: apan mamatay ang magbuhat sa daotan.
20: Nasilag ang Ginoo sa mga naghunahuna lag daotan,
: apan nalipay siya sa nagbuhat sa matarong.
21: Makasalig ka nga silotan gayod ang mga tawong daotan,
: apan ang matarong luwason.
22: Ang kaanyag sa babaye nga walay maayong panghukom
: sama ra sa singsing nga bulawan diha sa ilong sa baboy.
23: Ang tinguha sa tawong matarong mosangpot sa maayo,
: apan ang tinguha sa mga daotan mosangpot sa kalaglagan.
24: May mga tawo nga walay pugongpugong sa pagpanghatag
: apan nag-anam silag kadato.
: Adunay naghikaw sa angay unta niyang ihatag
: apan nag-anam hinuon siyag kakabos.
25: Pagmanggihatagon ug magmauswagon ka.
: Tabangi ang uban ug tabangan ka usab.
26: Balikason sa mga tawo ang nagtipig ug bugas
: apan daygon nila ang magbaligya niini.
27: Kon maayo ang imong tuyo, tahoron ka,
: apan kon mangita kag kasamok, kini imong maaguman.
28: Molambo ang matarong sama sa lunhaw nga dahon,
: apan ang nagsalig sa ilang bahandi malarag
: sama sa mga dahon sa tingtugnaw.
29: Ang tawo nga magdalag kasamok sa iyang panimalay
: mahimong walay nahot.
: Ang walay alamag
: kanunayng mahimong sulugoon sa maalamon.
30: Naghatag ug kinabuhi ang pagkamatarong,
: apan ang kabangis magwagtang sa kinabuhi.
31: Kay gantihan man dinhi sa kalibotan ang mga maayong tawo,
: labaw na nga silotan ang mga daotan ug ang mga makasasala.