1: Gipakita na usab nako sa Ginoong Dios ug laing panan-awon. Nakita ko ang usa ka basket nga punog prutas.
2: Unya miingon ang Ginoo , Amos, unsa may imong nakita?
: Usa ka basket nga punog prutas, mitubag ako.
: Miingon kanako ang Ginoo , Miabot na ang kataposan sa akong katawhan, ang Israel, ug dili na mausab ang akong hukom sa pagsilot kanila.
3: Niadtong adlawa ang mga awit didto sa palasyo mahimong awit sa pagbangotan. Malukop sa patayng lawas ang tanang dapit ug magmingaw na kini.
4: Pamati niini, kamong nagyatak sa mga timawa ug naninguha paglaglag sa mga kabos.
5: Nag-ingon kamo sa inyong kaugalingon, Dili kami makahulat sa pagkatapos sa balaan nga adlaw aron makapamaligya kami ug mga trigo. Kanus-a man matapos ang Adlawng Igpapahulay aron makabaligya kami sa among trigo? Mahalon nato ang presyo niini; gamiton ta ang dili hustong taksanan ug usbon ang timbangan aron paglimbong sa pumapalit.
6: Ibaligya tag mahal ang walay pulos nga trigo ug paliton ta ang kabos sa presyo sa usa ka paris nga sandalyas aron mahimo siyang ulipon.
7: Ang Ginoo , ang Dios sa Israel, nanumpa, Dili ko gayod kalimtan ang ilang daotang mga buhat.
8: Ug busa matay-og ang kalibotan ug magbangotan ang tanan. Matay-og ang tibuok nasod, motubo ug mokunhod kini sama sa Suba sa Nilo.
9: Niadtong adlawa pasalupon ko ang adlaw bisag udto pa ug pangitngiton ko ang kalibotan sa adlawng dako. Ako, ang Ginoong Dios , nag-ingon niini.
10: Himoon ko nga panahon sa kasub-anan ang inyong mga kasaulogan ug ang inyong mga awit sa kalipay mahimong pagbangotan. Pabistihon ko kamog sako ug pakiskisan ko ang inyong mga ulo. Mahisama kamo sa mga ginikanan nga nagbangotan sa namatay nilang bugtong anak. Pait gayod kaayo kadtong adlawa!
11: Moabot ang panahon nga padad-an kog gutom ang nasod. Gutomon ang katawhan apan dili sa pan ug uhawon sila apan dili sa tubig. Gutomon sila sa mensahe gikan sa Ginoo . Ako, ang Ginoong Dios maoy nagsulti niini.
12: Ang katawhan maluya ug magsuroysuroy gikan sa amihanan paingon sa habagatan ug gikan sa silangan paingon sa kasadpan aron pagpangita sa mensahe sa Ginoo apan dili sila makakaplag niini.
13: Niadtong adlawa ang mga maanyag nga babaye ug ang mga batan-ong lalaki panguyapan sa kauhaw.
14: Mapukan ug dili na gayod makabangon kadtong nanumpa pinaagi sa mga diosdios sa Samaria nga nag-ingon, Pinaagi sa dios sa Dan ug Pinaagi sa dios sa Berseba.