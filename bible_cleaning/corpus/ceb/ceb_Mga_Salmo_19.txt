1: Ang kalangitan nagpadayag sa himaya sa Dios,
: ug ang kawanangan nagpakita sa iyang mga buhat!
2: Ang matag adlaw nag-asoy niini ngadto sa sunod nga adlaw,
: ug ang matag gabii nagpadayag ug kahibalo.
3: Walay sulti o pulong nga gilitok, o tingog nga nabati;
4: apan ang ilang kalanog
: madungog sa tibuok kalibotan.
: Ang ilang mga pulong
: milukop sa tanang dapit sa kalibotan.
: Didto sa langit gipahimutang sa Dios
: ang usa ka tolda alang sa adlaw.
5: Sama kini sa usa ka malipayong pamanhonon
: nga migula sa iyang puloy-anan,
: ug sa usa ka magdudula
: nga andam na pagdagan sa lumba.
6: Mosubang kini sa silangan
: ug mosalop sa kasadpan.
: Walay makalikay sa kainit niini.
7: Hingpit ang balaod sa Ginoo
: ug naghatag kinig bag-ong kusog.
: Kasaligan ang mga sugo niya
: ug naghatag ug kaalam sa mga kulang niini.
8: Husto ang mga balaod sa Ginoo
: ug magmalipayon ang motuman niini.
: Matarong ang iyang mga sugo
: ug naghatag kinig kaalam.
9: Ang pagbaton ug kahadlok sa Ginoo maayo,
: ug molungtad kini hangtod sa kahangtoran.
: Matarong ang mga hukom sa Ginoo ,
: ug makiangayon sa kanunay.
10: Mas maayo kining tinguhaon kay sa bulawan
: bisan sa lunsayng bulawan,
: ug mas tam-is kini kay sa dugos,
: bisan sa lunsayng dugos.
11: Naghatag kinig pahimangno
: kanako nga imong sulugoon,
: ug sa pagtuman niini gantihan ako.
12: Walay tawo nga makakita
: sa kaugalingon niyang sayop.
: Luwasa intawon ako, O Ginoo ,
: sa mga kasaypanan nga wala ko hibaloi!
13: Ilikay usab ako
: sa mga sala nga tinuyoan,
: ug ayaw itugot nga maulipon ako niini.
: Sa ingon mahingpit ako
: ug makalikay sa makalilisang nga sala.
14: Kahimut-an mo unta
: ang akong mga pulong ug hunahuna,
: O Ginoo nga akong dalangpanan ug akong Manluluwas!