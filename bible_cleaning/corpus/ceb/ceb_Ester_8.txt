1: Nianang adlawa gihatag ni Hari Ahasuero kang Ester ang balay ni Haman nga kaaway sa mga Judio. Ug si Mardoqueo miatubang sa hari kay gisultihan man ni Ester ang hari bahin sa iyang pagtahod kang Mardoqueo.
2: Gihuslo sa hari ang iyang igsisilyong singsing nga iyang gikuha pagbalik gikan kang Haman ug gihatag niya kini kang Mardoqueo. Ug gihimo ni Ester si Mardoqueo nga pangulo sa balay ni Haman.
3: Unya si Ester nakigsulti pag-usab sa hari. Mihapa siya sa iyang tiilan ug naghilak aron dili molampos ang daotang laraw ni Haman, ang kaliwat ni Agag, nga mao ang pagpatay sa mga Judio.
4: Gitunol sa hari kang Ester ang bulawang sitro
5: ug mitindog si Ester atubangan sa hari ug miingon, Kon nakapahimuot ako kanimo, Mahal nga Hari, ug giisip mo kini nga husto, ipakanaog ang sugo aron pagbawi sa kasugoan ni Haman nga kaliwat ni Agag, anak ni Hamedata, sa pagpuo sa mga Judio nga nagpuyo sa mga lalawigan nga sakop sa gingharian.
6: Dili ako makaako pagtan-aw sa akong katawhan nga mahiagom sa kamatayon.
7: Unya si Hari Ahasuero miingon kang Rayna Ester ug kang Mardoqueo, Gihatag ko na kang Ester ang balay ni Haman ug ila nang gibitay siya tungod sa iyang laraw batok sa mga Judio.
8: Ug mahimo nimo ang pagsulat sa gusto nimo bahin sa mga Judio sa ngalan sa hari ug pagsilyo niini sa singsing sa hari kay ang kasugoan nga nasulat ug nasilyohan sa singsing sa hari dili na mabakwi.
9: Busa sa ikatulong bulan nga mao ang bulan sa Sivan, sa ika-23 nga adlaw sa maong bulan, ang mga sekretaryo sa hari gipatawag ug ang kasugoan gisulat sumala sa mando ni Mardoqueo bahin sa mga Judio alang sa mga kadagkoan ug sa mga gobernador sa 127 ka mga lalawigan gikan sa India ngadto sa Etiopia. Ang maong kasugoan gisulat sa pinulongan sa matag lalawigan ingon man sa pinulongan sa mga Judio.
10: Ang sinulat gihimo sa ngalan ni Hari Ahasuero ug gisilyohan sa silyo sa singsing sa hari. Ug ang mga sulat gipadala sa mga sinugo nga nagsakay sa tulin nga mga kabayo nga gigamit alang sa pag-alagad sa hari.
11: Pinaagi niining mga sulata gitugotan sa hari ang mga Judio sa matag siyudad sa pagpanalipod sa ilang kaugalingon. Gitugotan sila pagpamatay ug pagpuo sa bisan unsang kasundalohan sa mga nasod o lalawigan nga moataki kanila ug moilog sa ilang mga katigayonan
12: sulod sa usa ka adlaw lamang sa tanang lalawigan nga sakop sa gingharian ni Hari Ahasuero sa ika-13 nga adlaw sa ika-12 nga bulan nga mao ang bulan sa Adar.
13: Ang matag lalawigan gihatagag kopya sa maong kasugoan ug gipahibalo kini ngadto sa tanang katawhan aron makapangandam ang mga Judio sa pagpanimalos sa ilang mga kaaway sa maong adlaw nga gitagal.
14: Busa ang mga sinugo mikabayo sa ilang kabayo nga kusog managan nga gigamit sa pag-alagad sa hari ug nagdali sila sa ilang panaw aron pagtuman sa mando sa hari. Ang kasugoan gipakanaog didto sa Susa, ang ulohang siyudad.
15: Unya si Mardoqueo migawas gikan sa iyang pagpakig-atubang sa hari. Nagsul-ob siya sa harianong bisti nga asul ug puti ug gikoronahan siyag bulawan ug may kupo siya nga pinong lino ug dagtom-pula samtang ang katawhan sa siyudad sa Susa nagmaya ug naghudyaka.
16: Ang mga Judio nakaangkon ug kasanag, kalipay ug kadungganan.
17: Ug sa tanang lalawigan ug siyudad diin ang kasugoan sa hari miabot, nagmaya ang mga Judio ug nagkombira ug daghang mga katawhan sa nasod nahimong mga Judio kay nahadlok man sila sa mga Judio.