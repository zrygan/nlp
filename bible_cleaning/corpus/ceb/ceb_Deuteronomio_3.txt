1: Unya miliko ug mitungas kita paingon sa Basan. Si Og nga hari sa Basan ug ang tanan niyang ginsakpan nakiggubat kanato didto sa Edrei.
2: Apan miingon kanako ang Ginoo , Ayaw kahadlok kaniya kay gitugyan ko siya kaninyo lakip ang iyang katawhan ug ang iyang yuta. Himoa kaniya ang gihimo ninyo kang Sihon nga hari sa mga Amorihanon nga naghari sa Hesbon.
3: Busa gitugyan sa Ginoo kanato si Og nga hari sa Basan ingon man ang tanan niyang katawhan. Gihurot nato silag pamatay.
4: Ug giilog nato ang 60 niya ka siyudad ug ang tibuok yuta sa Argob nga sakop sa gingharian ni Og.
5: Kining mga siyudara gipalig-onan ug habog nga mga kota, mga ganghaan ug mga trangka nga puthaw. Nailog usab nato ang daghang mga lungsod nga dili kinutaan.
6: Gilaglag nato sa hingpit ang tanan sama sa atong gihimo sa mga siyudad ni Sihon. Gipamatay nato ang mga lalaki ug babaye ug kabataan
7: apan gidala nato ang tanang kahayopan ug ang mga butang nga nakuha nato gikan sa siyudad.
8: Busa nailog nato gikan sa duha ka hari nga Amorihanon ang kayutaan sa tabok sa Jordan gikan sa Suba sa Arnon hangtod sa Bukid sa Hermon.
9: Ang Bukid sa Hermon ginganlag Sirion sa taga-Sidon ug ginganlan kinig Senir sa mga Amorihanon.
10: Nailog nato ang tanang siyudad sa kapatagan ingon man ang tibuok Gilead ug ang Basan hangtod sa Saleca ug sa Edrei nga mga siyudad sa gingharian ni Og.
11: Si Og, ang hari sa Basan, mao ray nahibilin sa mga Refaim. Ang lungon niya puthaw ug anaa karon sa Raba, sa yuta sa mga Amonihanon. Mga upat ka metros ang gitas-on niini ug duha ka metros ang gilapdon sumala sa naandang sukdanan.
12: Sa nailog na nato kining yutaa, gihatag ko sa mga kaliwat ni Ruben ug ni Gad ang kayutaan sa amihanan sa Aroer nga atua sa duol sa Suba sa Arnon ug ang katunga sa yuta sa Gilead nga atua sa bungtod lakip ang mga siyudad niini.
13: Gihatag ko sa katunga sa banay ni Manases ang ubang bahin sa Gilead ug ang tibuok Basan nga gingharian ni Og, sa ato pa, ang tanang kayutaan sa Argob.
: Ang tibuok Basan ginganlan ug yuta sa mga Refaim.
14: Si Jair nga kaliwat ni Manases maoy nanag-iya sa tanang kayutaan sa Argob nga sa ato pa, Basan, hangtod sa utlanan sa Gesur ug sa Maaca. Ang mga kabalangayan niini ginganlan sa iyang ngalan Havot-jair hangtod niining panahona.
15: Gihatag ko kang Makir ang Gilead
16: ug gihatag ko sa mga kaliwat ni Ruben ug ni Gad ang kayutaan gikan sa Gilead hangtod sa Suba sa Arnon. Maoy utlanan ang kinatung-an sa walog hangtod sa Suba sa Jaboc nga maoy utlanan sa mga Amonihanon.
17: Gilakip ko paghatag kanila ang kayutaan kutob sa Suba sa Jordan gikan sa Lanaw sa Galilea sa amihanan hangtod sa Dagat nga Patay sa habagatan ug hangtod sa tiilan sa Bukid sa Pisga sa silangang dapit.
18: Niadtong panahona giingnan ko kamo, Gihatag sa Ginoo nga inyong Dios kining yutaa aron mainyo na apan ang tanan ninyong mga sundalo kinahanglang motabok uban sa ubang mga banay sa Israel.
19: Apan ang inyong asawa, mga kabataan ug kahayopan nasayod ako nga daghan kamog kahayopan magpabilin diha sa mga siyudad nga gihatag ko kaninyo.
20: Tabangi ang inyong mga kadugo hangtod nga maangkon nila ang yuta nga gisaad sa Ginoo kanila sa kasadpang bahin sa Jordan. Unya makahimo na kamong tanan pagbalik ngadto sa yuta nga gihatag ko kaninyo.
21: Niadtong panahona giingnan ko si Josue, Nakita mo ang gibuhat sa Ginoo nga inyong Dios niining duha ka hari nga si Sihon ug si Og. Buhaton usab sa Ginoo ang ingon niini sa tanang gingharian nga imong adtoan.
22: Ayaw kahadlok kanila kay ang Ginoo nga inyong Dios maoy makig-away alang kaninyo.
23: Busa niadtong panahona nangaliyupo ako sa Ginoo ug miingon,
24: O Ginoong Dios , sinugdanan pa lamang kini sa imong pagpakita ngari kanako nga imong alagad sa imong pagkagamhanan kay walay laing dios sa langit ug sa yuta nga makahimo sa mga milagro sama sa imong gibuhat.
25: Busa tugoti nga makalatas ako ug makakita sa yuta nga atua tabok sa Jordan sa matahom nga kabungtoran ug sa Bukid sa Lebanon.
26: Apan nasuko kanako sa Ginoo tungod kaninyo ug wala siya mamati kanako. Siya miingon kanako, Husto na! Ayaw na akog sultihi pag-usab bahin niining butanga.
27: Tungas ngadto sa ibabaw sa Bukid sa Pisga ug tan-aw dapit sa kasadpan, sa amihanan, sa habagatan ug sa silangan ug makita mo ang tibuok yuta apan dili ka makalatas sa Jordan.
28: Ihatag kang Josue ang kagahom sa pagpuli kanimo. Dasiga siya ug lig-ona kay siya maoy mangulo niining katawhan sa pag-adto didto ug siya maoy mopahimutang kanila sa yuta nga imong makita.
29: Busa nagpabilin kita didto sa walog atbang sa lungsod sa Betpeor.