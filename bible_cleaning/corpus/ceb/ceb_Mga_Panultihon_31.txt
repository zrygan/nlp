1: Mao kini ang mahinungdanong mga tambag sa inahan ni Hari Lemuel ngadto kaniya,
2: Ikaw ang minahal kong anak nga gihatag sa Dios kanako tubag sa akong mga pag-ampo. Kini ang ikasulti ko kanimo
3: Ayaw usiki ang imong kusog ug salapi alang sa lawasnong katagbawan uban sa mga babaye kay daghang hari ang napukan tungod niini.
4: Lemuel, matngoni kini: Ang mga hari o mga pangulo angay nga maglikay sa bino.
5: Kay kon makainom na gani sila, makalimtan nila ang mga balaod ug yatakan lang nila ang katungod sa mga kabos.
6: Maoy hatagig bino kadtong hapit na mamatay ug kadtong nag-antos sa hilabihang kasakit.
7: Paimna sila aron malimot sa ilang kakabos ug mga kasubo.
8: Sulti aron pagpanalipod sa mga tawong walay mahimo sa pagpanalipod sa ilang kaugalingon. Panalipdi ang katungod sa mga dinaugdaog.
9: Sulti aron pagpanalipod kanila ug ang imong paghukom kinahanglan pinasubay gayod sa hustisya. Panalipdi ang katungod sa mga kabos ug timawa.
10: Ang buotang asawa mas bililhon pa kay sa mga alahas apan pagkalisod nga pangitaon!
11: Kasaligan siya sa iyang bana ug magmauswagon gayod ang iyang bana.
12: Dili gayod siya mobuhat sa bisan unsa nga makadaot sa iyang bana.
13: Kugihan siya nga mohabol ug delana ug lino.
14: Gikan sa lagyong dapit, magdala siyag mga pagkaon sama sa mga barko nga gikan sa biyahe.
15: Kaadlawon pa gani mobangon na siya aron paghikay sa pagkaon alang sa iyang banay ug aron pagpahibalo sa iyang mga sulugoon sa angay nilang buhaton.
16: Kon may yutang ibaligya, paliton kini niya sa salapi nga iyang kinitaan ug tamnag paras.
17: Baskog ug kugihan siya kaayo.
18: Nasayod siya sa kamahinungdanon sa iyang gibuhat busa bisag gabii na kaayo, magbudlay gihapon siya.
19: Siya ray magkalinyas sa hilo nga iyang gamiton paghabol.
20: Mahinatagon siya sa mga kabos ug timawa.
21: Sa tingtugnaw, dili siya mabalaka kay ang iyang banay sangkap man ug bisti alang sa maong panahon.
22: Manghimo siyag hapin sa katre ug magbisti siyag anindot nga lino nga bulok tapol.
23: Inila ang iyang bana ug usa sa mga kadagkoan sa lungsod.
24: Manahi siyag bisti ug mga bakos ug iya kining ibaligya sa mga negosyante.
25: Kusgan siya ug gitahod sa katawhan ug dili mahadlok sa umalabot.
26: Inubanan sa kaalam ang iyang pagpanulti ug manggiluy-on siya.
27: Kugihan siya ug kanunayng nagtan-aw sa mga kinahanglanon sa iyang banay.
28: Gimahal ug dinayeg siya sa iyang mga anak ug dayegon usab siya sa iyang bana.
29: Ang iyang bana moingon kaniya, Daghang asawa nga buotan apan walay makatupong kanimo.
30: Ang kaanyag sa babaye malimbongon ug dili molungtad apan dalaygon ang babayeng nagtahod ug may kahadlok sa Ginoo .
31: Dayega siya sa tanan niyang gibuhat. Angay siyang tahoron sa tanan.