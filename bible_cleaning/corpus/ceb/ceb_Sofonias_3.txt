1: Alaot ang Jerusalem,
: ang madaugdaugon ug hugawng siyudad nga masupilon!
2: Dili siya magtagad kang bisan kinsa,
: o mamati kon badlongon.
: Wala siya mosalig sa Ginoo
: o modangop sa iyang Dios.
3: Sama sa liyon nga nagngulob ang iyang mga opisyal,
: ug sama sa mga lobo nga gutom nga nagsuroysuroy sa gabii ang iyang mga maghuhukom;
: hangol sila kaayo,
: ug wala gayoy bukog nga isalin nila sa pagkabuntag.
4: Ang iyang mga propeta naglunang sa kahilayan ug dili kasaligan;
: gihugawhugawan sa iyang mga pari ang mga butang nga balaan,
: ug wala nila tumana ang balaod.
5: Apan ang Ginoo nga anaa sa taliwala nila
: matarong ug dili mobuhat ug daotan;
: matag buntag ipakita niya ang iyang hustisya;
: himoon niya kini matag kaadlawon
: apan wala gayoy ulaw ang mga tawong daotan.
6: Miingon ang Ginoo ,
: Gipanglaglag ko ang kanasoran
: ug gipangguba ang ilang mga panalipod;
: gihimo kong kamingawan ang ilang kadalanan,
: ug wala nay nagtikawtikaw diha niini;
: ang ilang mga siyudad nagmingaw na,
: ug wala nay nagpuyo niini.
7: Miingon ako, Mahadlok na gayod sila kanako,
: ug mamati na sa akong pagbadlong;
: dili na sila malimot sa tanan nga gipabuhat ko kanila.
: Apan misamot hinuon ang ilang tinguha sa pagbuhat ug daotan.
8: Busa hulata ang adlaw nga sudyaan ko ang kanasoran.
: Nakahukom ako sa pagtigom sa kanasoran ug sa mga gingharian,
: aron ibubo ko kanila ang akong kasuko ug ang nagdilaab kong kapungot,
: ug ang tibuok kalibotan lamyon sa kalayo sa akong kapungot, nag-ingon ang Ginoo .
9: Niana unyang adlawa himoon kong limpyo ang sinultihan sa katawhan sa kanasoran,
: ug mag-ampo sila kanako lamang ug dili na sa ubang mga dios.
: Motahod silang tanan kanako.
10: Gikan sa tabok sa mga suba sa Etiopia,
: ang nagkatibulaag kong katawhan mosimba kanako nga magdalag mga halad.
11: Niadto unyang adlawa dili kamo pakaulawan
: bisan sa inyong pagsukol kanako,
: kay kuhaon ko ang mga garboso kaninyo,
: ug dili na unya kamo magmapahitas-on didto sa balaan kong bukid.
12: Ibilin ko didto ang usa ka katawhan nga mapaubsanon.
: Modangop sila kanako sa pagpakitabang.
13: Kadtong nahibilin sa Israel,
: dili na magbuhat ug daotan o mamakak pa.
: Pasibsibon nila ang ilang kahayopan,
: ug mamahulay sila nga wala nay angay nga kahadlokan.
14: Pag-awit ug kusog, O katawhan sa Sion.
: Singgit, O Israel!
: Pagmaya ug paglipay pag-ayo, O Jerusalem!
15: Dili na kamo silotan ni Yahweh,
: giabog na niya ang inyong mga kaaway.
: Si Yahweh, ang hari sa Israel anaa sa inyong taliwala,
: busa ayaw na kamo kahadlok sa daotan.
16: Niadto unyang adlawa sultihan ang Jerusalem
: Ayaw kahadlok, O Sion!
: Ayaw pakawad-ig kusog ang imong mga kamot.
17: Ang Ginoo nga inyong Dios anaa uban kaninyo;
: ang iyang gahom maghatag kaninyog kadaogan.
: Malipay kaninyo ang Ginoo ,
: ug diha sa iyang gugma hatagan kamog bag-ong kinabuhi.
: Magmalipayon siya nga moawit tungod kaninyo
18: sama sa buhaton sa adlaw sa kasaulogan.
: Nag-ingon ang Ginoo,
: Kuhaon ko ang katalagman gikan kaninyo
: aron dili na kamo bugalbugalan tungod niini.
19: Niadto unyang panahona,
: silotan ko ang tanang nagdaugdaog kaninyo;
: luwason ko ang mga bakol ug tigumon ang mga sinalikway;
: daygon na sila inay pakaulawan,
: ug himoon ko silang bantogan sa tibuok kalibotan.
20: Niadto unyang panahona tigumon ko kamo ug ibalik ngadto sa inyong pinuy-anan.
: Himoon ko kamong bantogan ug dinayeg sa tanang katawhan sa kalibotan,
: ug ibalik ko na kaninyo ang inyong pagkaadunahan.
: Ang Ginoo mao ang nagsulti niini.