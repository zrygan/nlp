1: Sa pagkabalita sa rayna sa Sheba sa kabantog ni Solomon, miadto siya sa Jerusalem aron pagsulay kaniya pinaagi sa malisod nga mga pangutana.
2: Gikuyogan siya sa daghan kaayong mga sakop. Nagdala silag mga kamelyo nga gikargahan ug mga pahumot, daghang bulawan ug mahalon nga mga bato. Ug sa pag-adto niya kang Solomon gisuginlan niya siya sa tanang mga pangutana nga diha sa iyang hunahuna.
3: Ug gitubag ni Solomon ang tanan niyang mga pangutana. Wala gayoy pangutana nga wala matubag sa hari.
4: Ug nakadayeg pag-ayo ang rayna sa Sheba sa dihang nakita niya ang pagkamaalamon ni Solomon ingon man ang palasyo nga iyang natukod,
5: ang mga putahi sa iyang lamisa, ang iyang mga opisyal, ang pamisti sa iyang mga sulugoon ug ang kahanas nila, ang mga tigtagay sa ilimnon ug ang iyang mga halad nga sunogon.
6: Ug ang rayna miingon sa hari, Matuod gayod ang mga taho nga akong nabati didto sa akong yuta bahin kanimo ug sa imong kaalam
7: apan wala ko tuohi ang mga taho hangtod nga mianhi ako ug nakita ko kini. Ang tinuod mao nga ang gisugilon nila kanako wala ra gani sa katunga sa akong nakita. Ang imong kaalam ug bahandi labaw sa taho nga akong nabati.
8: Bulahan ang imong mga asawa! Bulahan usab ang imong mga sulugoon nga kanunay nag-alagad kanimo ug namati sa mga maalamon mong pulong.
9: Dalaygon ang Ginoo nga imong Dios nga nahimuot kanimo ug nagpahimutang kanimo diha sa trono sa Israel. Tungod kay gihigugma sa Ginoo ang Israel hangtod sa hangtod, gihimo ka niyang hari aron ipahamtang mo ang hustisya ug katarongan.
10: Unya gihatagan niya ang hari ug kapin sa 4,000 ka kilo nga bulawan ug daghan kaayong mga pahumot ug mga alahas. Wala na gayoy sama ka daghan nga mga pahumot kay niadtong gihatag sa rayna sa Sheba kang Hari Solomon.
11: Dugang pa, ang mga barko ni Hiram nga nagdalag bulawan gikan sa Ofir, nagdala usab ug daghan kaayong kahoy nga almug ug mga mahalong bato.
12: Ug gihimo sa hari ang mga kahoyng almug nga mga haligi alang sa Templo sa Ginoo ug sa palasyo. Gikan niining mga kahoya nagpahimo usab siyag mga lira ug mga alpa alang sa mga mag-aawit. Wala nay kahoyng almug nga sama niini karon.
13: Ug gihatag ni Hari Solomon ngadto sa rayna sa Sheba ang tanan nga gipangayo sa rayna, walay labot niadtong mga gasa nga gihatag ni Hari Solomon kaniya. Busa mipauli siya sa iyang kaugalingong nasod uban sa iyang mga sulugoon.
14: Matag tuig, si Hari Solomon modawat ug mga 23,000 ka kilong bulawan,
15: walay labot niadtong mga buhis gikan sa mga negosyante ug sa tanang hari sa Arabia ug sa mga gobernador sa nasod.
16: Si Hari Solomon naghimo ug 200 ka dagkong taming gikan sa pinikpik nga bulawan. Mga pito ka kilo nga bulawan ang gigamit sa matag taming.
17: Ug naghimo siyag 300 ka gagmay nga taming nga pinikpik nga bulawan. Mga duha ka kilo nga bulawan ang gigamit sa matag taming ug gibutang kini sa hari didto sa Balay sa Lasang sa Lebanon.
18: Naghimo usab ang hari ug usa ka dakong trono nga tango sa elepante ug gihaklapan niya kinig lunsayng bulawan.
19: Ang trono may unom ka ang-ang ug ang likod sa trono gikulitan ug ulo sa nating baka. Ug sa matag kilid sa lingkoranan may tungtonganan sa bukton ug duha ka kinulit nga liyon nga nagbarog tupad sa tungtonganan sa bukton.
20: May 12 ka liyon nga kinulit nga nagbarog didto, usa sa matag tumoy sa ang-ang. Walay sama niini nga gihimo sa bisan diin nga gingharian.
21: Ang tanang imnanan ni Hari Solomon bulawan ug ang tanang ginamiton sa balay nga ginganlag Balay sa Lasang sa Lebanon lunsayng bulawan. Walay plata kay ang plata walay bili sa panahon ni Solomon.
22: Daghan kaayog dagkong mga barko si Solomon nga magbiyahian sa dagkong mga kadagatan uban sa mga barko ni Hiram. Kausa sa matag tulo ka tuig ang iyang mga barko namauli nga nagdalag bulawan, plata, tango sa elepante ug mga aliwas.
23: Ang kadato ug kaalam ni Hari Solomon labaw sa napanag-iya ni bisan kinsang hari.
24: Ug ang tibuok kalibotan naninguha sa pagpakighigala kang Solomon aron pagpamati sa iyang kaalam nga gihatag sa Dios kaniya.
25: Matag usa kanila nagdalag gasa, mga butang nga hinimo sa plata ug bulawan, mga bisti, mga mira, mga pahumot, mga kabayo ug nagkadaghan kini matag tuig.
26: Ug nagtigom si Solomon ug mga karwahi ug mga sundalong nagkabayo. Siya may 1,400 ka karwahi ug 12,000 ka kabalyero nga iyang gidistino diha sa mga siyudad ug ang uban didto sa Jerusalem aron sayon niya paggamit.
27: Sa panahon ni Solomon didto sa Jerusalem ang plata ordinaryo na lamang sama sa bato ug ang kahoyng sidro sama kadaghan sa kahoyng Sicomoro didto sa Sefela.
28: Si Solomon namalit ug mga kabayo gikan sa Ehipto ug sa Kue. Ang namalit niini mao ang mga negosyante sa hari.
29: Ang usa ka karwahi mapalit gikan sa Ehipto ug 600 ka plata. Ug ang usa ka kabayo mobilig 150 ka plata ug pinaagi sa mga negosyante sa hari gipamaligya nila kini ngadto sa mga hari sa mga Hitihanon ug sa mga hari sa Siria.