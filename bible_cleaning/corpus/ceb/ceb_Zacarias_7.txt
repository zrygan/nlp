1: Sa ikaupat nga adlaw sa ikasiyam nga bulan ang bulan sa Kisleb sa ikaupat nga tuig sa paghari ni Dario, nakigsulti ang Ginoo kang Zacarias.
2: Niadtong higayona ang mga lumolupyo sa Betel nagpadala kang Sarasar ug kang Regemelec ug sa ilang mga sakop ngadto sa Templo sa Ginoo nga Labing Gamhanan aron mangamuyo sa kaluoy sa Ginoo ,
3: ug mangutana sa mga pari ingon man sa mga propeta kon kinahanglan pa bang magbangotan ug magpuasa sila sa matag ikalima nga bulan sama sa ilang gihimo sulod sa daghang katuigan.
4: Ug giingnan ako sa Ginoo nga Labing Gamhanan,
5: Sultihi ang tanang katawhan sa nasod lakip ang kaparian nga sa matag higayon nga nagpuasa ug nagbangotan kamo sa ikalima ug ikapito nga bulan sulod niining 70 ka tuig, wala ninyo kini buhata alang kanako.
6: Ang inyong pagkaon ug pag-inom gibuhat ninyo alang sa inyong kaugalingon.
7: Mao usab kini ang gisulti sa Ginoo ngadto kanila pinaagi sa unang mga propeta sa dihang may namuyo pa sa Jerusalem ug nagmauswagon pa kini lakip ang mga kasikbit niyang mga siyudad ug sa dihang may namuyo sa mga dapit sa habagatan ug kapatagan.
8: Giingnan sa Ginoo si Zacarias,
9: Sultihi ang katawhan nga ako, ang Ginoo nga Labing Gamhanan, nag-ingon, Hatagig hustisya ang imong isigkatawo ug ipakita ang kaluoy ngadto kanila.
10: Ayaw daugdaoga ang mga biyuda, ang mga ilo, ang mga dumuduong ug ang mga kabos. Ayaw paglaraw ug daotan batok sa imong isigkatawo.
11: Miingon ang Ginoo kanako, Apan wala gayod sila mamati. Nagpagahi sila sa ilang kasingkasing ug gisap-ongan nila ang ilang mga dalunggan aron dili sila makadungog.
12: Gipagahi nila ang ilang kasingkasing ingon sa bato ug gisalikway nila ang mga balaod ug mga pulong nga akong gihatag pinaagi sa akong espiritu ngadto sa unang mga propeta. Busa nasuko ako pag-ayo.
13: Tungod kay wala man sila mamati kanako sa akong pagtawag kanila, wala ko usab pamatia ang ilang pag-ampo.
14: Sama sa usa ka alimpulos gipatibulaag ko sila ngadto sa ubang mga nasod busa nagmingaw na ug wala nay tawong nagtikawtikaw dinhi niining nasod nga matahom.