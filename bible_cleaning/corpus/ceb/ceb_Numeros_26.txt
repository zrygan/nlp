1: Tapos sa kamatay ang Ginoo miingon kang Moises ug kang Eleazar, ang anak ni Aaron nga pari,
2: Ipha ang tibuok Israel gikan sa nagpanuigon ug 20 ug pataas gikan sa tagsatagsa nila ka banay nga makahimo sa pag-adto sa gubat.
3: Ug gisulti kini ni Moises ug ni Eleazar nga pari ngadto sa katawhan nga didto sa kapatagan sa Moab daplin sa Jordan didto sa Jerico. Miingon sila,
4: Ipha ang mga tawo gikan sa nag-edad ug 20 ug pataas. Kini sumala sa sugo sa Ginoo kang Moises. Ang mga Israelita nga gikan sa Ehipto mao kining mosunod
56: si Ruben nga kinamagulangang anak ni Jacob ug iyang mga kaliwat: si Hanoc, si Palu, si Hezron ug si Carmi uban sa ilang mga kaliwat.
7: Ang mga kaliwat ni Ruben mikabat ug 43,730 ka tawo.
8: Ug ang anak ni Pallu mao si Eliab.
9: Ang mga anak ni Eliab mao si Nemuel, si Datan ug si Abiram. Kini sila mao ang Datan ug Abiram nga gipili gikan sa pundok nga nakiglalis kang Moises ug kang Aaron. Mga kauban sila ni Korah.
10: Naabli ang yuta ug milamoy kanila. Nahurot kini silag kamatay sa dihang gilamoy sa kalayo ang 250 ka tawo ug sila nahimong pasidaan alang sa uban.
11: Apan wala mahiapil ug kamatay ang mga anak ni Korah.
1213: Mao kini ang mga kaliwat ni Simeon sumala sa ilang tagsatagsa ka panimalay: si Nemuel, si Jamin, si Jaquin, si Zera ug si Saul uban sa ilang mga kaliwat.
14: Mikabat ug 22,200 ang mga kaliwat ni Simeon.
1517: Ang mga kaliwat ni Gad mao kining mosunod: si Sifon, si Hagi, si Suni, si Osni, si Eri, si Arod ug si Areli uban sa ilang mga kaliwat.
18: Mikabat ug 40,500 ka tawo ang kaliwat ni Gad.
1921: Ang kaliwat ni Juda mao kining mosunod: si Shela, si Perez ug si Zera uban sa ilang mga kaliwat. Ang mga anak ni Perez mao sila si Hezron ug si Hamul. Ang duha ka anak nga lalaki ni Juda nga si Er ug si Onan namatay didto sa Canaan.
22: Ang kaliwat ni Juda mikabat ug 76,500 ka tawo.
2324: Ang mga kaliwat ni Isacar mao kining mosunod: si Tola, si Pua, si Jasub ug si Shimron ug ang ilang mga kaliwat.
25: Mikabat ug 64,300 ka tawo ang kaliwat ni Isacar.
26: Ang mga kaliwat ni Zabulon mao kining mosunod: si Sered, si Elon ug si Jaleel uban sa ilang mga kaliwat.
27: Mikabat ug 60,500 ka tawo ang mga kaliwat ni Zabulon.
28: Ang mga anak ni Jose mao si Manases ug si Efraim.
29: Ang mga kaliwat ni Manases mao kining mosunod: si Makir ug ang iyang mga kaliwat. Si Makir mao ang amahan ni Gilead ug sa iyang mga kaliwat.
3032: Kini mao ang mga kaliwat ni Gilead: si Izer, si Helek, si Asriel, si Siquem, si Semidia ug si Hefer ug ang ilang mga kaliwat.
33: Apan si Selofehad, ang anak ni Hefer, walay anak nga lalaki kondili mga babaye lamang ug ang mga ngalan nila mao si Maala, si Noa, si Hogla, si Milca ug si Tirza.
34: Mikabat ug 52,700 ka tawo ang kaliwat ni Manases.
35: Kini mao ang mga kaliwat ni Efraim: si Sutala, si Bequer ug si Tahan uban sa ilang mga kaliwat.
36: Ug kini mao ang mga anak ni Sutala: si Heran ug ang iyang mga kaliwat.
37: Mikabat ug 32,500 ka tawo ang mga kaliwat ni Efraim. Mao kini ang mga banay nga kaliwat ni Jose.
3839: Ang mga kaliwat ni Benjamin mao kining mosunod: si Bela, si Asbel, si Ahiram, si Sefufam ug si Hufam uban sa ilang mga kaliwat.
40: Ug ang mga anak ni Bela mao si Ard ug si Naaman uban sa ilang mga kaliwat.
41: Mikabat ug 45,600 ka tawo ang tanang kaliwat ni Benjamin.
42: Ang mosunod mao ang mga kaliwat ni Dan: si Suham ug ang iyang mga kaliwat.
43: Mikabat ug 64,400 ka tawo ang mga kaliwat ni Suham.
44: Ang mga kaliwat ni Aser mao kining mosunod: si Imna, si Jesui ug si Berias ug uban sa ilang mga kaliwat.
45: Ang mga kaliwat ni Berias mao kini: si Heber ug si Melquiel uban sa ilang mga kaliwat.
46: Ug ang anak nga babaye ni Aser mao si Sara.
47: Mikabat ug 53,400 ka tawo ang tanang kaliwat ni Aser.
4849: Ang mga kaliwat ni Neftali mao kini: si Jesiel, si Guni, si Jeser ug si Silim uban sa ilang mga kaliwat.
50: Mikabat ug 45,400 ka tawo ang mga kaliwat ni Neftali.
51: Ang katawhan sa Israel mikabat ug 601,730 ka tawo.
52: Unya miingon ang Ginoo kang Moises,
53: Kini silang tanan kinahanglan nga bahinan mog yuta sumala sa ilang gidaghanon.
54: Ang banay nga daghag sakop bahinig dako ug ang diyutayg sakop bahinig gamay.
55: Apan kinahanglan ipaagig ripa ang pagbahin sa yuta. Ang tagsatagsa kanila adto bahini sa yuta nga naangkon sa banay diin sila mahisakop.
56: Mag-agad ang bahin sa gidak-on sa ilang pamilya.
57: Mao kini ang mga kaliwat ni Levi: si Gerson, si Kohat ug si Merari ug ang ilang mga kaliwat.
58: Mao kini ang uban pang kaliwat ni Levi: ang mga kaliwat ni Libni, ni Hebron, ni Mahli, ni Musi ug ni Korah. Ug si Kohat maoy amahan ni Amram.
59: Ang asawa ni Amram mao si Jocabed. Kaliwat siya ni Levi ug natawo didto sa Ehipto ug nanganak kang Aaron, kang Moises ug kang Miriam.
60: Ang mga anak ni Aaron mao sila si Nadab, si Abihu, si Eleazar ug si Itamar.
61: Apan namatay si Abihu ug si Nadab sa dihang nagdala silag kalayo nga dili balaan ngadto sa halaran.
62: Ang kaliwat ni Levi mikabat ug 23,000 nga nagpanuigon ug usa ka bulan ug pataas. Wala sila iapil sa pag-ihap ingon nga mga Israelita kay wala man silay panulondon.
63: Mao kini ang naihap ni Moises ug ni Eleazar nga pari didto sa kapatagan sa Moab daplin sa Jordan didto sa Jerico.
64: Walay usa nga nahibilin niadtong nahiapil sa pag-ihap ni Moises ug ni Aaron didto sa Kamingawan sa Sinai.
65: Kay nag-ingon man ang Ginoo bahin kanila, Mangamatay sila didto sa kamingawan, busa walay usa kanila nga nahibilin gawas kang Caleb nga anak ni Jefone ug ni Josue nga anak ni Nun.