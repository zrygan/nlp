1: Ipakita pag-usab sa Ginoo ang iyang kaluoy sa iyang katawhan, ang Israel, ug pilion gihapon niya sila nga iyang kaugalingon. Ipahiluna niya sila sa ilang kaugalingong yuta ug ang mga langyaw motipon kanila pagpuyo.
2: Kuhaon sila sa katawhan sa ubang kanasoran ug dad-on balik sa ilang yuta ug himoong ulipon sa katawhan sa Israel ang mga kanasoran didto sa yuta sa Ginoo . Sila na usab ang mobihag sa nagbihag kanila ug maghari sa nagdaugdaog kanila.
3: Sa dihang papahulayon na sa Ginoo ang katawhan sa Israel gikan sa ilang mga pag-antos, sa kasamok ug sa pinugos nga trabaho,
4: biaybiayon nila ang hari sa Babilonia niining mosunod nga mga pulong
: Natapos na gayod ang imong pagkamadaugdaogon
: ug ang imong kabangis!
5: Gikuha sa Ginoo ang gahom sa mga daotang magmamando,
6: nga sa kabangis nagdaugdaog sa kanasoran,
: ug walay hunong nga naglutos sa mga katawhan nga ilang naulipon.
7: Nakapahulay ug nagmalinawon na ang tibuok kalibotan
: ug nag-awit ang katawhan.
8: Nagmaya nga nagtan-aw kanimo ang mga kahoyng sipre
: ug ang mga sidro sa Lebanon.
: Miingon sila,
: Sukad ka mapukan wala nay mianhi pagpamutol kanamo.
9: Ang Seol nangandam na sa pagtagbo sa hari sa Babilonia;
: gipukaw niya ang mga kalag,
: ang tanang kadagkoan sa kalibotan lakip ang mga hari sa kanasoran.
10: Silang tanan moingon unya kanimo
: Karon managsama na gayod kita nga wala nay gahom.
11: Gitambog na sa Seol ang imong garbo
: ug ang honi sa imong mga alpa;
: ang mga ulod maoy imong habol ug hapin sa imong higdaanan.
12: Unsang pagkahitaboa nga nahulog ka man gikan sa langit,
: O hari sa Babilonia, ang mahayag nga kabugason?
: Unsang pagkahitaboa nga napukan ka man
: nga unta daghan mang nasod ang gibuntog nimo?
13: Miingon ka man gud sa imong hunahuna,
: Mosaka ako sa langit, ibabaw pa sa kabituonan
: ug adto ko didto ipahimutang ang akong trono;
: molingkod ako sa bukid nga tigomanan nga atua sa layong amihanan.
14: Mosaka ako ibabaw sa kapanganoran
: ug makigsama ako sa Labing Gamhanang Dios.
15: Apan gitambog ka hinuon sa Seol,
: sa kinahiladman sa Bung-aw
16: ug ang makakita kanimo motutok kanimo sa dakong kahibulong
: ug moingon, Mao ba kini siya ang gikalisangan sa tibuok kalibotan
: ug nakapakurog sa mga gingharian?
17: Mao ba kini siya ang migun-ob sa mga siyudad
: ug naghimo sa kalibotan nga daw diserto
: ug dili mobuhi sa iyang mga binilanggo?
18: Ang tanang hari sa kalibotan dungganan nga nagbuy-od sa ilang lubnganan;
19: apan ikaw, gitambog ug wala ilubong,
: daw batang patay nga naahat pagkatawo,
: uban sa nangamatay pinaagi sa espada ngadto sa kabatoan sa Bung-aw,
: sama sa patay nga gitunobtunoban na.
20: Dili ka itipon kanilag lubong,
: kay dako ka mag nahimong kadaot sa imong nasod,
: ug daghan kag napatay sa imong katawhan.
: Matapos na unta ang daotang nimong kaliwat.
21: Pangandam kay pamatyon na ang imong mga anak
: tungod sa kalapasan ninyong mga ginikanan,
: kay tingali unyag mosanay sila ug manag-iya sa yuta
: ug lukpon nila pagtukod ug mga siyudad ang tibuok kalibotan.
22: Atakihon ko ang Babilonia ug gun-obon ko kini ug walay mga kaliwat o salin nga magpabiling buhi, nag-ingon ang Ginoo nga Labing Gamhanan.
23: Himoon kong kalapokan ang Babilonia ug mga mingok na lamay magpuyo niini, unya silhigon ko ang tanang katawhan, nag-ingon ang Ginoo nga Labing Gamhanan.
24: Nanumpa ang Ginoo nga Labing Gamhanan,
: Ang akong gilaraw mahitabo gayod,
: ug ang akong pagbuot matuman usab.
25: Dinhi sa akong yuta, patyon ko ang mga taga-Asiria,
: ug dinhi sa akong kabukiran, tunobtunoban ko sila.
: Dili na nila ulipnon ang mga Israelita
: o papas-anon pag bug-at.
26: Mao kini ang akong katuyoan alang sa tibuok kalibotan,
: ug bakyawon ko ang akong kamot ibabaw sa tanang kanasoran.
27: Kay kabubut-on man kini sa Ginoo nga Labing Gamhanan,
: walay bisan kinsa nga makababag niini,
: o may makapugong sa kamot nga iyang gibakyaw.
28: Sa tuig nga maoy pagkamatay ni Hari Ahaz, nag-ingon ang Dios
29: Mga Filistihanon, ayaw kamo pagmaya
: nga nabali ang bunal nga nagkastigo kaninyo,
: kay ang bitin manganak ug halas nga malala,
: ug kini manganak usab ug serpenting pak-an.
30: Ang panganay sa tawong kabos mabusog
: ug matulog nga malinawon ang timawa;
: apan patyon ko pinaagi sa gutom ang imong kaliwat,
: ug ang mahibilin patyon ko pinaagi sa espada.
31: Hilak, O ganghaan!
: Singgit, O siyudad!
: Pangatunaw kamong tanan sa kahadlok, O mga Filistihanon!
: Kay may aso nga motungha gikan sa amihanan
: ug wala gayoy talawan kanila.
32: Unsa may among itubag sa mga sinugo sa Filistia?
: Sultihan namo sila,
: Ang Ginoo maoy nagtukod sa Sion
: ug dangpanan kini sa mga nag-antos niyang katawhan.