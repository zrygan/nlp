1: Ang mga tawo mitubag,
: Kinsay makatuo sa amo karong gisangyaw?
: Kinsay gipakitaan sa Ginoo sa iyang gahom?
2: Kay kabubut-on sa Ginoo nga ang iyang alagad
: motubo daw tanom diha sa ugang yuta.
: Dili siya madanihon
: ug wala siyay kaambong nga mabihag kita kaniya.
3: Gitamay nato siya ug gisalikway;
: nakasinati siyag mga kagul-anan ug mga pag-antos;
: gani walay motan-aw kaniya;
: wala nato siya tagda ug gipakawalay bili lamang.
4: Apan giantos niya ang mga kasakitan nga kita untay angay mag-antos
: ug gipas-an ang atong mga alantuson;
: nagtuo kita nga ang iyang pag-antos silot kaniya sa Dios.
5: Gani gisamaran siya tungod sa atong mga sala;
: napangos siya tungod sa atong pagkadaotan;
: giantos niya ang kastigo nga maoy nakaluwas kanato
: ug pinaagi sa iyang mga labod nangaayo kita.
6: Kitang tanan sama sa mga karnero nga nasalaag
: ug wala mosubay sa hustong dalan.
: Apan siyay gidakdakan sa Ginoo sa tanan tang kasal-anan.
7: Bisag gidaugdaog siya ug gipaantos pag-ayo,
: nagpakahilom lamang siya;
: sama sa nating karnero nga gidala ngadto sa ihawan
: ug sama sa karnero atubangan sa moalot kaniya,
: wala gayod siyay timik.
8: Gidala siya nga hinikawan sa hustisya
: ug walay nanumbaling sa iyang gidangatan;
: gihunosan siya sa iyang kinabuhi
: tungod sa kalapasan sa akong katawhan.
9: Giandaman siyag lubnganan tipon sa mga kriminal,
: gilubong siya uban sa usa ka dato,
: bisag wala siya makabuhat ug daotan o makasultig bakak.
10: Ang Ginoo nag-ingon,
: Maoy akong kabubut-on ang pagpaantos ug pagsakit kaniya;
: sa dihang gihimo niya ang iyang kaugalingon ingon nga halad alang sa sala,
: makita niya ang iyang mga kaliwat
: ug makabaton siyag taas nga kinabuhi;
: ug pinaagi kaniya matuman ang ubang plano.
11: Inigkatapos sa iyang mga pag-antos, malipay na usab siya
: ug masayod siya nga wala makawang ang iyang mga pag-antos.
: Siya ang matarong kong alagad
: ug siya maoy mopas-an sa silot sa katawhan
: aron mahimo silang matarong.
12: Busa pasidunggan ko siya uban sa mga bantogan ug gamhanan,
: kay gihatag man niya ang iyang kinabuhi,
: ug nahiagom sa angay nga dangatan sa mga kriminal.
: Gipas-an niya ang sala sa daghang mga tawo
: ug nag-ampo aron sila pasayloon.