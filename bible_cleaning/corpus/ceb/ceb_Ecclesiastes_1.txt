1: Kini ang mga pulong sa Maalam, anak ni David ug hari sa Jerusalem.
2: Kawang ug walay kapuslanan ang tanan, miingon siya.
3: Sa tibuok mong kinabuhi magtrabaho ug maghago ka,
: apan unsa may makuha mo niini?
4: Ang usa ka kaliwatan motungha ug unya mahanaw,
: ug motungha na usab ang laing kaliwatan,
: apan nagpabilin nga mao gihapon ang kalibotan,
5: magbalikbalik gihapon pagsidlak ug pagsalop ang adlaw.
6: Mohuros ang hangin ngadto sa habagatan,
: ug unya ngadto sa amihanan
: maglibotlibot lamang kini ug unya mobalik sa iyang gigikanan.
7: Ang tanang suba nagdagayday ngadto sa dagat,
: apan wala gihapon kini mapuno.
: Mobalik ang tubig ngadto sa tinubdan sa mga suba
: ug modagayday na usab kini ngadto sa dagat.
8: Ang tanang butang makahatag ug kalaay
: kalaay nga dili matukib sa mga pulong.
: Dili matagbaw pagtan-aw ang atong mata,
: o matagbaw pagpamati ang atong dalunggan.
9: Ang nahitabo kaniadto mahitabo gihapon,
: ug ang nabuhat kaniadto buhaton gihapon.
: Wala gayoy bag-o dinhi sa kalibotan.
10: Moingon sila, Tan-awa, aniay bag-ong butang!
: Apan dili kana bag-o.
: Diha na kana sa wala pa gani kita matawo.
11: Walay nahinumdom sa nahitabo kaniadto,
: ug hikalimtan ang mahitabo karon ug sa umaabot.
12: Ako, ang Maalam, ang hari sa Israel,
: ug atua sa Jerusalem ang akong trono.
13: Gitun-an ug gisusi ko ang tanang butang
: nga gibuhat dinhi sa kalibotan.
: Pait ang kapalaran nga gipahamtang sa Dios kanato.
14: Nakita ko ang tanan nga gibuhat dinhi sa kalibotan,
: ug alang kanako kini walay kapuslanan.
: Sama ra kini sa tawo nga nagdakop ug hangin.
15: Ang baliko dili mo matul-id,
: ug dili mo maihap ang mga butang nga wala diha.
16: Nakaingon ako sa akong kaugalingon,
: Gamhanan na ako ug mas maalamon
: kay sa tanang naghari sa Jerusalem kaniadto.
: Nasayod ako unsa gayod ang kaalam ug kahibalo.
17: Kaniadto buot kong susihon ang kalainan
: sa kahibalo ug sa kabuang,
: sa kaalam ug sa pagkawalay alamag.
: Apan nasuta ko nga sama lamang ako sa nagdakop ug hangin.
18: Kay kon magkadako ang kaalam sa tawo,
: magkadaghan usab ang iyang mga suliran
: ug kon magkadaghan ang iyang makat-onan,
: mosamot usab ang iyang pag-antos.