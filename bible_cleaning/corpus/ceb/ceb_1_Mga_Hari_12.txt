1: Si Rehoboam miadto sa Siquem diin ang tibuok katawhan sa amihanang Israel miadto aron paghimo kaniyang hari.
2: Sa pagkabalita niini ni Jeroboam nga anak ni Nebat nga didto pa sa Ehipto niadtong panahona kay mikagiw man siya aron paglikay kang Hari Solomon, mipauli siya sa Israel.
3: Unya gipatawag nila siya, ug si Jeroboam ug ang tibuok katawhan sa amihanang Israel miadto kang Rehoboam ug miingon,
4: Gilisudlisod kami sa imong amahan ug gihatagag bug-at kaayo nga buluhaton. Busa pagaan-gaani ang malisod nga trabaho nga gipahamtang kanamo sa imong amahan ug mag-alagad kami kanimo.
5: Si Rehoboam miingon kanila, Pamauli una kamo ug tapos sa tulo ka adlaw, balik kamo nganhi kanako. Busa nanglakaw ang katawhan.
6: Unya si Hari Rehoboam nakigkita sa mga tigulang nga nag-alagad ingon nga magtatambag sa iyang amahan nga si Solomon. Si Rehoboam miingon kanila, Unsa may inyong ikatambag kanako bahin sa akong itubag sa katawhan?
7: Ug miingon sila kaniya, Kon ayohon mo sila pag-alagad ug ihatag ang ilang gipangayo, mag-alagad sila kanimo hangtod sa hangtod.
8: Apan wala niya tumana ang tambag sa mga tigulang. Nagpakitambag hinuon siya sa mga batan-on nga iyang katalirongan.
9: Miingon siya kanila, Unsa may inyong ikatambag kanako bahin sa akong itubag niining katawhan nga naghangyo kanako nga pagaan-gaanan ang buluhaton nga gipahamtang kanila sa akong amahan?
10: Ug ang mga batan-on mitambag kaniya. Ingna sila, Ang kumingking ko mas baga pa kay sa hawak sa akong amahan.
11: Kon kaniadto gipapas-an kamo sa akong amahan ug usa ka bug-at nga palas-anon, karon dugangan ko pa kini. Kaniadto gikastigo kamo sa akong amahan ug latigo apan karon puspos nga may tunok na ang akong gamiton!
12: Busa sa ikatulo ka adlaw si Jeroboam ug ang tanang katawhan miadto kang Rehoboam sumala sa giingon kanila sa hari.
13: Ug ang hari masuk-anong mitubag sa katawhan ug gisalikway niya ang tambag sa mga tigulang.
14: Gisultihan niya sila sumala sa tambag sa mga batan-on nga nag-ingon, Gipapas-an kamog bug-at sa akong amahan apan dugangan ko pa kini. Gikastigo kamo sa akong amahan ug latigo apan karon puspos nga may tunok na ang akong gamiton.
15: Busa ang hari wala mamati sa mga tawo kay kining tanan pagbuot man sa Ginoo aron matuman ang iyang pulong nga gisulti pinaagi kang Ahias nga taga-Silo ngadto kang Jeroboam ang anak ni Nebat.
16: Ug sa pagkakita sa tibuok Israel nga wala mamati kanila ang hari, ang katawhan mitubag sa hari,
: Unsay labot namo kang David?
: Wala kami mapanunod gikan sa anak ni Jesse.
: Katawhan sa Israel mamauli kita sa atong pinuy-anan!
: Pasagdan ta si Rehoboam!
: Busa ang mga Israelita mirebelde.
17: Apan si Rehoboam nagmando sa katawhan nga nagpuyo sa mga siyudad sa Juda.
18: Unya gipaadto ni Hari Rehoboam si Adoniram, ang pangulo sa pinugos nga pagtrabaho ngadto sa katawhan apan gibato siya sa mga Israelita hangtod namatay. Ug si Hari Rehoboam midali pagsakay sa iyang karwahi ug mikagiw ngadto sa Jerusalem.
19: Busa mialsa ang Israel batok sa panimalay ni David sukad niadtong panahona.
20: Ug sa dihang nakabalita ang tibuok Israel nga mipauli si Jeroboam gikan sa Ehipto, gipasugoan nila siya ug gipatambong sa tigom ug gihimo siyang hari sa tibuok Israel. Wala na gayoy nagpasakop sa banay ni David gawas sa banay ni Juda.
21: Sa pag-abot ni Rehoboam didto sa Jerusalem gitigom niya ang 180,000 ka mga piniling sundalo sa banay sa Juda ug sa Benjamin. Nagtinguha siya pagpakig-away sa mga banay sa amihanang Israel aron mahibalik kaniya ang gingharian.
22: Apan gisultihan sa Dios ang iyang propeta nga si Semaias,
23: Ingna si Rehoboam, ang anak ni Solomon, hari sa Juda ug ang katawhan sa Juda ug sa Benjamin
24: Nag-ingon ang Ginoo , ayaw pagpakiggubat sa imong mga kadugo, ang katawhan sa Israel. Pamauli kamong tanan sa inyo kay mao kini ang akong kabubut-on. Busa namati sila sa pulong sa Ginoo ug namauli.
25: Unya gibutangan ni Jeroboam ug mga kota ang Siquem didto sa kabungtoran sa Efraim ug mipuyo siya didto. Gikan didto miadto siya sa Penuel ug gibutangan niya kinig mga kota.
26: Ug nakaingon si Jeroboam sa iyang kaugalingon, Lagmit mahibalik ang gingharian sa panimalay ni David.
27: Kon ang katawhan magpadayon pag-adto sa Jerusalem aron paghalad ug mga mananap didto sa Templo sa Ginoo , kining mga tawhana mobalik na usab sa ilang agalon nga si Rehoboam, ang hari sa Juda ug patyon nila ako.
28: Busa nakahukom siya sa paghimo ug duha ka nating baka nga bulawan. Unya giingnan niya ang katawhan, Ayaw na kamo paghagohago ug adto sa Jerusalem kay ania may inyong mga dios nga maoy nagkuha kaninyo gikan sa Ehipto.
29: Ang usa niini gipahimutang niya didto sa Betel samtang ang usa didto sa Dan.
30: Ug kining butanga nakaangin sa katawhan sa pagpakasala kay miadto man sila aron pagsimba sa nating baka nga bulawan nga didto sa Betel ug ang uban misimba usab didto sa Dan.
31: Naghimo usab siyag mga halaran didto sa mga bungtod ug nagtudlog mga pari gikan sa tanang katawhan nga dili mga Levita.
32: Ug si Jeroboam naghimog kasaulogan sa ika-15 nga adlaw sa ikawalong bulan sama sa kasaulogan nga gihimo didto sa Juda. Ug naghalad siyag mga mananap didto sa halaran sa Betel alang sa diosdios nga nating baka nga iyang gihimo. Ug gipahimutang niya didto sa Betel ang mga pari.
33: Miadto siya sa mga halaran nga iyang gihimo didto sa Betel sa ika-15 nga adlaw sa ikawalong bulan sa adlaw nga gipili niya ug nagsaulog siyag usa ka kasaulogan alang sa katawhan sa Israel ug miadto siya sa halaran aron sa paghalad ug mga halad.