1: Mga anak, pamati sa gitudlo kaninyo sa inyong amahan. Matngoni kini ug makabaton gayod kamog kahibalo.
2: Ang gitudlo ko kaninyo maayo busa hinumdomi gayod ninyo kini.
3: Sa dihang bata pa ako, bugtong nga anak sa akong ginikanan,
4: gitudloan ako sa akong amahan. Miingon siya, Hinumdomi ang gisulti ko kanimo ug ayaw gayod kini hikalimti. Tumana kini ug makabaton kag kinabuhi.
5: Batoni ang kaalam ug maayong pagsabot. Ayaw isalikway ug ayaw kalimti ang akong gisulti kanimo.
6: Ayaw biyai ang kaalam ug panalipdan ka niya; higugmaa siya ug bantayan ka niya.
7: Ang pagbaton ug kaalam mao ang labing maayong butang nga imong mahimo. Ang ikaduha mao ang pagbaton ug maayong panabot.
8: Higugmaa ang kaalam ug himoon ka niyang bantogan. Hupti kini ug pasidunggan ka niya.
9: Siya ang labing dakong dungog nga imong mahuptan.
10: Pamati kanako, anak. Matngoni gayod pag-ayo ang gisulti ko kanimo ug makabaton kag taas nga kinabuhi.
11: Gitudloan ko ikaw ug kaalam ug sa hustong pagkinabuhi.
12: Kon magtarong ka sa pagkinabuhi, wala gayoy makababag kanimo ug dili ka madagma kon modagan ka.
13: Hinumdomi kanunay ang imong nakat-onan. Ang imong kahibalo mao ang imong kinabuhi busa bantayi kini pag-ayo.
14: Ayaw pag-adto sa dapit nga adtoan sa mga tawong daotan. Ayaw sunda ang ilang buhat.
15: Likayi kini ug isalikway ang daotan ug padayon sa paglakaw.
16: Dili makatulog ang mga daotan kon dili sila makabuhat ug daotan.
17: Ang pagkadaotan ug pagkabangis sama ra sa pagkaon ug sa imnonon alang kanila.
18: Sama sa banagbanag sa kabuntagon ang dalan nga gilaktan sa mga matarong mag-anam ug kahayag hangtod nga moabot ang kabuntagon.
19: Apan ang dalan sa mga daotan ngitngit pa kay sa kagabhion. Matumba sila apan dili sila makakita unsay nakapadagma kanila.
20: Anak, matngoni gayod ang akong gisulti kanimo. Pamati sa akong mga pulong.
21: Ayaw kini isalikway. Hinumdomi kini ug higugmaa.
22: Maghatag kinig kinabuhi ug maayong panglawas ngadto sa makasabot niini.
23: Ang imong mga hunahuna maoy tinubdan sa kinabuhi busa bantayi sila ingon nga labing bililhon mong bahandi.
24: Ayaw gayod pagbutangbutang ug pagsultig bakak.
25: Tutok diritso sa unahan uban ang pagsalig; ayaw pagduko tungod sa kaulaw.
26: Tun-i pag-ayo ang buot mong buhaton ug bisan unsay imong himoon molampos gayod.
27: Likayi ang daotan ug lakaw ug tul-id. Ayaw gayod pagtipas bisag usa lamang ka lakang.