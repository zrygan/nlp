1: Pagkatahom gayod sa imong Templo, O Ginoo nga Labing Gamhanan!
2: Gusto kaayo ko nga moadto didto!
: Nangandoy ako sa hawanan sa Templo sa Ginoo .
: Nag-awit sa kalipay ang tibuok kong kalag
: alang sa buhing Dios.
3: Bisan gani ang mga gorion nagbuhat ug salag,
: ug ang mga sayaw may kaugalingong puy-anan;
: gibutang nila ang ilang mga piso duol sa imong mga halaran,
: O Ginoo nga Labing Gamhanan, akong hari ug akong Dios.
4: Pagkamalipayon sa mga nagpuyo sa imong Templo;
: kanunay silang nag-awit ug mga pagdayeg kanimo.
5: Pagkamalipayon sa mga tawo kansang kusog naggikan kanimo.
: Buot silang moduaw sa Bukid sa Sion.
6: Sa paglatas nila sa nag-ugang walog sa Baca,
: nahimo kining dapit sa mga tubod
: ug nalukop kini ug mga lim-aw sa unang ulan.
7: Sa ilang pagpadayon, nagkadugang ang ilang kusog
: ug nakita nila sa Sion ang Dios sa mga dios!
8: Pamatia intawon ang akong pag-ampo, O Ginoo , Dios nga Labing Gamhanan!
: Patalinghogi ako, O Dios ni Jacob!
9: O Dios, panalangini ang among hari,
: ang hari nga imong gipili!
10: Ang usa ka adlaw diha sa imong Templo
: mas maayo pa kay sa usa ka libo ka adlaw didto sa laing dapit,
: ug palabihon ko ang pagbarog diha sa ganghaan sa balay sa akong Dios
: kay sa pagpuyo sa mga balay sa mga daotan.
11: Ang Ginoo mao ang among manlalaban ug mahimayaong hari;
: nanalangin siya kanamo uban sa kaluoy ug dungog.
: Dili niya ihikaw ang butang nga maayo
: kanila nga nagbuhat sa matarong.
12: Pagkamalipayon niadtong nagsalig kanimo, O Ginoo nga Labing Gamhanan!