1: O Ginoo nga among Ginoo,
: pagkahalangdon sa imong ngalan sa tibuok kalibotan!
: Sangko sa kalangitan ang pagdayeg sa imong himaya
2: nga giawit sa mga masuso ug kabataan.
: Gipabarog mo ang imong gahom
: ug gisanta ug gibuntog mo ang imong mga kaaway.
3: Inigsud-ong ko sa kalangitan nga imong gibuhat,
: sa bulan ug kabituonan nga imong gipahimutang,
4: makapangutana ako sa akong kaugalingon
: Unsa ba ang tawo
: nga gihatagan mo man siyag bili;
: ug nganong imo man siyang amomahon
: nga tawo ra man siya?
5: Apan gibuhat mo siya
: nga ubos lag diyutay kanimo
: ug gipurongpurongan mo sa himaya ug kadungganan.
6: Gihatagan mo siyag gahom
: sa pagmando sa tanan mong binuhat;
: ang tanan gayod imong gipailalom kaniya
7: ang mga karnero ug mga baka
: ang mga mananap sa kalasangan,
8: ang kalanggaman, ang mga isda
: ug ang tanang mananap sa kadagatan.
9: O Ginoo nga among Ginoo!
: Pagkahalangdon gayod sa imong ngalan sa tibuok kalibotan!