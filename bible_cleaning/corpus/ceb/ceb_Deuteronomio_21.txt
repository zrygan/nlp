1: Kon didto sa yuta nga ihatag kaninyo sa Ginoo nga inyong Dios may makit-ang usa ka tawong patay sa usa ka hilit nga dapit apan wala mahibaloi kinsay nagpatay kaniya,
2: kinahanglan nga ang inyong mga kadagkoan ug ang mga maghuhukom moadto ug sukdon nila ang gilay-on sa mga lungsod nga duol sa nahimutangan sa minatay.
3: Ug ang mga kadagkoan sa lungsod nga labing duol niini magkuhag bata pa nga baka nga baye nga wala pa magamit sa pagtrabaho.
4: Unya dad-on nila kini didto sa patag nga wala umaha ug may mga nagdagayday nga sapa ug didto lubagon nila ang liog niini.
5: Kinahanglan nga motambong ang mga pari aron maoy mohusay sa tanang kaso kay gipili man sila sa Ginoo nga inyong Dios aron pag-alagad kaniya ug pagpanalangin sa katawhan sa ngalan sa Ginoo .
6: Unya ang tanang kadagkoan sa lungsod nga labing duol sa dapit diin nakita ang tawong gipatay kinahanglang manghunaw sa ibabaw sa bayeng baka nga gilubag ang liog didto sa sapa.
7: Kinahanglang moingon sila, Dili kami maoy nagpatay niining tawhana ug wala kami makakita sa nagpatay kaniya.
8: Busa pasayloa, O Ginoo , ang imong katawhan, ang Israel nga imong gikuha gikan sa Ehipto. Pasayloa kami ug ayaw intawon kami pakasad-a sa kamatayon sa tawong walay sala!
9: Mao kini ang paagi nga dili kamo silotan tungod sa kamatayon niadtong walay sala kon buhaton ninyo kini sumala sa sugo sa Ginoo .
10: Kon sa inyong pagsulong itugyan kaninyo sa Ginoo ang inyong mga kaaway ug mahimo ninyo silang mga bihag,
11: unya sa inyong mga binihag may babayeng guwapa nga inyong gikaibgan ug buot pangasaw-on,
12: mahimong dad-on ninyo siya sa inyo ug pakiskisi niya ang iyang ulo ug paputli ang iyang mga kuko
13: ug pahukasa sa iyang bisti sa pagkabinihag. Magpabilin siya didto sa inyo ug magbangotan tungod sa kamatayon sa iyang mga ginikanan sulod sa usa ka bulan. Human niana, mahimo na kamong magpuyo ingon nga magtiayon.
14: Apan unya kon dili ka na makauyon kaniya, hatagi siya sa iyang kagawasan aron makalakaw na siya bisag asa. Ayaw siya ibaligya o ulipona kay imo na mang gipahimuslan ang iyang pagkababaye.
15: Kon ang usa ka tawo may duha ka asawa ug pulos sila manganak ug batang lalaki apan ang unang anak dili iya sa gihigugma niyang asawa,
16: inigbahin na niya sa iyang katigayonan ngadto sa iyang mga anak, kinahanglan nga ang bahin nga maangkon sa usa ka panganay dili ihatag ngadto sa anak sa babaye nga iyang gihigugma kondili adto gayod kini ihatag sa panganay nga iya sa babaye nga wala niya higugmaa.
17: Kinahanglan nga iyang ilhon ang panganay nga mao ang anak sa babaye nga wala niya higugmaa ug hatagan niyag dobleng bahin kay siya man ang una niyang anak busa may katungod siya sa pagdawat sa bahin sa panganay.
18: Kon may anak nga lalaki nga gahig ulo ug masupilon ug kanunay lang dili motuman sa iyang mga ginikanan ug dili lang gihapon mosugot bisan pag gisilotan siya,
19: ang iyang mga ginikanan may katungod sa pagdala kaniya ngadto sa hukmanan atubangan sa mga kadagkoan sa siyudad nga iyang gipuy-an.
20: Unya suginlan nila ang mga kadagkoan nga ang maong anak nila gahig ulo, masupilon, mausikon, palahubog ug dili mosugot kon sugoon.
21: Unya batoon siya sa tanang lumolupyo sa siyudad hangtod nga mamatay siya. Sa ingon nga paagi malimpyohan ninyo ang inyong lungsod sa tanang pagkadaotan ug masayran kini sa tibuok Israel ug mahadlok na sila nga mobuhat ug daotan.
22: Kon patyon ang usa ka tawo tungod sa kalapasan nga iyang nahimo ug gibitay ninyo sa kahoy ang patay niyang lawas,
23: kinahanglan nga dili kini magpabilin nga magbitay sa tibuok gabii. Kinahanglan nga ilubong ninyo siya sa maong adlaw kay kon dili ang patayng lawas nga gibitay magdala ug tunglo sa Dios ngadto sa katawhan. Kinahanglan nga dili ninyo paghugawan ang yuta nga ihatag kaninyo sa Ginoo nga inyong Dios.