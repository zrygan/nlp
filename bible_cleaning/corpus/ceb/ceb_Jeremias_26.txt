1: Sa dihang nagsugod paghari sa Juda si Joakim nga anak ni Josias,
2: giingnan ako sa Ginoo , Tindog didto sa hawanan sa Templo ug isulti ang tanang ipasulti ko kanimo ngadto sa mga tawo nga gikan sa kalungsoran sa Juda nga moadto sa Templo aron pagsimba. Ayaw gayod sayloi bisag usa lang ka butang
3: basin pag mopatalinghog sila ug biyaan nila ang daotan nilang pagkinabuhi. Kon buhaton nila kini, dili ko ipadayon pagpahamtang ang katalagman nga nahunahunaan kong buhaton kanila tungod sa ilang pagkadaotan.
4: Gisugo ako sa Ginoo sa pagsulti ngadto sa katawhan: Ako, ang Ginoo , nag-ingon nga kinahanglang sundon ninyo ako pinaagi sa pagtuman sa mga pagtulon-an nga gihatag ko kaninyo.
5: Kinahanglan nga patalinghogan ninyo ang mga pulong sa akong mga sinugo nga mga propeta nga gisigihan kog paanha kaninyo. Apan wala gayod kamo motuman sa gisulti nila.
6: Kon dili ninyo buhaton kining mga butanga, buhaton ko niining Temploha ang nahitabo sa Silo. Unya ang ngalan niining siyudara gamiton sa tanang nasod sa kalibotan silbing usa ka tunglo.
7: Nakadungog ang mga pari, ang mga propeta ug ang tanang tawo kang Jeremias nga nagsulti niining tanan didto sa Templo.
8: Ug sa pagkahuman gayod niyag sulti sa tanan nga gisugo sa Ginoo kaniya, gidakop siya sa mga pari, sa mga propeta ug sa katawhan ug naninggit sila, Angay kang patyon tungod niini!
9: Nganong nag-ingon ka man sa ngalan sa Ginoo nga kining Temploha mahisama sa Silo ug gun-obon kining siyudara ug walay bisan usa nga makaikyas? Gipunsisokan sa katawhan si Jeremias didto sulod sa Templo.
10: Sa pagkabalita sa mga pangulo sa Juda bahin sa nahitabo, gikan sa palasyo sa hari miadto sila sa pultahan sa Templo nga ginganlag Bag-ong Ganghaan.
11: Unya miingon ang mga pari ug ang mga propeta ngadto sa mga pangulo ug sa katawhan, Kining tawhana angay silotan sa kamatayon tungod sa iyang gisulti batok sa atong siyudad. Kamo mismo nakadungog kaniya.
12: Unya miingon ako sa mga pangulo ug sa katawhan, Gisugo ako sa Ginoo sa pagsulti sa tanan nga nadungog ninyo nga gisulti ko batok niining Temploha ug niining siyudara.
13: Kinahanglan nga usbon ninyo ang inyong pagkinabuhi ug ang inyong mga binuhatan ug kinahanglang tumanon ninyo ang mga pulong sa Ginoo nga inyong Dios. Kon buhaton ninyo kini, dili ipadayon sa Ginoo ang pagpahamtang sa katalagman nga iya untang ipahamtang kaninyo.
14: Karon ania ako ubos sa inyong gahom. Buhata kanako ang gihunahuna ninyo nga angay kanako.
15: Apan hibaloi ninyo kini: kon patyon ako ninyo, kamo ug ang tanang lumolupyo niining siyudara sad-an tungod sa pagpatay sa tawong walay sala kay ang Ginoo man ang nagsugo kanako sa pagsulti niining tanan kaninyo.
16: Unya ang mga pangulo ug ang katawhan miingon ngadto sa mga pari ug sa mga propeta, Dili angay silotan sa kamatayon kining tawhana kay siya misulti man kanato sa ngalan sa Ginoo nga atong Dios.
17: Unya mitindog ang pipila sa mga kadagkoan ug miingon sa katawhan nga nagkatigom,
18: Sa panahon nga si Ezequias mao pay hari sa Juda, si propeta Miqueas nga taga-Moreset nagsulti sa tanang tawo nga ang Ginoo nga Labing Gamhanan nag-ingon
: Ang Sion darohon sama sa usa ka uma;
: mahimong sama sa tinapok nga bato ang Jerusalem,
: ug ang bungtod nga nahimutangan sa Templo
: mahimong usa ka lasang.
19: Wala patya ni Ezequias ug sa iyang mga sakop si Miqueas. Nahadlok hinuon sa Ginoo si Ezequias ug nagpakiluoy kaniya. Busa wala ipadayon sa Ginoo ang pagpahamtang kanila sa katalagman. Apan karon, pinaagi niining atong buhat, hapit na kita mahiagom sa makalilisang nga katalagman nga kita ray nakaingon.
20: May laing tawo usab nga si Urias, anak ni Semaias nga taga siyudad sa Jearim, nga sa ngalan sa Ginoo nagsulti batok niining siyudara ug niining nasora sama sa gihimo ni Jeremias.
21: Sa pagkadungog ni Hari Joakim ug sa iyang mga sundalo ug mga opisyal sa gisulti ni Urias, buot sa hari nga patyon siya. Apan nakabalita si Urias niini busa mikagiw siya ngadto sa Ehipto tungod sa kahadlok.
22: Apan nagsugo si Hari Joakim kang Elnatan, anak ni Akbor, ug sa pipila ka tawo aron pagdakop kang Urias didto sa Ehipto.
23: Gikuha nila siya gikan sa Ehipto ug gidala ngadto kang Hari Joakim. Gipapatay siya ni Joakim ug gitambog ang iyang lawas sa lubnganan sa mga tawong timawa.
24: Apan ako gipanalipdan ni Ahikam nga anak ni Safan busa wala ako itugyan ngadto sa katawhan aron ipapatay.