1: Unya nakigbatok si Satanas sa Israel ug giaghat niya si David sa pag-ihap sa katawhan.
2: Busa si David miingon kang Joab ug sa ubang mga pangulo sa kasundalohan sa Israel, Lakaw ug ipha ninyo ang katawhan sa Israel gikan sa Berseba hangtod sa Dan ug inigkahuman ninyog ihap, pahibaloa ako aron masayran ko ang gidaghanon sa katawhan sa Israel.
3: Apan miingon si Joab, Dugangan unta sa Ginoo ug usa ka gatos ka pilo ang gidaghanon sa katawhan sa Israel! Dili ba silang tanan mga sulugoon man nimo, talahuron kong hari? Nganong ipaihap mo pa man gayod sila? Nganong anginon mo man ang tibuok Israel sa pagpakasala?
4: Apan kinahanglan gayod nga tumanon ang gisugo sa hari busa milakaw si Joab ug gisuroy niya ang tibuok Israel ug unya mibalik siya sa Jerusalem.
5: Gihatag niya ngadto sa hari ang lista sa gidaghanon sa katawhan nga batid sa panggubatan: Mikabat ug 1,100,000 sa Israel ug 470,000 ang sa Juda.
6: Apan wala iapil ni Joab pag-ihap ang mga banay ni Levi ug ni Benjamin kay wala man siya makauyon sa gisugo kaniya sa hari.
7: Wala kahimut-i sa Dios kining pag-ihap sa katawhan busa iyang gikastigo ang Israel.
8: Ug miingon si David ngadto sa Dios, Nakasala akog dako niining akong gihimo. Busa pasayloa intawon ako sa binuang nga akong nahimo.
9: Miingon ang Ginoo kang Gad, ang propeta ni David,
10: Lakaw ug ingna si David nga kini ang giingon sa Ginoo , Pagpili niining tulo ka butang ug ang imong pilion maoy akong buhaton.
11: Busa miadto si Gad kang David ug miingon, Mao kini ang giingon sa Ginoo , Pagpili niini
12: tulo ka tuig nga gutom, tulo ka bulan nga mahiagom kag kaparotan sa imong mga kaaway ug lutoson ka nila o tulo ka adlaw nga mahiagom ka sa kastigo sa Ginoo kamatay sa katawhan sa Israel ug pasuroyon ko ang akong anghel sa tibuok nasod aron sa paglaglag sa katawhan. Karon, pagpili hain ang imo niining tulo aron may ikatubag ako inigbalik ko sa nagsugo kanako.
13: Unya miingon si David kang Gad, Nalibog ako pag-ayo apan dili ko gusto nga itugyan ngadto sa kamot sa tawo. Busa padangopa intawon ako sa Ginoo kay siya maluluy-on kaayo.
14: Busa gipadad-an sa Ginoo ug kamatay ang Israel ug 70,000 ang nangamatay sa tibuok Israel.
15: Gipaadto sa Dios ang anghel ngadto sa Jerusalem aron sa paglaglag niini. Apan sa dihang iya na untang laglagon ang Jerusalem, wala ipadayon sa Ginoo ang iyang gilaraw nga kadaot sa Jerusalem ug iyang giingnan ang anghel nga tiglaglag, Ayaw ipadayon pagbakyaw ang imong kamot. Ang anghel nagbarog tupad sa giukanan ni Arauna nga Jebusihanon.
16: Unya nakita ni David ang anghel sa Ginoo nga nagtindog tungatunga sa langit ug sa yuta. May gikuptan kining espada nga iyang gibakyaw ibabaw sa siyudad sa Jerusalem. Ug si David ug ang mga kadagkoan sa siyudad kinsa nagbistig mga sako nanghapa sa yuta.
17: Miingon si David ngadto sa Dios, Ako maoy nagsugo sa pag-ihap sa katawhan sa Israel. Ako ang nakasala ug naghimog mangil-ad kaayong buhat ug walay labot kining mga tawhana. Ako ug ang panimalay sa akong amahan maoy siloti apan ayaw intawon pahamtangig sakit ang katawhan.
18: Unya gimandoan si Gad sa anghel sa Ginoo sa pagsulti kang David sa pag-adto ug pagtukod ug halaran didto sa giukanan ni Arauna nga Jebusihanon.
19: Busa gituman ni David ang giingon kaniya ni Gad sa ngalan sa Ginoo .
20: Niadtong higayona, si Arauna naggiok ug trigo. Sa iyang paglingi, nakita niya ang anghel ug nanago ang upat niya ka anak.
21: Sa pagkakita ni Arauna kang David nga miabot, mihapa siya sa yuta agig pagyukbo kang David.
22: Unya miingon si David kang Arauna, Ihatag kanako kining nahimutangan sa giukanan aron tukoran ko ug halaran alang sa Ginoo . Paliton ko kini bisag pila aron mohunong ang kamatay sa katawhan.
23: Mitubag si Arauna kang David, Matuman ang imong hangyo. Buhata, talahurong hari, ang nahunahunaan mo nga maayo. Iapil ko paghatag kanimo ang mga baka aron imong sunogon ingon nga halad sa Ginoo , ang mga binughang kahoy aron imong isugnod ug ang trigo aron imo usab nga ihalad sa Ginoo ingon nga halad nga pagkaon.
24: Apan miingon si David kang Arauna, Dili kana mahimo. Paliton ko kini bisag pila kay dili ko ihalad sa Ginoo ang gikan kanimo ug dili usab ako maghalad ngadto kaniya ug bisan unsa nga wala ko bayri.
25: Busa gibayran ni David si Arauna ug 600 ka buok nga bulawan.
26: Ug didto naghimo siyag halaran alang sa Ginoo ug naghalad siyag mga halad nga iyang gisunog ug naghalad usab siyag halad sa pakigdait ug nag-ampo siya sa Ginoo . Gidungog siya sa Ginoo ug gipakunsaran sa Ginoo ug kalayo ang halad nga didto sa halaran.
27: Unya gimandoan ni Yahweh ang anghel sa pagsakob sa iyang espada ug gituman kini sa anghel.
28: Niadtong higayona gitubag sa Ginoo ang pag-ampo ni David didto sa giukanan ni Arauna nga Jebusihanon busa si David naghalad ug mga mananap.
29: Niadtong panahona ang Tolda nga Tagboanan nga hinimo ni Moises didto sa kamingawan ug ang halaran nga sunoganan sa mga halad atua sa bungtod sa Gibeon,
30: apan si David wala makaduol sa maong halaran aron sa pagpakisayod sa Dios kay nahadlok man siya sa espada sa anghel sa Ginoo .