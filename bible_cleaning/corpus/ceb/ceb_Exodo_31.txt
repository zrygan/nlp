1: Ang Ginoo miingon kang Moises,
2: Gipili ko si Besalel, ang anak ni Uri nga anak ni Hur, sa banay ni Juda.
3: Gipuno ko siya sa akong gahom ug gihatagag kaalam ug hiyas sa pagpamuhat ug bisag unsa.
4: Siya maoy maghimo sa mga maanindot nga mga dibuho ginamit ang bulawan, plata ug bronsi.
5: Siya ang maghimo sa mga alahas, ang magkulit sa kahoy ug sa tanang matang sa buhat.
6: Ug aron may makatabang kang Besalel, gipili ko usab si Oholiab, ang anak nga lalaki ni Ahisamac, sa banay ni Dan. Gihatagan ko usab ug katakos ang tanang hanas nga mga trabahador aron buhaton nila ang tanang butang nga gisugo ko kanimo
7: ang Tolda nga Tagboanan, ang Sudlanan sa Kasabotan, ang takob sa Sudlanan ug tanang kahimanan sa Tolda,
8: ang lamisa ug ang mga kahimanan niini, ang kandelero nga lunsayng bulawan ug ang tanang kahimanan niini, ang halaran sa insenso,
9: ang halaran alang sa mga halad nga pagasunogon ug ang tanang kahimanan niini, ang hunawanan ug ang tungtonganan niini,
10: ang mahalon ug sagradong bisti ni Aaron nga pari ug sa iyang mga anak aron gamiton sa ilang pag-alagad,
11: ang lana nga igdidihog ug ang humot nga insenso alang sa Dapit nga Balaan. Inighimo nila niining tanan, kinahanglan himoon kini sumala gayod sa akong gisugo kanimo.
12: Ang Ginoo miingon kang Moises,
13: Sultihi ang katawhan sa Israel nga kinahanglan tamdon ninyo ang akong Adlaw nga Igpapahulay kay mao kini ang ilhanan tali kanako ug kaninyo ug sa inyong kaliwatan aron kamo masayod nga ako, ang Ginoo , maoy nagpili kaninyo aron mahimong akong katawhan.
14: Busa kinahanglan nga tamdon ninyo ang Adlaw nga Igpapahulay kay gibalaan kini alang kaninyo. Ang dili magbalaan niini kinahanglan patyon. Ang magtrabaho sa Adlawng Igpapahulay puohon gayod.
15: Buhata ninyo ang inyong mga buluhaton sulod sa unom ka adlaw apan ang ikapito, adlaw sa pahulay ug kini balaan. Gigahin kini alang kanako. Patyon ang magtrabaho nianang adlawa.
16: Kinahanglan tamdon sa katawhan sa Israel ang Adlaw nga Igpapahulay kay kini usa man ka kasabotan nga dayon.
17: Usa kini ka walay kataposan nga ilhanan tali kanako ug sa katawhan sa Israel, kay ako, ang Ginoo , maoy naghimo sa langit ug sa yuta sulod sa unom ka adlaw ug sa ikapito nga adlaw mipahulay ako ug nakapahulay gayod.
18: Tapos makigsulti ang Dios kang Moises didto sa Bukid sa Sinai, gihatag niya ngadto kang Moises ang duha ka papan nga bato nga gisulatan sa kasugoan nga ang Dios mismo maoy nagsulat.