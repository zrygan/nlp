1: Bulahan kadtong putli ug kinabuhi
: ug nagmatinumanon sa balaod sa Ginoo .
2: Bulahan sila nga nagtuman sa iyang mga sugo,
: ug sa kinasingkasing nagsimba kaniya.
3: Wala sila magbuhat ug daotan
: kondili nagkinabuhi sumala sa iyang kabubut-on.
4: O Ginoo , gihatagan mo kami sa imong mga balaod
: ug gisugo pagtuman niini nga matinud-anon.
5: Magmatinumanon unta ako kanunay
: sa imong mga sugo!
6: Unya dili ako maulawan
: kay tumanon ko man gayod ang tanan mong mga sugo.
7: Sa pagkakat-on ko sa matarong mong mga hukom,
: magdayeg ako kanimo uban sa putli nga kasingkasing.
8: Tumanon ko ang imong mga sugo
: busa ayaw ako isalikway!
9: Unsay buhaton sa usa ka batan-on aron magmaputli ang iyang kinabuhi?
: Pinaagi sa pagtuman sa imong mga sugo.
10: Sa tibuok kong kasingkasing nag-alagad ako kanimo;
: ayaw itugot nga makalapas ako sa imong mga sugo.
11: Giampingan ko ang imong balaod sulod sa akong kasingkasing
: aron dili ako makasala kanimo.
12: Nagdayeg ako kanimo, O Ginoo ;
: tudloi ako sa imong mga sugo.
13: Sa akong baba isugid ko
: ang mga balaod nga imong gihatag.
14: Gikalipay ko ang pagtuman sa imong mga sugo
: labaw kay sa pagbaton ug dagkong bahandi.
15: Gitun-an ko ang imong mga pahimangno;
: namalandong ako sa imong mga pagtulon-an.
16: Gikalipay ko ang imong mga balaod;
: dili ko kalimtan ang imong mga sugo.
17: Kaluy-i intawon ako nga imong sulugoon,
: aron magkinabuhi ako ug magtuman sa imong mga pagtulon-an.
18: Bukha ang akong mga mata
: aron makita ko ang kahibulongang mga kamatuoran diha sa imong balaod.
19: Dumuduong lamang ako dinhi sa kalibotan;
: pasabta ako sa imong mga sugo.
20: Sa tanang panahon nangandoy ako pag-ayo
: sa pagsabot sa imong mga sugo.
21: Gibadlong mo ang mga mapahitas-on, ang mga tinunglo,
: kay wala man sila magtuman sa imong mga sugo.
22: Ilikay ako sa ilang pagyubit ug pagtamay,
: kay gituman ko man ang imong mga balaod.
23: Bisan pag maglarawg daotan ang mga prinsipe batok kanako,
: ako nga imong sulugoon mamalandong sa imong mga pagtulon-an.
24: Ang imong mga pagtulon-an maoy akong kalipay;
: sila maoy akong mga magtatambag.
25: Nabuntog ako ug nahapla sa yuta;
: lig-ona ako sumala sa imong gisaad.
26: Gisugid ko ang tanan kong nabuhat ug gitubag mo ako;
: tudloi ako sa imong mga balaod.
27: Tudloi ako pagsabot sa imong mga balaod,
: ug mamalandong ako sa katingalahan mong mga buhat.
28: Naluya ako tungod sa kaguol;
: lig-ona ako sumala sa imong gisaad.
29: Ilikay ako sa dalan sa kasaypanan,
: ug tungod sa imong grasya tudloi ako sa imong balaod.
30: Nakahukom ako sa pagtuman sa imong mga sugo;
: gimatngonan ko ang imong mga balaod.
31: Gituman ko, O Ginoo , ang imong mga balaod;
: ayaw itugot nga maulawan ako.
32: Ikalipay ko ang pagtuman sa imong kasugoan,
: kay dugangan mo man ang akong panabot.
33: Tudloi ako, O Ginoo , sa kahulogan sa imong mga balaod,
: ug tumanon ko kini kanunay.
34: Pasabta ako sa imong balaod ug tumanon ko kini;
: ampingan ko kini sa bug-os kong kasingkasing.
35: Tudloi ako sa pagsunod sa imong kasugoan,
: kay anaa niini ang akong kalipay.
36: Hatagi akog gugma sa pagtuman sa imong mga balaod,
: dili gugma sa salapi.
37: Ayaw itugot nga hatagan kog bili ang mga walay kapuslanan;
: kaluy-i intawon ako sumala sa imong gisaad.
38: Tumana ang imong gisaad kanako nga imong alagad,
: ang imong buhaton niadtong nagtahod ug may kahadlok kanimo.
39: Ilikay ako sa mga pagbiaybiay nga akong gikahadlokan;
: pagkamaayo sa imong mga balaod!
40: Buot kong tumanon ang imong mga sugo;
: tungod sa imong pagkamatarong, hatagi akog bag-ong kinabuhi.
41: Pakit-a ako, O Ginoo ,
: sa kadako sa imong gugma kanako,
: ug luwasa ako sumala sa imong gisaad.
42: Unya may ikatubag na ako niadtong nagpakaulaw kanako
: kay nagsalig man ako sa imong pulong.
43: Itugot nga makasulti ako kanunay sa kamatuoran,
: kay ang akong paglaom anaa sa imong mga lagda.
44: Tumanon ko kanunay ang imong balaod hangtod sa kahangtoran.
45: Magkinabuhi ako sa hingpit nga kagawasan
: kay nagmatinumanon man ako sa imong mga sugo.
46: Isangyaw ko ang imong mga sugo atubangan sa mga hari
: ug dili ako maulaw.
47: Gikalipay ko ang pagtuman sa imong mga sugo
: nga akong gihigugma.
48: Gitamod ug gihigugma ko ang imong kasugoan,
: ug mamalandong ako sa imong mga balaod.
49: Ayaw kalimti ang imong gisaad kanako nga imong sulugoon;
: naghatag kini kanakog paglaom.
50: Bisan sa akong pag-antos nalipay ako
: kay ang imong saad naghatag man kanakog kinabuhi.
51: Gibiaybiay ako pag-ayo sa mga mapahitas-on,
: apan wala ako mobiya sa imong balaod.
52: Gihinumdoman ko ang mga pahimangno nga gihatag mo kanako kaniadto,
: ug nakahupay kini kanako, O Ginoo .
53: Masuko ako pag-ayo
: inigkakita ko sa mga daotan nga naglapas sa imong balaod.
54: Ang imong kasugoan maoy akong alawiton
: niining kinabuhi kong lumalabay.
55: Gihandom ko ikaw, O Yahweh, sa panahon sa kagabhion,
: ug namalandong ako sa imong balaod.
56: Ang kalipay ko mao ang pagtuman sa imong kasugoan.
57: Ikaw, O Ginoo , ang tanan alang kanako;
: isaad ko nga akong tumanon ang imong kasugoan.
58: Gihangyo ko ikaw sa bug-os kong kasingkasing;
: kaluy-i intawon ako sumala sa imong gisaad.
59: Namalandong ako sa akong pagkinabuhi,
: ug isaad ko nga tumanon ko ang imong mga gimbut-an.
60: Magdali ako ug dili maglangan
: pagtuman sa imong mga sugo.
61: Bisag gilit-ag ako sa mga daotan,
: dili ko kalimtan ang imong balaod.
62: Sa tungang gabii momata ako aron pagdayeg kanimo
: tungod sa matarong mong mga hukom.
63: Higala ako sa tanan nga nag-alagad kanimo,
: niadtong tanan nga nagtuman sa imong mga balaod.
64: Ang yuta, O Ginoo , puno sa imong gugmang walay paglubad;
: tudloi ako sa imong kasugoan.
65: Gituman mo ang imong saad, O Ginoo ,
: ug maayo ka kanako nga imong sulugoon.
66: Hatagi akog kaalam ug kahibalo
: kay nagsalig man ako sa imong mga sugo.
67: Sa wala mo pa ako siloti nahisalaag ako,
: apan karon gituman ko ang imong pulong.
68: Pagkamaayo ug pagkamaluluy-on mo gayod!
: Tudloi ako sa imong mga sugo.
69: Gibutangbutangan ako sa mga mapahitas-on,
: apan nagmatinumanon ako sa imong mga sugo sa bug-os kong kasingkasing.
70: Dili makasabot kining mga tawhana
: apan gikalipay ko ang imong balaod.
71: Maayo ra nga gikastigo mo ako
: kay pinaagi niini makat-onan ko ang imong mga sugo.
72: Ang imong balaod mas maayo pa alang kanako
: kay sa linibong bulawan ug plata.
73: Ikaw ang nagbuhat ug naglig-on kanako;
: hatagi akog panabot aron makat-on ako sa imong mga kasugoan.
74: Kadtong nagpasidungog kanimo
: malipay inigkakita nila kanako,
: kay misalig man ako sa imong mga saad.
75: Nasayod ako, O Ginoo , nga matarong ang imong hukom,
: ug nga imo akong gikastigo kay nagtuman ka man sa imong saad.
76: Dasiga ako sa imong gugmang walay paglubad,
: sumala sa gisaad mo kanako nga imong sulugoon.
77: Kaluy-i intawon ako ug mabuhi ako
: kay ang imong balaod maoy akong kalipay.
78: Maulawan unta ang mga mapahitas-on tungod sa ilang pagbutangbutang kanako,
: apan alang kanako, mamalandong ako sa imong mga balaod.
79: Itugot nga modangop kanako sila nga may pagtahod kanimo,
: ug kadtong nasayod sa imong mga sugo.
80: Tugoti nga matuman ko sa hingpit ang imong mga sugo
: aron dili ako mahiagom sa kaulawan.
81: Naugtas na ako sa pagpaabot nga luwason mo ako;
: naglaom ako sa imong pulong.
82: Gikapuyan na ang akong mga mata sa pagpaabot sa imong gisaad.
: Nangutana ako, Kanus-a mo ba ako tabangi?
83: Nahimo akong sama sa walay bili nga biya nga panit nga sudlanag bino,
: apan wala ko kalimti ang imong mga sugo.
84: Hangtod kanus-a matapos ang akong pagpaabot?
: Kanus-a pa ba nimo siloti kadtong mga naglutos kanako?
85: Ang mga mapahitas-on nga wala magtuman sa imong balaod
: nagkalot ug mga gahong aron paglit-ag kanako.
86: Kasaligan ang tanan mong mga sugo.
: Gilutos ako sa mga tawo pinaagi sa mga bakak
: busa tabangi intawon ako!
87: Hapit na ako nila mapatay
: apan wala ko isalikway ang imong mga sugo.
88: Tungod sa gugma mong walay paglubad, kaluy-i intawon ako,
: aron matuman ko ang imong mga kasugoan.
89: Molungtad hangtod sa kahangtoran ang imong pulong, O Ginoo ;
: dili kini mausab diha sa kalangitan.
90: Ang imong pagkamatinud-anon molungtad sa tanang panahon;
: gipahiluna mo ang kalibotan diha sa iyang dapit
: ug kini molungtad.
91: Pinaagi sa imong pagbuot
: ang tanang butang nagpadayon hangtod niining adlawa,
: kay sila imo mang mga alagad.
92: Kon ang imong balaod dili pa maoy tinubdan sa akong kalipay,
: namatay na unta ako tungod sa akong mga pag-antos.
93: Dili ko gayod kalimtan ang imong mga sugo,
: kay pinaagi niini gihatagan mo akog kinabuhi.
94: Imo ako busa luwasa ako,
: kay nagmatinumanon man ako sa imong mga sugo.
95: Ang mga daotang tawo nag-atang aron sa pagpatay kanako,
: apan namalandong ako sa imong mga balaod.
96: Nasayran ko nga wala gayoy hingpit dinhi sa kalibotan,
: apan walay kinutoban ang imong kasugoan.
97: Gihigugma ko gayod ang imong balaod!
: Namalandong ako niini sa tibuok adlaw!
98: Ang imong mga sugo nag-uban kanako sa kanunay
: ug naghimo kanako nga mas maalamon pa kay sa tanan kong mga kaaway.
99: Labaw pa akog nasabtan kay sa tanan kong mga magtutudlo,
: kay gipamalandongan ko man ang imong mga pahimangno.
100: Labaw akog kaalam kay sa mga tigulang,
: kay gituman ko man ang imong mga sugo.
101: Gilikayan ko ang tanang daotang buhat
: aron pagtuman sa imong pulong.
102: Wala ko hikalimti ang imong mga pahimangno,
: kay ikaw man ang nagtudlo niini kanako.
103: Pagkatam-is sa imong mga kasugoan!
: Mas tam-is pa kini kay sa dugos!
104: Gikan sa imong mga balaod nakabaton akog kaalam,
: busa gikasilagan ko ang tanang daotang buhat.
105: Ang imong pulong maoy suga nga magtultol kanako
: ug maoy kahayag sa akong agianan.
106: Tumanon ko gayod ang akong mga panaad
: sa pagtuman sa matarong mong mga pahimangno.
107: O Ginoo , dako kaayo ang akong pag-antos;
: buhia pa ako sumala sa imong gisaad.
108: Dawata, O Ginoo , ang akong halad sa pasalamat
: ug tudloi ako sa imong mga sugo.
109: Andam ako kanunay sa pagtahan sa akong kinabuhi,
: apan dili ko kalimtan ang imong balaod.
110: Ang mga tawong daotan nag-andam ug lit-ag alang kanako,
: apan wala ako maglapas sa imong mga sugo.
111: Ang imong mga sugo
: maoy akong bahandi hangtod sa kahangtoran;
: kini mao ang kalipay sa akong kasingkasing.
112: Nagmatinumanon ako sa imong mga sugo
: hangtod sa akong kamatayon.
113: Gidumtan ko ang mga tawo nga dili matinud-anon sa pagtuman kanimo,
: apan gihigugma ko ang imong balaod.
114: Ikaw ang akong manlalaban ug tigpanalipod;
: naglaom ako sa imong saad.
115: Pahilayo kamo kanako, kamong mga makasasala.
: Tumanon ko ang mga sugo sa akong Dios.
116: Lig-ona ako sumala sa imong saad aron mabuhi ako;
: ayaw itugot nga makawang ang akong paglaom!
117: Kupti ako aron walay daotan nga mahitabo kanako
: ug tumanon ko kanunay ang imong mga sugo.
118: Imong gisalikway ang tanan nga wala magtuman sa imong mga balaod.
: Kawang lamang ang ilang malimbongong mga laraw.
119: Ang tanang daotan daw basura lamang alang kanimo,
: busa akong gihigugma ang imong mga pahimangno.
120: Gikahadlokan ko ikaw;
: nagkurog ako tungod sa kahadlok sa imong mga hukom.
121: Gibuhat ko ang matarong ug ang husto,
: busa ayaw akog itugyan sa akong mga kaaway!
122: Ipasalig kanako nga tabangan mo ako nga imong sulugoon.
: Ayaw itugot nga daugdaogon ako sa mga tawong mapahitas-on.
123: Gikapuyan na ang akong mga mata sa pagpunayg paabot
: nga imo akong luwason sumala sa matarong mong saad.
124: Tagda ang imong sulugoon
: sumala sa gugma mong walay paglubad
: ug tudloi ako sa imong kasugoan.
125: Sulugoon mo ako busa hatagi akog panabot
: aron makat-on ako sa imong mga pagtulon-an.
126: Panahon na, O Ginoo ,
: nga angay kang molihok
: kay gilapas sa mga tawo ang imong balaod.
127: Gihigugma ko ang imong mga sugo
: labaw pa sa lunsayng bulawan.
128: Busa gituman ko ang tanan mong mga pahimangno,
: ug gidumtan ko ang tanang buhat nga daotan.
129: Maayo kaayo ang imong mga pagtulon-an,
: busa gituman ko kini sa tibuok kong kasingkasing.
130: Ang kahulogan sa imong mga pagtulon-an naghatag ug kahayag,
: ug naghatag ug salabotan sa mga walay kahibalo.
131: Naghigwaos ako pag-ayo sa pagtuman sa imong mga sugo.
132: Lingia ug kaluy-i ako
: sama sa buhaton mo niadtong nahigugma kanimo.
133: Lig-ona ang akong mga lakang sumala sa imong gisaad,
: ug ayaw itugot nga dag-on ako sa daotan.
134: Luwasa ako sa mga nagdaugdaog kanako
: aron matuman ko ang imong mga sugo.
135: Panalangini ako sa imong presensya
: ug tudloi ako sa imong mga balaod.
136: Midagayday ang akong mga luha daw suba,
: kay ang mga tawo wala man magtuman sa imong balaod.
137: Matarong ka, O Ginoo ,
: ug husto ang imong mga hukom.
138: Gihatag mo ang imong kasugoan
: diha sa katarong ug pagkamatinud-anon.
139: Ang akong kasuko misilaob daw kalayo
: kay gisalikway sa akong mga kaaway ang imong mga sugo.
140: Motuman ka gayod sa imong saad
: ug gihigugma kini pag-ayo sa imong sulugoon.
141: Wala akoy bili ug tinamay ako,
: apan dili ko kalimtan ang imong mga sugo.
142: Ang imong pagkamatarong molungtad hangtod sa kahangtoran,
: ug matuod gayod ang imong balaod.
143: Puno ako sa kasamok ug kasakit
: apan ang imong mga sugo maoy akong kalipay.
144: Ang imong mga pahimangno matarong hangtod sa kahangtoran;
: hatagi akog kaalam aron mabuhi ako.
145: Nagtawag ako kanimo sa bug-os kong kasingkasing, O Ginoo ;
: tubaga ako ug tumanon ko ang imong mga sugo.
146: Nagsangpit ako kanimo;
: luwasa intawon ako
: ug sundon ko ang imong mga lagda.
147: Sa wala pa mosilang ang adlaw, nagpakitabang ako kanimo;
: naglaom ako sa imong mga saad.
148: Nagtukaw ako tibuok gabii
: aron pagpamalandong sa imong mga pulong.
149: Dungga ako, O Ginoo ,
: tungod sa imong gugmang walay paglubad,
: ug panalipdi ang akong kinabuhi tungod sa imong hustisya!
150: Nagkaduol na ang mga tawong daotan nga naglutos kanako,
: mga tawo nga wala gayod magtuman sa imong balaod.
151: Apan duol ka kanako, O Ginoo ,
: ug matuod ang tanan mong mga sugo.
152: Dugay na akong nasayod sa imong mga sugo;
: palungtaron mo kini hangtod sa kahangtoran.
153: Tan-awa ang akong pag-antos ug luwasa ako,
: kay gituman ko man ang imong balaod.
154: Labani ang akong pagpakigbisog,
: ug luwasa ako sumala sa imong gisaad.
155: Dili maluwas ang mga daotan,
: kay wala man sila magtuman sa imong mga balaod.
156: Apan dako ang imong kaluoy, O Ginoo ,
: busa luwasa ako sumala sa imong hustisya.
157: Daghan ang naglutos ug nakig-away kanako,
: apan wala ako mobiya sa imong mga balaod.
158: Maglagot ako inigkakita ko nianang mga mabudhion,
: kay wala man sila magtuman sa imong mga sugo.
159: Nasayod ka nga gihigugma ko ang imong mga pahimangno!
: Luwasa intawon ako sumala sa gugma mong walay paglubad.
160: Ang imong mga pulong matuod gayod,
: ug ang tanan mong mga sugo molungtad sa kahangtoran.
161: Mga gamhanang tawo naglutos kanako nga walay katarongan,
: apan ang akong gitamod mao ang imong balaod.
162: Pagkabulahan ko tungod sa imong mga saad,
: sama kabulahan niadtong nakakaplag ug dakong bahandi.
163: Gikasilagan ug gidumtan ko ang tanang bakak,
: apan gihigugma ko ang imong balaod.
164: Matag adlaw makapito akong magpasalamat kanimo
: tungod kay matarong man ang imong mga hukom.
165: Malinawon kaayo ang nagmahal sa imong balaod,
: ug walay makapukan kanila.
166: Naglaom ako, O Ginoo , nga imo akong luwason
: ug gituman ko ang imong sugo.
167: Gituman ko ang imong mga balaod,
: gimahal ko kini pag-ayo.
168: Gituman ko ang imong mga sugo ug mga pahimangno;
: nasayod ka sa tanan kong gibuhat.
169: Paminawa, O Ginoo , ang akong pagtuaw;
: hatagi akog kaalam sumala sa imong gisaad.
170: Tagda ang akong pangaliya;
: luwasa ako sumala sa imong gisaad!
171: Daygon ko ikaw kanunay,
: kay gitudloan mo man ako sa imong mga sugo.
172: Mag-awit ako mahitungod sa imong balaod,
: kay matarong ang tanan mong sugo.
173: Tabangi ako kanunay
: kay gisunod ko man ang imong mga sugo.
174: Gipangandoy ko, O Ginoo ,
: ang kaluwasan nga gikan kanimo,
: ug ang imong balaod maoy akong kalipay.
175: Hatagi akog kinabuhi aron daygon ko ikaw,
: ug tabangi ako pinaagi sa imong mga pahimangno.
176: Nahisalaag ako sama sa karnero nga nawala,
: busa pangitaa ako nga imong sulugoon
: kay gituman ko ang imong mga balaod.