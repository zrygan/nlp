1: Si Nabot nga taga-Jezreel may parasan didto sa Jezreel tupad sa palasyo ni Ahab nga hari sa Samaria.
2: Usa niana ka adlaw si Ahab miingon kang Nabot, Ihatag kanako ang imong parasan aron tamnan ko kinig mga utanon kay duol ra man kini sa akong palasyo. Ilisan ko ikaw ug mas maayo pa nga parasan kay niini o kon dili ka mouyon, paliton ko kini.
3: Apan si Nabot miingon kang Ahab, Dili itugot sa Ginoo nga ihatag ko kanimo ang nasunod ko sa akong katigulangan.
4: Mipauli si Ahab sa ila nga nasuko ug naglagot tungod sa gisulti kaniya ni Nabot. Mihigda siya nga nag-atubang sa bungbong ug wala mokaon.
5: Apan ni Jezebel nga iyang asawa miduol kaniya ug miingon, Nganong naglagot ka man ug dili mokaon?
6: Si Ahab mitubag kang Jezebel, Tungod kay gibalibaran ni Nabot ang akong hangyo nga paliton ko ang iyang parasan o ilisan ko kinig laing parasan.
7: Si Jezebel miingon kaniya, Hari ka man kaha sa Israel? Bangon, kaon ug paglipay kay ihatag ko kanimo ang parasan ni Nabot.
8: Unya si Jezebel nagsulat ug gipirmahan niya sa ngalan ni Ahab ug gisilyohan niya sa silyo ni Ahab ug gipadala niya kini ngadto sa mga kadagkoan sa Jezreel.
9: Gibutang niya didto sa mga sulat, Pagpuasa kamo. Tigoma ang katawhan ug ibutang si Nabot sa pinasidunggan nga dapit.
10: Pagkuha ug duha ka daotang tawo ug ibutang sila atbang kang Nabot ug maoy maghimo ug sumbong batok kang Nabot nga kuno gitunglo niya ang Dios ug ang hari. Unya dad-a si Nabot sa gawas ug batoa hangtod mamatay.
11: Ug gibuhat sa mga tawo sa siyudad ug sa mga kadagkoan ang gisugo kanila ni Jezebel. Sumala sa sulat ni Jezebel
12: nagpuasa sila, gitigom nila ang katawhan ug gipasidunggan si Nabot.
13: Ang duha ka daotang tawo misulod ug milingkod atbang kang Nabot ug miakusar kaniya atubangan sa katawhan. Sila miingon, Gitunglo ni Nabot ang Dios ug ang hari. Busa gidala nila siya sa gawas sa siyudad ug gibato hangtod namatay.
14: Unya gipahibalo nila si Jezebel nga gibato ug patay na si Nabot.
15: Sa pagkabalita gayod ni Jezebel nga gibato na si Nabot ug patay na siya, miingon si Jezebel kang Ahab, Lakaw, panag-iyaha ang parasan ni Nabot nga wala niya ibaligya kanimo. Patay na si Nabot.
16: Busa miadto si Ahab aron panag-iyahon niya ang parasan.
17: Unya miingon ang Ginoo kang Elias nga taga-Tisbe,
18: Lakaw, adtoa si Ahab, ang hari sa Israel, nga atua sa Samaria. Atua siya sa parasan ni Nabot aron pagpanag-iya niini.
19: Sultihi siya nga nag-ingon ang Ginoo , Human mo patya ang tag-iya giilog mo pa gayod ang iyang yuta. Ug sultihi usab siya nga nag-ingon ang Ginoo , Sa dapit diin gitilaan sa mga iro ang dugo ni Nabot, tilaan usab sa mga iro ang imong dugo.
20: Sa pagkakita ni Ahab kang Elias miingon siya, Nasakpan mo na gayod ako, O kaaway ko!
: Mitubag si Elias, Nasakpan ko ikaw kay gibuhat mo man ang daotan atubangan sa Ginoo .
21: Miingon ang Ginoo , Ipahamtang ko kanimo ang katalagman. Patyon ko ikaw lakip ang tanan mong kaliwat nga lalaki diha sa Israel, mga ulipon ug dili ulipon.
22: Silotan ko ang imong panimalay sama sa pagsilot ko sa panimalay ni Jeroboam nga anak ni Nebat ug sa panimalay ni Baasa nga anak ni Ahias kay gihagit mo man ang akong kasuko ug gipangulohan mo ang Israel sa pagpakasala.
23: Ug bahin kang Jezebel, ang Ginoo miingon, Kan-on sa mga iro si Jezebel dinhi sa Jezreel!
24: Ug bisan kinsa nga paryenti ni Ahab nga mamatay diha sa siyudad kan-on sa mga iro. Ug ang mga mamatay diha sa kapatagan, kan-on sa mga langgam.
25: Wala pay tawo nga sama kadaotan kang Ahab atubangan sa Ginoo tungod kay gihulhogan man siya sa iyang asawa nga si Jezebel.
26: Gihimo niya ang salawayong buhat sa iyang pagsimba ug pag-alagad sa mga diosdios ingon sa gihimo sa mga Amorihanon nga gihinginlan ang Ginoo sa pag-abot sa mga Israelita.
27: Sa pagkabati ni Ahab sa gisulti ni Elias, gigisi niya ang iyang bisti ug nagsul-ob siyag bisting sako ug nagpuasa ug nagmasulob-on pag-ayo.
28: Giingnan sa Ginoo si propeta Elias,
29: Nakita mo ba si Ahab nga nagpaubos pag-ayo sa akong atubangan? Tungod kay nagpaubos man siya, dili ko ipahamtang ang katalagman sa iyang banay samtang buhi pa siya. Apan ipahamtang ko kini sa iyang panimalay kon ang iyang anak mao nay maghari.