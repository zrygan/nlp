1: Alaot ka, manlalaglag nga wala pa gayod malaglag!
: Ikaw nga maluibon ug wala gayod luibi!
: Inighunong mo na sa pagpanglaglag,
: laglagon ka usab!
: Ug inigkahuman nimog pamudhi,
: ikaw na say budhian!
2: O Ginoo , kaluy-i intawon kami
: kay ikaw ang among gisaligan.
: Panalipdi kami kanunay
: ug luwasa kami sa panahon sa kalisod.
3: Inigpakig-away mo alang kanamo,
: managan ang katawhan tungod sa kagahob.
4: Sakmitan ug ilogan sila sa ilang mga kabtangan,
: sama sa gihugpaan sa mga til-as ug dulon.
5: Gamhanan ang Ginoo kay siya may nagmando sa tanan;
: palungtaron niya sa Jerusalem ang hustisya ug katarong
6: ug lig-onon ang nasod.
: Panalipdan niya ang iyang katawhan
: ug hatagag kahibalo ug kaalam.
: Ang ilang labing bililhong bahandi
: mao ang pagtahod ug pagbaton ug kahadlok sa Ginoo .
7: Nagpakitabang ang mga maisog,
: ug midanguyngoy ang mga embahador nga naningkamot sa pagkab-ot sa kalinaw.
8: Makuyaw ang kadalanan
: busa wala nay tawong magsuroysuroy.
: Wala nay pagtumanay sa mga kasabotan,
: ug wala na hatagi ug bili ang tawo.
9: Nagbangotan ug nawad-an nag kadasig ang tibuok nasod.
: Nangalaya ang lasang sa Lebanon;
: ang Walog sa Sharon nahisama sa diserto;
: ang Basan ug ang Bukid sa Carmel nangaupaw na.
10: Ang Ginoo miingon ngadto sa kanasoran,
: Karon, molihok ako ug ipakita ko ang akong pagkagamhanan,
: ug pasidunggan ako.
11: Walay hinungdan ang inyong gilaraw busa wala kamoy makuha;
: giunay ninyog patay ang inyong kaugalingon.
12: Mangapulpog kamo daw anapog
: ug samag sampinit nga gidaoban.
13: Busa pamati kamong anaa sa duol ug sa layo;
: sud-onga ninyo ang akong nabuhat ug ilha ang akong gahom.
14: Nangalisang ang mga makasasala nga nagpuyo sa Sion;
: nangurog ang mga dili diosnon.
: Sila miingon,
: Kinsa man kanatoy dili masunog
: ug dili maut-ot sa kalayong walay pagkapalong?
15: Ang nagkinabuhi nga matarong ug ang dili mamakak,
: ang dili gustong madato pinaagi sa limbong,
: ug dili modawat ug suborno,
: dili gani gustong mamatig hisgot bahin sa pagpatay,
: ug bisan na lang sa pagtan-aw sa daotan,
16: magpuyo nga luwas sa kakuyaw
: ug ang iyang dalangpanan mga kotang bato;
: dili siya kabsag makaon
: ug tubig nga mainom.
17: Makita ninyo ang hari diha sa iyang kahalangdon;
: makita ninyo ang usa ka dakong yuta.
18: Unya mamalandong kamo sa inyong gikalisangan kaniadto ug moingon
: Hain na man ang mga langyaw nga kobrador sa buhis ug ang mga espiya?
19: Wala ka nay makita nga mga langyaw nga garboso nga dili masabot ang sinultihan.
20: Tutok sa Sion,
: ang siyudad diin atong gihimo ang mga gitakdang kasaulogan!
: Tan-awa ang Jerusalem
: usa ka malinawong puloy-anan ug tolda nga dili mabalhin.
: Ang ugsok niini dili maibot
: ug ang mga higot dili mabugto.
21: Didto harian kita ni Yahweh sa dapit nga dagkog mga suba,
: diin walay moagi nga mga barko sa kaaway.
22: Si Yahweh maoy atong maghuhukom,
: siya ang atong hari
: ug panalipdan gayod kita niya.
23: Luag ang ilang banting
: ug dili makabukhad pag-ayo ang ilang mga layag.
: Ang bahandi sa kaaway panakmiton.
: Tungod sa kadaghan niini,
: ang mga buta ug mga bakol hibahinan niini.
24: Wala na unyay lumolupyo nga magmulo kay nasakit siya,
: ug ang tanan nilang sala pasayloon.