1: Alaot ang gingharian sa Efraim!
: Ang iyang himaya nagkalawos na sama sa koronang bulak,
: nga gipurongpurong sa iyang mga hubog nga mga pangulo.
: Nangalimyon sa pahumot ang ilang mapagarbohong mga ulo,
: apan nangatumba sila sa kahubog.
2: Ang Ginoo may sinugo nga kusgan ug gamhanan
: aron pag-ataki kanila.
: Sama siya sa unos sa yelo,
: sama sa usa ka kusog nga bagyo,
: ug nagdalag daghang tubig nga iyang ibundak sa yuta.
3: Yatakyatakan ang korona nga gipasigarbo sa mga palahubog sa Efraim,
4: ug mahanaw ang nagkalawos nga katahom niining mapahitas-on nga mga pangulo,
: sama sa unang nahinog nga bunga sa igera panahon sa ting-init;
: inigkakita sa tawo niini, iya kining pupuon ug kan-on.
5: Niadtong adlawa ang Ginoo nga Labing Gamhanan
: mahimong sama sa koronang matahom,
: alang sa nahibilin sa iyang katawhan.
6: Hatagan niyag kaalam sa paghukom ang mga maghuhukom,
: ug kaisog kadtong mipasibog sa mga kaaway
: nga diha na sa ganghaan sa siyudad.
7: Bisan ang ilang mga pari ug mga propeta nagsusapinday sa kahubog
: kay nakainom mag isog nga bino,
: ug wala na silay maayong panghukom;
: dili na makasabot ang propeta
: sa mga panan-awon nga gipakita sa Dios kanila;
: ang mga pari wala nay maayong panghukom
: sa mga kaso nga ilang gihusay.
8: Nagyanang sa sinuka ang lamisa,
: ug walay dapit nga wala mahugaw.
9: Nagmulo bahin kanako ang katawhan ug miingon,
: Kinsa may gitudloan nianang propetaha?
: Kinsa may nagkinahanglan sa iyang mensahe?
: Maayo lamang kanang mensahea sa mga bata nga bag-o pang nalutas.
10: Balikbalik ang iyang tinudloan
: ug kutikutihan kaayo siya.
11: Kon dili kamo mamati kanako,
: makigsulti ang Ginoo kaninyo pinaagi sa mga langyaw nga dili masabot ang sinultihan.
12: Gitanyagan kamo niyag pahulay ug kalipay,
: apan wala kamo mamati kaniya
13: kay alang kaninyo ang pulong sa Ginoo
: balikbalik lamang ug walay pulos,
: busa matikay-ang kamo ug mabitik ug bihagon.
14: Busa kamong mapahitas-on nga nagmando niining katawhan dinhi sa Jerusalem,
: pamatia ninyo ang pulong sa Ginoo .
15: Kay kamo nag-ingon man,
: Kami ug ang kamatayon, ingon man ang Seol, may gikasabotan,
: ug inig-abot sa kastigo, sayloan kami
: kay ang bakak ug ang limbong mao may among dalangpanan.
16: Busa nag-ingon ang Ginoong Dios ,
: Ipahimutang ko sa Sion ang usa ka sukaranang bato nga nasulayan na sa kalig-on,
: bililhong bato alang sa lig-ong sukaranan
: Ang mosalig niini makabaton ug kalig-on.
17: Sama sa paggamit ug tunton
: sukdon ko sila pinaagi sa hustisya ug pagkamatarong;
: ug silhigon sa unos nga yelo
: ang mga bakak nga ilang dalangpanan,
: ug ang ilang salipod sanapag tubig.
18: Unya dili na matuman
: ang gikasabotan ninyo sa kamatayon ingon man sa Seol,
: ug inighapak sa makalilisang nga katalagman,
: mahiagom gayod kamo niini.
19: Mahiagom gayod kamo inig-agi niini matag buntag ug gabii,
: ug ang kalisang mismo maoy magpasabot kaninyo sa mensahe sa Dios.
20: Mahisama kamo sa tawo nga naghigda apan dili makatuy-od,
: kay ang higdaanan mubo man kaayo;
: ug naggamit ug habol nga dili paigong ihabol
: tungod sa kagamay niini.
21: Kay ang Ginoo mobarog sama sa iyang gibuhat didto sa bukid sa Perazim,
: ug masuko siya sama sa nahitabo didto sa walog sa Gibeon.
: Usa kini ka buhat nga katingalahan ug talagsaon.
22: Busa ayaw kamo pagbugalbugal
: kay tingali unyag pahugtan ang paggapos kaninyo;
: nadungog ko nga laglagon sa Ginoo nga Labing Gamhanan ang tibuok nasod.
23: Busa pamati kamo sa akong isulti kaninyo.
24: Magpunay ba lag daro ang mag-uuma
: ug walay tanom-tanom?
25: Sa pagkalimpyo na sa pugsanan,
: dili ba isabod man niya ang anis ug lunga,
: ug tinudlingon pagpugas ang trigo ug sebada
: ug tamnag laing klase sa trigo ang kadaplinan niini?
26: Kay bahin niini gitudloan siya sa Dios.
27: Ang anis ug lunga dili sama sa trigo ug sebada nga giukon o paligsan.
28: Ligson ba niya ang lugas aron himoong pan?
: Dili siya magpadayog giok hangtod sa hangtod;
: dili niya paligsan sa karomata ug sa iyang kabayo ang mga lugas.
29: Kining maong mensahe naggikan sa Ginoo nga Labing Gamhanan;
: kahibulongan ang iyang mga tambag
: ug dili matukib ang iyang kaalam.