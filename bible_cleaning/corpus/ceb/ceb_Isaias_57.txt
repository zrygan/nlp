1: Walay magtagad kon ang matarong mao nay mamatay;
: walay makasabot kon kuhaon na ang mga tawong diosnon.
: Kuhaon ang mga matarong aron mahilikay sa katalagman
2: ug magmalinawon na.
: Kadtong nagkinabuhi nga matarong
: makapahulay sa dayon inigkamatay.
3: Apan ngari kamo,
: kamong mga anak sa mga diwatahan,
: sa mga babayeng nagbaligya sa ilang dungog
: ug sa mga mananapaw.
4: Kinsa bay inyong gibiaybiay?
: Kinsa bay inyong gihiwihiwian sa baba
: ug gidiwalwalan sa dila?
: Dili ba mga kaliwat man kamo sa sala ug limbong?
5: Dili ba nakighilawas man kamo ilalom sa mga kahoyng tugas
: ug ilalom sa lunhawng kakahoyan?
: Dili ba gihalad man ninyo ang inyong mga anak
: pinaagi sa pagpatay kanila diha sa mga yungib dapit sa kawalogan?
6: Manguha kamog hamis nga mga bato
: ug gisimba ninyo kini ingon nga mga dios.
: Nag-ipis kamog bino ingon nga halad alang kanila
: ug gidad-an ninyo silag halad nga uhay.
: Mapuypoy ba ang akong kasuko tungod niining mga butanga?
7: Mitungas kamo sa bukid
: aron maghalad ug makighilawas didto.
8: Giugsok ninyo ang inyong diosdios diha sa luyo sa pultahan ug sa marko niini;
: mibiya kamo kanako.
: Naghubo kamo ug mihigda sa lapad nga higdaanan,
: unya nakigsabot kamo kanila;
: gihigugma ninyo ang ilang higdaanan
: ug nakigdulog kamo kanila.
9: Miadto kamo sa diosdios nga si Moloc dala ang lana,
: ug gipahumotan ninyo pag-ayo ang inyong kaugalingon;
: nagpadala kamog mga sinugo sa lagyong dapit
: aron sa pagpangita ug dios nga angay simbahon,
: bisan gani ngadto sa kalibotan sa mga patay.
10: Bisag gikapoy na kamo tungod sa inyong pagpunayg lakaw aron pagpangitag laing mga dios,
: wala kamo kabsig paglaom;
: wala kamo maugtas kay hiulian man kamo sa inyong kabaskog.
11: Kinsa bay inyong gikalisangan nga gibudhian man ninyo ako,
: ug wala na kamo mahinumdom o magtagad kanako?
: Nagpakahilom lamang ako sa dugayng panahon
: busa wala kamo mahadlok kanako.
12: Ibutyag ko ang inyong gipasigarbong mga binuhatan ug pagkamatarong,
: apan dili makatabang kaninyo.
13: Kon magpakitabang kamo,
: maoy paluwasa kaninyo ang daghan ninyong mga diosdios!
: Ipadpad lamang sila sa hangin
: ug mapalid sila bisag huypon lamang.
: Apan ang modangop kanako
: maoy manag-iya sa yuta ug sa balaan kong bukid.
14: Ug ang Ginoo miingon,
: Hala, lihok kamo, andama ang dalan;
: kuhaa ang tanang babag sa agian sa akong katawhan.
15: Mao kini ang giingon sa balaan ug gamhanang Dios nga buhi hangtod sa kahangtoran
: Nagpuyo ako sa habog ug balaang dapit,
: apan motipon usab sa tawo nga mapaubsanon ug naghinulsol sa iyang mga sala,
: aron pagdasig ug paghatag kaniyag paglaom.
16: Dili ako makig-away sa dayon
: ug dili masuko hangtod sa hangtod,
: kay gikan man kanako ang espiritu
: ug ako mao ang nagbuhat sa kinabuhi.
17: Nasuko ako tungod sa ilang pagkahakog;
: gikastigo ko sila ug gitalikdan,
: apan nagpadayon sila pagsimang ug pagtuman sa ilang gusto.
18: Nasayran ko ang ilang pagkinabuhi apan ayohon ko sila;
: tultolan ug tabangan ko sila;
: lipayon ko ang nagbangotan.
19: Hatagan kog kalinaw kadtong atua sa layo ug ang ania sa duol
: ug ayohon ko sila.
20: Apan ang mga daotan nahisama sa dagat nga kanunay nagbalod;
: wala kini pahulay
: ug ang tubig niini nagdalag lapok ug hugaw.
21: Wala gayoy kalinaw ang mga daotan, nag-ingon ang Dios.