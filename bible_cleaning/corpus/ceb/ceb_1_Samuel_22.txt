1: Unya si David mibiya sa Gat ug mikagiw ngadto sa langub sa Adulam. Sa pagkasayod niini sa iyang mga igsoon ug sa tibuok panimalay sa iyang amahan, miadto sila kaniya.
2: Unya ang tanan nga nagkalisodlisod ug ang mga utangan ug ang mga diskontento mitipon kaniya ug siya nahimo nilang pangulo. Mga 400 sila ka tawo.
3: Gikan didto, miadto si David sa Mispa sa Moab ug giingnan niya ang hari sa Moab, Hangyoon ko ikaw nga papuy-on nimo dinhi ang akong amahan ug ang akong inahan hangtod nga mahibaloan nako ang kabubut-on sa Dios kanako.
4: Busa ang amahan ug ang inahan ni David didto nagpuyo sa balay sa hari sa Moab samtang si David didto sa langub.
5: Apan giingnan siya ni propeta Gad, Ayaw pagpabilin dinhi sa langub. Lakaw ngadto sa Juda. Busa mibiya si David sa langub ug miadto sa lasang sa Heret.
6: Usa niana ka adlaw, si Saul naglingkod ubos sa kahoy nga tamarisko didto sa bungtod sa Gibeah. Nagbitbit siya sa iyang bangkaw ug gilibotan siya sa iyang mga sakop. Unya nakabalita si Saul nga may nakakita kang David ug sa iyang mga tawo.
7: Busa giingnan ni Saul ang iyang mga sakop, Pamati, kamong mga sakop sa banay ni Benjamin! Hatagan ba kamog mga uma ug mga parasan ni David? Himoon ba kamo niyang mga pangulo sa iyang mga sundalo
8: tungod sa inyong pagbudhi kanako? Walay usa kaninyo nga mipahibalo kanako nga ang akong anak nakig-abin kang David. Walay nahingawa bahin kanako o misulti kanako nga si David nga usa sa akong mga sakop naninguha sa pagpatay kanako ug ang akong anak nagdasig kaniya.
9: Unya mitubag si Doeg nga taga-Edomea nga diha uban sa mga sulugoon ni Saul, Nakita ko si David nga miadto sa Nob, ngadto kang Ahimelec nga anak ni Ahitub.
10: Si Ahimelec nagpakisayod sa Ginoo kon unsay iyang kabubut-on alang kang David. Gihatagan niya si David ug pagkaon ug gihatag usab niya ang espada ni Goliat nga Filistihanon.
11: Busa gipatawag ni Saul si Ahimelec, ang pari nga anak ni Ahitub ug ang uban niyang mga paryenti nga mga pari usab sa Nob. Ug silang tanan miatubang sa hari.
12: Pamati, Ahimelec! Si Saul miingon.
: Ug mitubag si Ahimelec, Oo, Kamahalan.
13: Miingon si Saul kaniya, Nganong nakig-abin ka man kang David sa iyang laraw pagsukol kanako? Nganong gihatagan mo man siyag pagkaon ug espada ug nagpakisayod ka man sa kabubut-on sa Dios alang kaniya ug tungod niini misukol siya ug nag-atang kanako?
14: Si Ahimelec mitubag sa hari, Kinsa may sulugoon nga mas matinud-anon kanimo kay ni David nga imong umagad, ang pangulo sa imong mga sinaligan ug gitamod sa imong banay?
15: Dili kini ang unang higayon nga ako nagpakisayod sa Ginoo bahin kaniya. Ayaw pakasad-a kining imong sulugoon o ang tanang sakop sa banay sa akong amahan kay kining imong sulugoon walay kasayoran bahin niining butanga.
16: Ug miingon ang hari, Patyon ko ikaw, Ahimelec, ug ang tanang sakop sa banay sa imong amahan kay sila usab nakig-abin man kang David.
17: Unya giingnan sa hari ang guwardiya nga duol kaniya, Patya ang mga pari sa Ginoo kay sila usab mga kaabin ni David ug nasayod sila nga siya milayas apan wala ako nila pahibaw-a niini. Apan ang mga guwardiya sa hari nagdumili sa pagpatay sa mga pari sa Ginoo .
18: Unya miingon ang hari kang Doeg, Ikaw maoy mopatay niining mga pari. Ug gipamatay ni Doeg ang mga pari. Niadtong adlawa 85 ka mga pari nga nagsul-ob ug epod ang iyang napatay.
19: Gihurot niyag pamatay ang mga lumolupyo sa Nob, ang siyudad sa mga pari. Gipamatay niya ang kalalakin-an, kababayen-an, ang kabataan ug mga masuso lakip ang mga baka, mga asno ug mga karnero.
20: Apan si Abiatar, usa sa mga anak ni Ahimelec nga anak ni Ahitub, nakalayas ug miadto kang David.
21: Gisuginlan niya si David nga gipapatay ni Saul ang mga pari sa Ginoo .
22: Ug giingnan ni David si Abiatar, Sa dihang nakita ko si Doeg didto niadtong adlawa nakahibalo na ako nga sultihan gayod ni Doeg si Saul. Busa akoy nakaingon sa kamatayon sa tanang sakop sa banay sa imong amahan.
23: Pabilin uban kanako ug ayaw kahadlok kay ang buot mopatay kanako buot usab mopatay kanimo. Walay kadaot nga mahitabo kanimo samtang uban ka kanako.