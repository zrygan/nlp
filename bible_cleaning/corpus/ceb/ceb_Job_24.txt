1: Nganong wala man magtagal ang Dios
: ug panahon alang sa paghukom,
: ug adlaw sa hustisya alang niadtong nag-alagad kaniya?
2: Balhinon sa mga tawo ang mga utlanan aron pagpanag-iyag dugang nga yuta;
: mangawat silag mga karnero, ug itipon sa ilang mga panon.
3: Mangawat silag mga asno nga ila sa mga ilo, ug kuhaon ang baka sa biyuda,
: hangtod kabayran niya ang iyang mga utang.
4: Gihikawan nila ang mga kabos sa ilang mga katungod;
: ug gipugos nila ang mga timawa sa paglayas ug sa pagtagotago.
5: Busa ang mga kabos, sama sa ihalas nga mga asno,
: nangitag pagkaon sa ugang kamingawan;
: wala gayoy laing dapit nga kapangitaag pagkaon alang sa ilang mga anak.
6: Mangani sila sa kaumahan nga dili ila,
: ug mamupo silag ubas sa parasan sa daotang mga tawo.
7: Sa gabii mangatulog sila nga hubo,
: ug walay habol nga makapanalipod kanila sa katugnaw.
8: Maulanan sila didto sa kabukiran,
: ug mosilong sila sa mga pangpang.
9: Himoong ulipon sa daotang mga tawo ang mga masuso nga walay amahan;
: kuhaon nila ang mga anak sa kabos, silbing bayad sa mga utang.
10: Walay bisti ang mga kabos,
: ug gutomon sila samtang mag-ani sa trigo.
11: Nagpuga silag mga olibo aron makakuhag lana,
: ug ubas aron makakuhag bino apan sila mismo giuhaw.
12: Diha sa siyudad mabati mo ang paghilak sa mga samdan ug himalatyon,
: apan dili tagdon sa Dios ang ilang mga pag-ampo.
13: May mga tawo nga nagsalikway sa kahayag;
: wala sila makasabot niini, ug likayan nila ang agianan niini.
14: Pagkakaadlawon ang mamumuno molakaw
: aron pagpamatay sa mga kabos,
: ug manulis sila inigkagabii.
15: Ang mananapaw usab nagpaabot sa pagkakilomkilom
: ug magtago sila aron dili hikit-an.
16: Sa panahon sa kagabhion, ang mga kawatan molungkab sa kabalayan,
: apan sa adlaw manago sila ug molikay sa kahayag.
17: Mahadlok sila sa kahayag sa adlaw,
: apan wala silay kahadlok sa kangitngit.
: Sopar
18: Ibanlas sa baha ang tawong daotan,
: ug tunglohon sa Dios ang iyang yuta;
: dili na siya moadto sa pagtrabaho sa iyang parasan.
19: Ingon nga malanay ang niebe panahon sa ting-init,
: mahanaw usab ang usa ka makasasala gikan sa yuta sa mga buhi.
20: Wala nay mahinumdom kaniya bisan gani ang iyang inahan;
: kan-on siya sa ulod ug mawala sa hingpit.
21: Mahitabo kini kay gidaugdaog man niya ang mga biyuda,
: ug wala silay kaluoy sa mga babayeng wala makapanganak.
22: Pinaagi sa iyang kusog laglagon sa Dios ang mga gamhanan;
: buhaton niya kini ug mamatay ang mga daotan.
23: Mahimong lugwayan sa Dios ang kinabuhi sa daotan,
: apan gipanid-an siya sa Dios sa tanang panahon.
24: Sa makadiyot molampos ang tawong daotan,
: apan unya malaya siya sama sa sagbot.
25: May makalimod ba niini?
: May makapamatuod ba nga bakak ang akong gisulti?