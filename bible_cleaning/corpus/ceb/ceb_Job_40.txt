12: Job, gihagit mo ang Dios nga Labing Gamhanan!
: Motubag ka pa ba o dili na?
3: Si Job miingon
4: Nagsulti ako ingon nga buang, O Ginoo .
: Busa unsa may akong itubag?
: Dili na ako mangahas pagsulti bisag unsa.
5: Naghinobra na ang akong gisulti.
6: Unya diha sa unos ang Ginoo miingon kang Job pag-usab
7: Hala, pangandam ug tubaga ang akong mga pangutana.
8: Buot mo bang ipasabot nga ako dili makatarunganon?
: Pakasaypon mo ba ako aron ikaw maoy ilhong husto?
9: Ingon ka ba kanako kagamhanan?
: Sama ba kalanog ang imong tingog sa akoa?
10: Kon mao, barogi ang imong dungog ug garbo;
: sul-obi ang imong kaugalingon sa kahalangdon ug sa himaya.
11: Tan-awa ang mga mapahitas-on
: ipahungaw ang imong kasuko ngadto kanila ug pakaulawi sila.
12: Tan-awa sila ug langkati sa ilang garbo;
: pamatya ang mga daotan diha sa ilang gibarogan.
13: Ilubong silang tanan sa yuta
: ug gaposa sila didto sa kalibotan sa mga patay.
14: Unya akoy unang modayeg kanimo
: ug moangkon nga ikaw ang nagmadaugon.
15: Tan-awa ang higanteng mananap nga ginganlag Behemot;
: akoy nagbuhat kaniya ug kanimo.
: Mokaon siyag sagbot sama sa baka
16: apan lig-on ang iyang lawas
: ug kusgan siya kaayo!
17: Ang iyang ikog mogahi sama sa kahoyng sidro
: ug kusgan kaayo ang iyang tiil.
18: Ingon kalig-on sa bronsi ang iyang mga bukog
: ug ingon sa puthaw ang iyang mga tiil.
19: Siya ang labing kahibulongan sa tanang mananap!
: Ang iya lamang Magbubuhat ang makabuntog kaniya.
20: Ang sagbot nga iyang kan-onon kinuha gikan sa bukid
: diin adto magdula ang mga ihalas nga mananap.
21: Mohigda siya ilalom sa mga kahoyng tunokon,
: ug motago sa mga bugang diha sa katubigan.
22: Ang mga kahoyng tunokon ug ang mga tambo daplin sa kasapaan,
: mohatag kaniyag kapasilongan.
23: Dili siya mahadlok sa sulog sa suba;
: ug dili niya balihon ang Jordan nga mohasmag sa iyang nawong.
24: Kinsay arang makabuta ug makadakop kaniya?
: Kinsay makabitik sa iyang simod?