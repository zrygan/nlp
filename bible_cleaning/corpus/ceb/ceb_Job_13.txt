1: Mipadayon si Job pagsulti
2: Nakadungog na ako kaniadto pa
: sa tanan nga inyong giingon ug nakasabot ako.
: Sa kahibalo wala ako ninyo hilabwi.
3: Apan ang Dios maoy akong gikalalis,
: ug dili kamo busa kaniya ako makighusay.
4: Gisalimbongan ninyo sa bakak ang inyong pagkawalay alamag;
: sama kamo sa doktor nga wala makaayo sa iyang gitambalan.
5: Maayo pag magpakahilom kamo, ug may motuo pa nga kamo maalamon.
6: Pamatia ninyo ang akong katarongan;
: dungga ang mga pangaliyupo sa akong mga ngabil.
7: Nganong mamakak man kamo?
: Nagtuo ba kamo nga makatabang sa Dios ang inyong pagpamakak?
8: Buot ba ninyong panalipdan ang Dios?
: Kamo bay manalipod kaniya didto sa hukmanan?
9: Kon usisahon kamo sa Dios, may maayo ba siyang makaplagan diha kaninyo?
: Nagtuo ba kamo nga malimbongan ninyo ang Dios sama sa tawo?
10: Bisag dili kamo magpaila nga kamo may gidapigan,
: kasab-an gihapon kamo niya,
11: ug lisangon kamo niya sa iyang gahom.
12: Pagkawalay kapuslanan sa inyong mga panultihon
: ug mga pangatarongan!
13: Hilom kamo ug hatagi akog higayon sa pagsulti
: ug bahala nag unsay modangat kanako.
14: Andam ako bisan sa pagtahan sa akong kinabuhi.
15: Nawad-an na akog paglaom busa mosugot ako bisag patyon sa Dios,
: apan ipahayag ko gayod ang akong katarongan ngadto kaniya.
16: Basin pag ang akong pagkamapangahason maoy magluwas kanako,
: kay walay tawong daotan nga makigharong sa Dios.
17: Busa pamati kamo niining akong isaysay karon.
18: Saysayan ko kamo sa akong baroganan,
: kay nasayod ako nga ilhon ang akong pagkamatarong.
19: O Dios, imo ba diay akong pakasad-on?
: Kon mao, mohilom na lang ako ug mamatay.
20: Ako may duha ka hangyo kanimo,
: uyoni ako ug dili ako motago
21: ayaw na intawon akog kastigoha ug ayaw akog patya pinaagi sa kalisang.
22: Sulti pag-una, O Dios, ug motubag ako kanimo,
: o pasultiha ako ug tubaga ako.
23: Unsa bay akong sala?
: Unsa bay mga sayop nga akong nabuhat?
24: Nganong molikay ka man kanako?
: Ngano ba nga ingon man ug kaaway ang tinagdan mo kanako?
25: Buot ba nimo akong hadlokon?
: Usa lamang ako ka dahon;
: ang imong giaway usa lamang ka ugang uhot.
26: Mapait ang mga gipasangil mo kanako;
: giapil mo ang akong mga sala sa bata pa gani ako.
27: Gikadenahan mo ang akong mga tiil,
: gibantayan mo ang tanan kong lakang
: ug giusisa mo bisan ang akong mga tunob.
28: Sama sa gabok nga kahoy,
: ug sa gianay nga bisti, ang tawo usab nagakaut-ot.