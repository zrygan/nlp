1: Tawo ako nga nakasinati unsa ka pait ang silot sa Dios.
2: Giguyod ako niya ug gibanlod sa dapit nga mangiob;
3: gidagmalan ako niya sa tibuok adlaw.
4: Gisamadsamaran niya ang akong panit ug kaunoran,
: ug gigupok niya ang akong kabukogan.
5: Gilumsan niya ako sa kapaitan ug kasakitan.
6: Gitambog niya ako sa kangitngitan
: sama sa tawo nga dugay nang namatay.
7: Gilibotan ako niyag paril aron dili ako makalayas;
: gigapos ako niyag dagkong kadena.
8: Bisan pag nagpakitabang ako, wala niya ako tagda;
9: gihimo niyang lisod ang akong agianan;
: gibabagan niya ang akong agianan ug mga dagkong bato.
10: Sama siya sa usa ka oso o liyon nga nag-atang kanako;
11: gipasimang niya ako sa akong dalan, gikuniskunis ug gibiyaan.
12: Gibingat niya ang iyang pana ug gitumong kanako ang iyang mga udyong.
13: Gipataup niya sa akong kasingkasing ang iyang mga udyong.
14: Nahimo akong kataw-anan sa tanang katawhan,
: ug sa ilang mga awit gibiaybiay ako nila sa tibuok adlaw.
15: Pulos kapaitan ug mga pag-antos ang iyang gipakaon ug gipainom kanako.
16: Gimusmos niya ako sa yuta ug sa mga bato,
: ug nangapungag ang akong mga ngipon.
17: Nawad-an akog kalinaw ug nalimot na gani unsay kalipay.
18: Busa nakaingon ako, Wala nay bili kanako ang kinabuhi,
: ug nawala na ang akong paglaom diha sa Ginoo .
19: Pait kaayong palandongon ang akong kalisdanan ug pagkasinalikway.
20: Kanunay ko kining gihunahuna ug makapaluya kini kanako;
21: apan mobalik ang akong paglaom kon mahinumdoman ko kining usa ka butang
22: Dili gayod molubad ang gugma sa Ginoo
: ug walay kinutoban ang iyang kaluoy;
23: bag-o kini adlaw-adlaw.
: Pagkamatinumanon gayod niya.
24: Ang Ginoo ray akong bahandi, busa siya ang akong paglaom.
25: Maayo gayod ang Ginoo ngadto sa tanan nga nagsalig kaniya.
26: Maayo nga maghulat kita nga mapailubon sa kaluwasan nga gikan sa Ginoo .
27: Makaayo sa tawo nga makasinati siyag kalisod sa batan-on pa siya.
28: Sa panahon sa pag-antos angay kita nga magpailob.
29: Dili kita magmulo kay basin ug anaa pay paglaom.
30: Pasagding sagpaon kita ug bugalbugalan.
31: Dili mosalikway ang Ginoo hangtod sa hangtod;
32: bisag mohatag siyag kaguol, anaa gihapon kaniya ang kaluoy
: sumala sa iyang madagayaon ug walay paglubad nga gugma,
33: kay dili niya ikalipay ang pagpaantos ug pagsakit kanato.
3436: Dili buot ang Ginoo nga Labing Gamhanan nga daugdaogon ang mga binilanggo,
: ug lupigan ang tawo, ug hikawan sa iyang katungod.
37: Ang kabubut-on lamang sa Ginoo maoy kanunay matuman.
38: Ang maayo ug ang daotan mahitabo sumala sa pagbuot sa Ginoo nga Labing Halangdon.
39: Nganong magmulo man ang tawo sa panahon nga silotan siya tungod sa iyang sala?
40: Usisahon ta ang atong mga buhat,
: ug mamalik kita ngadto sa Ginoo !
41: Buksan ta ang atong kasingkasing ngadto sa Dios
: ug ibayaw ta ang atong mga kamot ngadto sa langit ug ingnon ta siya,
42: Misupil ug nakasala kami kanimo ug wala mo kami pasayloa.
43: Nasuko ka pag-ayo ug gilutos mo kami
: ug gipatay sa walay kukaluoy.
44: Giputos mo sa bagang panganod sa kapungot ang imong kaugalingon,
: aron walay pag-ampo nga makaabot kanimo.
45: Imo kaming gisalikway daw basura atubangan sa kanasoran.
46: Gibiaybiay kami sa tanan namong mga kaaway;
47: miabot kanamo ang kalisang ug ang kalaglagan;
: nagpuyo kami sa peligro ug kahadlok;
48: midagayday ang akong mga luha daw suba
: tungod sa kalaglagan sa akong katawhan.
49: Dili mohunong pag-agas ang akong mga luha
50: hangtod nga ang Ginoo modungaw gikan sa langit ug makita niya kini.
51: Nakapaguol kaayo kanako ang gidangatan sa mga babaye sa siyudad.
52: Daw langgam ako nga gidakop sa akong mga kaaway sa wala lamay gipasikaran;
53: gitambog nila ako nga buhi ngadto sa gahong ug gitabonag mga bato.
54: Gilapawag tubig ang akong ulo ug nagtuo ako nga kadto mao nay akong kataposan.
55: Gisangpit ko ikaw, O Yahweh, gikan sa kinahiladman sa gahong,
56: ug sa dihang nagpakiluoy ako kanimo,
: gidungog mo ang akong pagpakitabang.
57: Miduol ka sa pagsangpit ko kanimo
: ug miingon, Ayaw kahadlok!
58: Gitabangan mo ako, O Ginoo,
: ug giluwas mo ang akong kinabuhi.
59: Nakita mo, O Ginoo , ang ilang gibuhat kanako
: busa labani ako.
60: Nakita mo ang ilang kabangis
: ug ang tanan nilang laraw batok kanako.
61: Nadungog mo ang pagbiaybiay nila kanako, O Ginoo ;
: nasayod ka sa tanan nilang laraw sa pagdaot kanako.
62: Sa tibuok adlaw kanunay akong gidaot sa akong mga kaaway.
63: Sukad sa buntag hangtod sa gabii gihimo nila akong kataw-anan.
64: Siloti sila, O Ginoo , sumala sa ilang binuhatan.
65: Tungloha sila ug hatagig kagul-anan.
66: Gukda sila ug puoha gikan sa ubos sa kalangitan, O Ginoo .