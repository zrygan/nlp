1: Ang Ginoo misulti kang Moises didto sa kamingawan sa Sinai sa unang bulan sa ikaduhang tuig sukad sa ilang pagbiya sa Ehipto.
2: Ang Ginoo miingon, Ipasaulog gayod sa mga Israelita ang Kasaulogan sa Pagsaylo sa gitakda nga panahon niini.
3: Sauloga ninyo kini sa hustong panahon sa gabii sa ika-14 nga adlaw niining bulana sumala sa tanang mga tulomanon ug mga lagda niini.
4: Busa gisultihan ni Moises ang mga Israelita nga kinahanglan himoon nila ang Kasaulogan sa Pagsaylo.
5: Ug gihimo nila ang Kasaulogan sa Pagsaylo sa gabii sa unang bulan sa ika-14 nga adlaw didto sa kamingawan sa Sinai sumala sa tanang sugo sa Ginoo kang Moises.
6: Apan dihay mga tawo nga nahugaw tungod kay nakahikap man silag minatay busa wala sila makaapil sa Kasaulogan sa Pagsaylo nianang adlawa. Nangadto sila kang Moises ug kang Aaron
7: ug miingon sila kang Moises, Hugaw kami tungod kay nakahikap man kamig minatay. Apan nganong dili man kami pahalaron sa halad alang sa Ginoo sa gitakda nga panahon niini uban sa mga Israelita?
8: Si Moises miingon kanila, Paghulat kamo kay pakisayran ko pa sa Ginoo kon unsay iyang isugo kanako.
9: Ang Ginoo miingon kang Moises,
10: Sultihi ang mga Israelita nga kon nahugaw sila o ang ilang kaliwat tungod kay nakahikap silag minatay o nagpanaw ba hinuon sila sa layo, makasaulog gihapon sila sa Kasaulogan sa Pagsaylo.
11: Apan saulogon nila kini sa pagkagabii sa ika-14 nga adlaw sa ikaduhang bulan. Kan-on nila ang ilang gihalad uban sa pan nga walay patubo ug mga pait nga utanon.
12: Kinahanglan nga wala gayoy masalin niini sa pagkabuntag ug dili nila kini balian sa bukog. Saulogon nila kini subay sa mga tulomanon bahin niini.
13: Apan ang wala mahugaw ug wala usab magpanaw nga dili maghimo sa Kasaulogan sa Pagsaylo, kinahanglan nga hinginlan gikan sa iyang mga kabanay kay wala man siya maghalad sa halad alang sa Ginoo sa gitakda nga panahon. Mag-antos siya sa mga sangpotanan sa iyang sala.
14: Kon ang usa ka langyaw mopuyo tipon kaninyo ug buot siyang moapil sa Kasaulogan sa Pagsaylo sumala sa mga lagda ug tulomanon niini, makahimo siya pagbuhat niini. Ang maong balaod alang kaninyo ug sa mga langyaw.
1516: Sa adlaw nga gipatindog na ang Tolda nga Tagboanan, miabot ang usa ka panganod ug mitabon niini. Inigkagabii ang panganod daw kalayo nga tan-awon.
17: Kon mopaibabaw na gani ang panganod, mopanaw na usab ang mga Israelita. Asa gani mohunong ang panganod, adto usab sila didto magkampo.
18: Busa mopanaw ug magkampo ang mga Israelita sumala sa sugo sa Ginoo .
19: Dili gayod sila mopanaw samtang magpabilin sa daghang mga adlaw ang panganod ibabaw sa Tolda. Gituman gayod nila ang sugo sa Ginoo .
20: Usahay magpabilin ang panganod ug pipila ka adlaw ibabaw sa Tolda ug ang ilang pagpabilin sa kampo o pagpanaw nag-agad sa mando sa Ginoo .
21: Usahay usab magpabilin ang panganod gikan lamang sa pagkakilomkilom hangtod sa pagkabuntag ug mopadayon sila sa ilang panaw inigpaibabaw sa panganod. Sa matag panahon nga mopaibabaw ang panganod, mopanaw sila.
22: Dili gayod mopanaw ang mga Israelita kon magpabilin pa ang panganod ibabaw sa Tolda nga Tagboanan sulod sa duha ka adlaw o usa ka bulan o kapin pa niini. Apan kon mopaibabaw kini mopanaw na usab sila.
23: Ang pagpanaw ug pagpabilin sa kampo nag-agad sa mando sa Ginoo . Gituman gayod nila ang sugo sa Ginoo pinaagi kang Moises.