1: Gisalikway ug gibuntog mo kami, O Dios;
: nasuko ka kanamo apan karon balik na kanamo!
2: Gipakurog mo ang yuta
: ug gipaliki mo kini;
: karon ipahiuli ang mga bung-aw niini kay kini hapit na matumpag!
3: Gipaantos mog daghang kalisdanan ang imong katawhan;
: gihatagan mo kamig bino nga nakahubog kanamo.
4: Gipatindog mo ang bandila alang niadtong may kahadlok kanimo
: aron sila modangop didto
: ug makaikyas gikan sa mga pana sa kalaglagan.
5: Luwasa kami pinaagi sa imong gahom;
: tubaga ang among pag-ampo aron maluwas ang katawhan nga imong gihigugma.
6: Didto sa iyang balaang puloy-anan, miingon ang Dios,
: Sa akong kadaogan bahinon ko ang Siquem,
: ug iapod-apod ko sa akong katawhan ang Walog sa Sucot.
7: Ang Gilead akoa ingon man ang Manases;
: ang Efraim mao ang akong helmet,
: ug ang Juda mao ang akong harianong sitro.
8: Apan gamiton ko ang Moab ingon nga akong planggana nga hunawanan
: ug ang Edomea ingon nga akong sudlanag sandalyas.
: Isinggit ko ang kadaogan batok sa Filistia.
9: Kinsay modala kanako, O Dios, ngadto sa siyudad nga kinutaan?
: Kinsay modala kanako sa Edomea?
10: Gisalikway mo na ba gayod kami?
: Dili ka ba diay mokuyog sa among kasundalohan?
11: Tabangi kami batok sa kaaway,
: kay kawang lamang ang panabang nga tawhanon.
12: Modaog kami kay ang Dios dapig man kanamo;
: siya ang mobuntog sa among mga kaaway.