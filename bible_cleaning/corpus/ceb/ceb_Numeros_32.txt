1: Ang mga kaliwat ni Ruben ug ni Gad daghan kaayog kahayopan. Sa pagkakita nila nga ang Jazer ug ang Gilead angay buhian ug mga hayop,
2: miadto sila kang Moises, kang Eleazar nga pari ug sa mga kadagkoan sa Israel ug miingon,
3: Ang Atarot, ang Dibon, ang Jazer, ang Nimra, ang Hesbon, ang Eleale, ang Sibma, ang Nebo ug ang Beon,
4: ang mga dapit nga gilaglag sa Ginoo pinaagi sa katawhan sa Israel, maayong buhian ug mga hayop ug kamo nasayod nga kami daghag kahayopan.
5: Busa kon naluoy kamo kanamo, ihatag kanamo ang maong mga dapit. Ayaw na kamig dad-a tabok sa Jordan.
6: Apan giingnan sila ni Moises, Buot ba lang kamong magsigig lingkod dinhi samtang moadto sa panggubatan ang inyong kaigsoonan?
7: Ang inyong pagbuhat sa ingon makapalong sa kadasig sa katawhan sa Israel sa pag-adto sa yuta nga gisaad kanila sa Ginoo .
8: Mao usab kini ang gibuhat sa inyong katigulangan sa dihang gipaadto ko sila sa Cades Barnea aron pagsusi sa maong dapit.
9: Kay human sila mahiadto sa Walog sa Escol ug nasusi na nila kini, gihulhogan nila ang katawhan sa dili pag-adto sa maong yuta nga gisaad sa Ginoo kanila.
10: Tungod niini nasuko ang Ginoo ug nanumpa sa pag-ingon,
11: Kadtong mibiya sa Ehipto, nga nagpanuigon ug 20 ug pataas dili makaadto sa yuta nga gisaad ko nga ihatag kang Abraham, kang Isaac ug kang Jacob kay dili man hingpit ang ilang pagsunod kanako.
12: Si Caleb, anak ni Jefone nga taga-Kena, ug si Josue nga anak ni Nun mao lamay makaadto kay hingpit man ang ilang pagsunod kanako.
13: Misilaob ang kasuko sa Ginoo batok sa Israel busa gipasaagsaag sila niya didto sa kamingawan sulod sa 40 ka tuig hangtod nga nahurot nag kamatay ang tanan nga nakasala sa Ginoo .
14: Karon, kamo na usab ang mipuli sa inyong katigulangan. Daotan kamo ug nagdugang lamang kamo sa kasuko sa Ginoo batok sa Israel!
15: Kon dili kamo mopadayon sa pagsunod kaniya, talikdan na usab niya sila sa kamingawan ug makaangin lamang kamo sa kamatayon nilang tanan.
16: Unya miingon sila kang Moises, Magtukod kami dinhig mga toril sa among mga karnero ug mga siyudad alang sa among mga banay
17: apan mouban kami nga mag-una sa katawhan sa Israel ngadto sa panggubatan hangtod nga mahiluna na sila sa tagsatagsa nila ka dapit. Ang amo lamang mga banay maoy among ibilin sa kinutaang mga siyudad aron mahilikay sila sa mga lumad nga lumolupyo sa maong mga dapit.
18: Dili kami mopauli hangtod nga ang tanang Israelita makapanag-iya na sa ilang bahin sa yuta.
19: Dili na kami mangayog bahin sa yuta tabok sa Jordan kay gibahinan na man kamig yuta dinhi sa sidlakang bahin sa Jordan.
20: Busa giingnan sila ni Moises, Tugotan ko kamo sa paghimo niini basta mouban kamo sa panggubatan
21: ug motabok kamong tanan sa Jordan ug dili mopauli hangtod nga maabog na sa Ginoo ang tanan niyang kaaway
22: ug mailog na sa hingpit ang maong yuta. Human niini, makapauli na kamo nga wala nay tulobagon sa Ginoo ug sa Israel ug mainyo na gayod kining dapita.
23: Apan kon dili ninyo kini buhaton, makasala kamo sa Ginoo ug dili gayod kamo makaikyas sa silot sa inyong sala.
24: Pagtukod kamog mga siyudad alang sa inyong mga banay ug mga toril alang sa inyong mga karnero apan pagkahuman niini, tumana ang inyong gisaad.
25: Mitubag ang mga kaliwat ni Ruben ug ni Gad, Tumanon namo ang imong mga sugo.
26: Ang among kabataan, mga asawa, mga karnero ug tanan namong kahayopan magpabilin dinhi sa mga siyudad sa Gilead.
27: Apan kaming tanan nga gitawag aron mahimong mga sundalo sa Ginoo motabok sa Jordan ug moadto sa panggubatan sumala sa imong mando.
28: Busa gipahimangnoan ni Moises si Eleazar nga pari, si Josue nga anak ni Nun ug ang mga pangulo sa mga panimalay sa mga banay sa Israel.
29: Miingon si Moises, Kon ang mga kaliwat ni Gad ug ni Ruben motabok sa Jordan uban kaninyo ngadto sa panggubatan ug mailog na ninyo ang maong yuta, ihatag kanila ang yuta sa Gilead.
30: Apan kon dili sila motabok sa Jordan hatagi ninyo silag bahin didto sa yuta sa Canaan.
31: Ug miingon ang mga kaliwat ni Ruben ug ni Gad, Tumanon namo ang giingon sa Ginoo .
32: Motabok kami sa Jordan ngadto sa Canaan apan kining dapita maoy among pangayoon ingon nga among bahin.
33: Busa gihatag ni Moises ngadto sa mga kaliwat ni Gad ug ni Ruben ug sa katunga sa banay ni Manases nga anak ni Jose ang gingharian ni Sihon nga hari sa mga Amorihanon ingon man ang gingharian ni Og nga hari sa Basan lakip ang mga siyudad niini ug ang mga kasikbit nga mga dapit.
3436: Gitukod pag-usab sa mga kaliwat ni Gad ang mga siyudad nga kinutaan ug may mga toril sa mga karnero: Dibon, Atarot, Aroer, Etrotsofan, Jazer, Jebaa, Betnimra ug Betharan.
37: Gitukod pag-usab sa mga kaliwat ni Ruben ang Hesbon, Eleale, Kiriataim,
38: Nebo ug Baalmeon ang maong mga ngalan gipangilisan ug ang Sibma ug gihatagan nilag laing mga ngalan ang mga siyudad nga ilang natukod.
39: Ang mga kaliwat ni Makir nga anak ni Manases misulong sa Gilead ug giilog nila kini gikan sa mga Amorihanon.
40: Busa gihatag ni Moises kang Makir ang Gilead ug didto na magpuyo si Makir.
41: Sa laing bahin, si Jair, laing anak ni Manases, misulong sa kabalangayan sa Gilead ug nailog niya ang maong mga balangay ug ginganlan niyag Habotjair.
42: Si Noba misulong usab sa Kenat ug sa kabalangayan niini ug iya kining ginganlag Noba, agig pasidungog sa iyang ngalan.