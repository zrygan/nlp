1: Kanimo, O Ginoo , nag-ampo ako.
2: Kanimo, O Dios ko, misalig ako.
: Ayaw intawon itugot nga pakaulawan ako
: ug biaybiayon sa akong mga kaaway!
3: Ayaw itugot nga maulawan ang nagsalig kanimo
: kondili kadto lamang misupil kanimo.
4: Tultoli ako, O Ginoo ,
: sa dalan mo ug itudlo kini kanako.
5: Tudloi ako pagkinabuhi uyon sa imong kamatuoran,
: kay ikaw man ang Dios nga akong manluluwas.
: Nagsalig ako kanimo kanunay.
6: Hinumdomi, O Ginoo ,
: ang imong kaluoy ug gugmang makanunayon
: nga gipakita mo sukad pa kaniadto.
7: Pasayloa ang akong mga sala sa batan-on pa ako.
: Tungod sa gugma mong walay paglubad ug sa imong kaayo,
: hinumdomi ako, O Ginoo !
8: Ang Ginoo matarong ug maayo!
: Nagtudlo siya sa mga makasasala
: sa dalan nga angay nilang subayon.
9: Gitultolan niya ang mga mapaubsanon
: sa pagbuhat ug matarong,
: ug gitudloan sila sa pagsunod sa iyang kabubut-on.
10: Ang tanang paagi sa Ginoo ,
: gugmang walay paglubad ug pagkamatinud-anon,
: alang niadtong nagtuman sa iyang kasabotan ug kasugoan.
11: Tumana ang saad mo, O Ginoo ,
: ug pasayloa intawon ang daghan kong mga sala.
12: Ang may kahadlok ug pagtahod sa Ginoo
: tultolan niya sa dalan nga angay nilang agian.
13: Kanunay silang magmauswagon,
: ug ang ilang mga anak manag-iya sa yuta.
14: Ang Ginoo higala sa motahod kaniya
: ug tudloan niya sila sa iyang kasabotan.
15: Kanunay akong nagpakitabang sa Ginoo ,
: ug giluwas niya ako sa katalagman.
16: Lingia ug kaluy-i intawon ako
: kay nagmagul-anon ug nag-antos ako.
17: Hupaya ako sa akong kagul-anan
: ug luwasa ako
: sa tanan kong kalisdanan.
18: Tagda ang akong kaguol ug pag-antos
: ug pasayloa ang tanan kong mga sala.
19: Tan-awa unsa ka daghan ang akong mga kaaway;
: ug hilabihan gayod ang ilang pagdumot kanako!
20: Panalipdi ug luwasa intawon ako!
: Ipalayo ako sa kapildihan aron dili ako maulawan
: kay midangop man ako kanimo.
21: Hinaot unta nga ang kaayo ug katarong magluwas kanako,
: kay misalig man ako kanimo.
22: O Dios, luwasa ang imong katawhan, ang Israel,
: gikan sa tanan nilang pag-antos.