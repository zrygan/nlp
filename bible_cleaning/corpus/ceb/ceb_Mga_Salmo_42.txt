1: Ingon nga nangandoy ang lagsaw sa mabugnawng kasapaan,
: nangandoy usab ako kanimo, O Dios.
2: Giuhaw ako kanimo, O buhing Dios!
: Kanus-a ba ako makaduol ug makasimba kanimo?
3: Naghilak ako adlaw ug gabii,
: ug ang akong mga luha mao ray akong pagkaon;
: kanunay akong gipangutana sa akong mga kaaway,
: Hain na man ang imong Dios?
4: Maguol ako inighandom ko sa nanglabayng panahon
: sa pagkuyog ko sa katawhan ngadto sa balay sa Dios,
: nag-una ako sa malipayong panon nga nagsaulog, nag-awit ug nagsinggit ug mga pagdayeg sa Dios.
5: Nganong nagsubo man ako?
: Nganong naguol man ako?
: Saligan ko ang Dios,
: ug daygon ko na usab siya,
: ang akong magtatabang ug akong Dios.
6: Naguol ako busa hinumdoman ko ang Dios.
: Sa akong pagkahininginlan, didto sa yuta sa Jordan,
: duol sa Bukid sa Hermon ug sa Bukid sa Misar,
: hinumdoman ko siya.
7: Nagsangpitay ang lalom nga katubigan
: diha sa pagdahunog sa mga busay sa Dios!
: Sama kini sa mga balod sa kaguol
: nga gipabaha niya sa akong kalag.
8: Matag adlaw ipakita unta sa Ginoo kanako ang iyang gugma nga walay paglubad
: aron awitan ko siyag pagdayeg matag gabii,
: usa ka pag-ampo ngadto sa Dios nga naghatag kanakog kinabuhi.
9: Moingon ako sa Dios nga akong dalangpanan,
: Nganong gikalimtan mo man ako?
: Nganong magsigi man akog antos sa kabangis sa akong mga kaaway?
10: Nawad-an akog paglaom
: tungod sa pagbugalbugal sa akong mga kaaway.
: Sila nagsigig ingon,
: Hain na man ang imong Dios?
11: Nganong maguol man ako ug mahasol?
: Saligan ko ang Dios
: ug daygon ko na usab siya
: nga akong magtatabang ug akong Dios.