1: Magmaya ang uga nga kayutaan
: ug motubo sa diserto ang kabulakan.
2: Mag-awit kini sa kalipay
: ug mahimong matahom sama sa bukid sa Lebanon,
: ug mahimong tabunok sama sa Carmel ug sa Sharon.
: Makita sa katawhan ang himaya sa Ginoo ,
: ang kahalangdon ug gahom sa atong Dios.
3: Busa lig-ona ang mga kamot nga wala nay umoy,
: ug ang mga tuhod nga luya na.
4: Ingna ang nakabsan nag paglaom,
: Pagmaisog ug ayaw kahadlok!
: Moanhi ang imong Dios aron sa pagpanimalos sa imong mga kaaway
: ug iya kamong luwason.
5: Makakita na unya ang buta,
: ug makadungog na ang bungol;
6: magluksolukso na ang bakol daw lagsaw,
: ug mag-awit ang amang sa kalipay.
: Kay didto sa kamingawan modagayday ang tubig
: ug may mga sapa na ang diserto.
7: Ang kaniadto balas nga init kaayo mahimo nang usa ka lanaw,
: ug ang nangliki nga yuta mahimo nang tinubdan sa tubig,
: ug sa mga dapit diin bugang ug kupongkupong ray nanubo,
: ug gipuy-an sa mga lobo,
: manubo na ang mga sagbot.
8: Didto may usa na ka dakong dalan
: ug nganlan kinig Dalan nga Balaan.
: Dili makahimo pag-agi niini ang mga makasasala
: o mahisalaag didto ang mga buangbuang.
9: Walay liyon nga moagi niini,
: ug bisan unsang mananap nga manunukob,
: kay ang mga linuwas lamang sa Ginoo maoy mangagi niining dalana.
10: Unya mamauli sila sa Jerusalem nga mag-awit;
: magmalipayon ug magmaya sila hangtod sa hangtod,
: ug ang kasubo ug mga panghupaw mahanaw sa dayon.