1: Maayo pa nga magkaon ka lag bahaw basta may kalinaw ka sa hunahuna
: kay sa motambong ug bangkite sa balay diin naghari ang kasamok.
2: Ang sulugoon nga maalamon
: maoy magmando sa hungog nga anak sa iyang agalon
: ug bahinan siya sa kabilin sa iyang agalon.
3: Sama nga ang bulawan ug ang plata tunawon sa kalayo,
: ang kasingkasing sa tawo sulayan usab sa Ginoo .
4: Ang daotang tawo gusto nga mamati sa daotang mga sulti,
: ug ang bakakon gustong mamati ug bakak.
5: Ang nagbiaybiay sa mga kabos
: nagbiaybiay sa Dios nga nagbuhat kanila.
: Silotan gayod ang nalipay sa kadaot nga midangat sa usa ka tawo.
6: Garbo sa mga tigulang ang ilang mga apo
: sama nga garbo usab sa mga anak ang ilang amahan.
7: Sama nga ang tawong tinamod dili mamakak,
: ang buangbuang dili usab mosultig mga pulong nga undanon.
8: Naghunahuna ang uban nga ang suborno
: sama sa salamangka nga makahimog bisan unsa,
: kay bisan asa, mouswag man siya.
9: Kon buot kang higugmaon sa katawhan
: pasayloa sila sa ilang mga sayop kanimo.
: Ang paghandom sa mga sayop makabungkag sa panaghigalaay.
10: Sa usa ka pagsaway makakat-on dayon ang tawong maayog panabot,
: apan ang hungog dili gayod makakat-on bisag kapila siya latigoha.
11: Ang tawong daotan nangita lamang ug kasamok,
: ug ang kamatayon moabot kaniya sama sa usa ka bangis nga sinugo.
12: Mas maayo pang makatagbo kag inahang oso nga nawad-ag mga anak
: kay sa makatagbo kag buangbuang nga anaa nagbuhat ug daotan.
13: Kon baslan mog daotan ang maayo,
: ang daotan dili gayod mobiya sa imong panimalay.
14: Ang sinugdan sa panaglalis sama sa liki diha sa tangke sa tubig,
: busa hunonga kini sa dili pa modako.
15: Ang pagsilot sa dili sad-an inay sa daotan
: maoy buhat nga gikasilagan sa Ginoo .
16: Walay kapuslanan ang pagpaeskuyla sa tawong hungog
: kay wala man siyay buot.
17: Ang managhigala maghigugmaay kanunay.
: Ang managsuon magtinabangay panahon sa kalisdanan.
18: Ang hungog lamang maoy mangako pagbayad sa mga utang sa iyang silingan.
19: Ang gusto ug sala gustog kasamok.
: Ang tawong mapahitas-on nangitag kasamok.
20: Walay mapaabot nga kaayohan
: ang tawo nga kanunay lang maghunahuna ug maghisgot ug daotan.
21: Ang anak nga daotan ug binuhatan
: maghatag lamang ug kaguol sa ginikanan.
22: Ang pagkamalipayon makaayo sa panglawas.
: Inanay nga kamatayon ang pagsubo kanunay.
23: Ang daotang tawo modawat ug suborno
: aron matuis ang hustisya.
24: Ang tawong manggialamon
: nasayod sa iyang pagabuhaton.
: Apan ang buangbuang
: walay tumong sa iyang pagabuhaton.
25: Ang anak nga buangbuang
: maghatag lang ug kaguol sa iyang amahan
: ug hilabihang kasakit ngadto sa iyang inahan.
26: Dili makatarunganon ang pagpamulta sa dili sad-an;
: usa ka pagtuis sa hustisya
: ang pagsilot sa tawong matarong.
27: Ang tawong nasayod sa iyang katakos
: dili magpunayg sulti,
: ug ang tawong kalma may matuod nga panabot.
28: Bisan gani ang hungog
: mura mag maalamon ug maayog panabot
: kon siya maghilomhilom lamang.