1: Unya giingnan ni Moises ang mga pangulo sa mga banay sa Israel, Nagsugo ang Ginoo
2: nga kon ang usa ka tawo may gisaad sa Ginoo ug iya kining panumpaan, kinahanglan nga iya kining tumanon.
3: Kon ang usa ka babaye may gisaad sa Ginoo ug iya kining panumpaan samtang batan-on pa siya ug ubos pa sa pagbuot sa iyang amahan
4: ug kon nakahibalo ang iyang amahan bahin sa iyang gisaad ug gipanumpaan sa Ginoo apan nagpakahilom lamang ang iyang amahan, ang maong saad magpabilin.
5: Apan kon inigkasayod sa amahan niini mosupak siya, ang maong saad sa batan-on mahimong walay bili ug pasayloon siya sa Ginoo kay misupak man ang iyang amahan.
6: Kon ang babaye magminyo samtang may panaad pa siya sa Ginoo ug
7: masayod ang iyang mabana bahin niini apan magpakahilom lamang siya, ang maong saad magpabilin.
8: Apan kon inigkasayod sa bana bahin niini mosupak siya, mahimong walay bili ang maong saad ug ang babaye pasayloon sa Ginoo .
9: Apan kon ang magsaad usa ka biyuda o usa ka babaye nga gibulagag bana, ang iyang panaad dili mahimong kawangon.
10: Ug kon ang usa ka asawa may gisaad sa Ginoo nga iyang panumpaan bisan didto ra sa ilang balay
11: ug masayod niini ang bana apan magpakahilom lamang siya ug wala niya kini supaka, magpabilin ang maong saad.
12: Apan kon mosupak ang bana inigkasayod niya niini, mahimong walay bili ang maong saad ug pasayloon sa Ginoo ang babayeng nagsaad niini.
13: Bisan unsang panumpaa nga himoon sa usa ka asawa ngadto sa Ginoo aron pagsakit sa iyang kaugalingon mahimo kining lig-onon o kawangon sa bana.
14: Apan kon dili mopakitag pagsupak ang bana inigkasayod niya niini magpabilin ang tanang gisaad sa iyang asawa ngadto sa Ginoo .
15: Apan kon inigkasayod sa bana niini iya kining kawangon, siya maoy pahamtangan sa Ginoo sa silot nga alang unta sa iyang asawa.
16: Mao kini ang mga tulomanon nga gihatag sa Ginoo kang Moises bahin sa bana ug asawa ug bahin sa amahan ug sa iyang batan-ong anak nga babaye nga ubos pa sa iyang pagbuot.