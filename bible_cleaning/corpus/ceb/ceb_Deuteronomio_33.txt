1: Sa hapit na mamatay si Moises, ang tawo nga pinili sa Dios, gipanalanginan niya ang mga Israelita.
2: Siya miingon,
: Mianhi ang Ginoo gikan sa Sinai,
: gikan sa Edomea daw kaadlawon
: ug gikan sa Bukid sa Paran daw banagbanag.
: Mianhi siya kinuyogan sa linibo ka mga anghel
: ug sa tuo niyang kamot nagbitbit siyag kalayo nga nagdilaab.
3: Iyang gihigugma pag-ayo ang iyang katawhan
: ug ubos sila sa iyang pagmando,
: ang tanan gihalad ngadto kaniya.
: Nagsunod kami kanimo sumala sa imong balaod
4: nga gihatag mo kanamo pinaagi kang Moises
: ingon nga panulondon sa mga anak ni Jacob.
5: Nahimong hari sa Jesurun ang Ginoo
: sa dihang nagtigom ang mga kadagkoan
: ug ang tanang banay sa Israel.
6: Si Moises miingon mahitungod sa banay ni Ruben
: Molungtad unta si Ruben
: ug dili mamatay bisag diyutay ra sila.
7: Mahitungod kang Juda, si Moises miingon
: Pamatia, Ginoo , ang tingog ni Juda
: ug patipona siya sa imong katawhan.
: Panalipdi siya sa imong mga kamot
: ug tabangi siya batok sa kaaway niya.
8: Mahitungod kang Levi, siya miingon
: Ihatag kang Levi ang imong Tumim,
: ug ihatag ang Urim sa imong matinud-anong alagad
: kay nasulayan mo siya didto sa Masa,
: ug gibadlong mo siya duol sa katubigan sa Meriba.
9: Wala niya tagda ang iyang amahan ug inahan
: ug wala niya ilha ang iyang mga igsoon ug ang kaugalingon niyang mga anak,
: apan gituman niya ang imong sugo
: ug gitamod niya pag-ayo ang imong kasabotan.
10: Tudloan sa mga Levita ang mga kaliwat ni Jacob sa imong mga tulomanon;
: ug ang Israel sa imong balaod, ug ihalad nila kanimo ang mga insenso
: ug ang tibuok halad nga ilang gisunog.
11: Panalangini, O Ginoo , ang iyang kabtangan
: ug dawata ang iyang binuhatan.
: Laglaga sila nga misupak ug nagdumot kaniya
: aron dili na sila makabangon.
12: Mahitungod kang Benjamin, miingon siya
: Si Benjamin gihigugma sa Ginoo ,
: nagpuyo siya nga layo sa kadaot diha sa iyang presensya.
: Gipanalipdan siya kanunay sa Ginoo
: nga anaa magpuyo sa kabungtoran niya.
13: Mahitungod kang Jose, miingon siya
: Panalanginan unta sa Ginoo ang yuta ni Jose,
: sa mga bililhong panalangin gikan sa langit,
: sa yamog, sa mga lalom nga tubig nga anaa sa ilalom sa yuta.
14: Pabungahon unta niyag daghan ang mga tanom sa iyang kaumahan matag bulan.
15: Hatagan usab unta si Jose ug daghang abot
: gikan sa kabukiran ug kabungtoran
16: ug uban pang abot sa yuta.
: Kining maong panalangin gikan kaniya nga nagsulti gikan sa sampinit nga nagdilaab.
: Modagaya unta sa ulo ni Jose
: ug modagayday sa iyang agtang kining bililhong mga gasa
: kay gipili man siya nga labaw sa tanan niyang igsoon.
17: Kusgan si Jose sama sa panganay nga torong baka
: ug may sungay sama sa ihalas nga baka;
: sungay nga maoy iyang isungag sa ubang mga nasod
: ug sa tanang suok sa kalibotan.
: Ingon niini ang libo ka libo nga katawhan sa Efraim
: ug ang linibo nga katawhan sa Manases.
18: Mahitungod kang Zabulon ug kang Isacar, miingon siya
: Paglipay, Zabulon, sa imong mga pagpanaw
: ug paglipay, Isacar, diha sa imong mga tolda.
19: Ilang dapiton ang mga nasod sa pag-adto sa ilang kabukiran
: diin ihalad nila ang mga tukma nga halad.
: Kuhaon nila ang daghang bahandi sa kadagatan
: ug ang tinagong bahandi sa kabaybayonan.
20: Ania ang giingon ni Moises mahitungod kang Gad
: Dalaygon siya nga naghatag kang Gad ug dakong yuta.
: Sama sa liyon, mohupo siya ug laksion niya ang ulo ug bukton sa iyang gitukob.
21: Gipili niya alang sa iyang kaugalingon ang labing maayong bahin sa yuta
: nga gigahin unta alang sa pangulo sa kasundalohan.
: Miadto siya sa mga pangulo sa katawhan
: ug inabagan sa Israel gituman niya ang mga sugo ug gimbut-an ang Ginoo .
22: Mahitungod kang Dan, miingon siya
: Si Dan sama sa itoy nga liyon;
: milukso siya gikan sa Basan.
23: Mao kini ang iyang gisulti bahin kang Neftali
: Hatagan ka sa tanan mong gikinahanglan;
: panalanginan ka pag-ayo sa Ginoo
: ug panag-iyahon mo ang Lanaw sa Galilea ug ang habagatan niini.
24: Kini ang gisulti niya bahin kang Aser
: Panalanginan unta si Aser labaw sa iyang mga igsoon
: ug panggaon unta siya nila ug ituslob ang iyang mga tiil sa lana.
25: Ang mga trangka sa imong ganghaan hinimo unta sa puthaw ug sa bronsi
: ug magdugang unta ang imong kusog nunot sa imong kagulangon.
26: Walay dios sama sa imong Dios nga motadlas sa langit aron pagtabang kanimo, O Israel,
: kay siya mahimayaon man ug gamhanan.
27: Ang Dios nga walay sinugdan ug kataposan maoy imong puloy-anan;
: lig-onon ka niya sa iyang gamhanang mga bukton.
: Gihinginlan niya ang imong mga kaaway,
: ug nagmando siya nga patyon sila.
28: Busa nagpuyo nga layo sa kadaot ang Israel,
: ug ang mga kaliwat ni Jacob nagpuyo nga malinawon sa yuta nga daghag abot nga kalan-on ug bino,
: nga gibisibisan sa yamog gikan sa langit.
29: Walay sama kanimo ka malipayon, O Israel!
: Katawhan ka nga giluwas sa Ginoo !
: Sama sa taming manalipod siya kanimo,
: ug siya ang hait mong espada.
: Mahadlok unta kanimo ang imong mga kaaway
: ug tunobtunoban unta nimo ang ilang mga halaran.