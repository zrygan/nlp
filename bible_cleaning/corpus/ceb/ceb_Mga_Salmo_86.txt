1: Pamatia intawon ako, O Ginoo , ug tubaga ako
: kay kabos ako ug walay mahimo.
2: Luwasa ako gikan sa kamatayon
: kay ako nagmatinumanon man kanimo;
: luwasa ako kay ako imong sulugoon ug nagsalig kanimo.
3: Ikaw ang akong Dios
: busa kaluy-i intawon ako, O Ginoo;
: nag-ampo ako kanimo sa tibuok adlaw.
4: Lipaya ang imong sulugoon, O Ginoo,
: kay nag-ampo man ako kanimo.
5: O Ginoo, maayo ka kanamo ug mapasayloon;
: puno ka sa gugmang walay paglubad alang sa tanang nag-ampo kanimo.
6: Pamatia intawon, O Ginoo , ang akong pag-ampo;
: patalinghogi ang akong tuaw sa pagpakitabang.
7: Gisangpit ko ikaw sa panahon sa kalisdanan
: kay motubag ka man sa akong mga pag-ampo.
8: Wala nay laing dios nga sama kanimo, O Ginoo;
: walay usa nga makahimo sa imong nahimo.
9: Ang tanang kanasoran nga imong gibuhat
: moduol ug moyukbo kanimo;
: daygon nila ang imong pagkagamhanan, O Ginoo,
10: kay ikaw ra ang gamhanan ug makahimog mga butang nga katingalahan;
: ikaw ra gayod ang Dios.
11: O Ginoo , tudloi ako sa buot mong ipabuhat kanako,
: ug tumanon ko gayod ang imong mga sugo.
: Bug-osa ang akong kasingkasing sa pag-alagad kanimo.
12: Pasalamatan ko ikaw sa tibuok kong kasingkasing,
: O Ginoo nga akong Dios.
: Isangyaw ko ang imong pagkagamhanan hangtod sa kahangtoran.
13: Pagkadako sa imong gugma nga walay paglubad alang kanako!
: Giluwas mo ako gikan sa kahiladman sa Seol.
14: Gisulong ako, O Dios, sa mga tawong mapahitas-on;
: buot akong patyon sa mga tawong mapintas,
: mga tawo nga wala moila kanimo.
15: O Ginoo, maluluy-on ka ug mahinatagon nga Dios,
: dili daling masuko, kanunayng mahigugmaon ug matinud-anon.
16: Lingia ako ug kaluy-i;
: lig-ona ug luwasa ako kay nag-alagad ako kanimo
: sama sa gibuhat sa akong inahan.
17: Pakit-a akog timaan sa imong kaayo, O Ginoo ,
: aron maulawan kadtong nasilag kanako
: inigkakita nila nga gitabangan mo ako ug gilipay.