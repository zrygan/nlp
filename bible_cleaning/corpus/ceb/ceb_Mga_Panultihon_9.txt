1: Ang kaalam nagbuhat ug balay alang sa iyang kaugalingon ug kini gibutangan niyag pito ka haligi.
2: Nagpaihaw siyag mananap aron kombirahan. Gipalamian niya ang bino ug giandam na ang kan-anan.
3: Gisugo niya ang iyang mga sulugoong babaye sa pagdapit sa mga tawo didto sa lungsod
4: ug sila nag-ingon, Tambong kamo sa kombira, mga tawong walay alamag! Ug sa mga buangbuang, nag-ingon siya,
5: Dali kamo, kaon kamo sa giandam kong kalan-on ug inom kamo sa bino nga akong giandam alang kaninyo.
6: Biyai ang pagkawalay alamag ug mamaayo ang imong kinabuhi. Sunda ninyo ang dalan sa kahibalo.
7: Kon badlongon mo ang tawong mapagarbohon, insultohon ka lamang niya. Kon badlongon mo ang tawong daotan, daoton ka lamang niya.
8: Ayaw badlonga ang tawong garboso kay kasilagan ka lang niya. Apan kon imong badlongon ang maalamon, tahoron ka niya.
9: Ang itudlo mo sa maalamon makadugang sa iyang kaalam; ang isulti mo sa matarong makadugang sa iyang kahibalo.
10: Ang pagtahod ug pagbaton ug kahadlok sa Ginoo maoy sinugdanan sa kaalam. Ang pagbaton ug kahibalo sa Balaang Dios mao ang pagbaton ug maayong panabot.
11: Ang kaalam makapataas sa imong kinabuhi.
12: Bulahan ka kon aduna kay kaalam. Apan mag-antos ka kon isalikway mo ang kaalam.
13: Ang babayeng buangbuang sabaan. Wala siyay alamag ug kaulaw.
14: Anha siya maglingkod sa pultahan sa iyang balay o diha sa usa ka lingkoranan sa bahin sa lungsod nga daghan ug tawo
15: ug tawgon niya ang mga nanglabay nga wala manghilabot sa uban,
16: Dali kamo, mga tawo nga walay alamag! Moingon siya sa buangbuang,
17: Mas tam-is ang tubig nga kinawat. Mas lamian ang pan nga kan-on diha sa tago.
18: Ang mga biktima niya wala masayod nga ang moadto didto mamatay ug nga kadtong nakasulod na, nahitipon na sa kalibotan sa mga patay.