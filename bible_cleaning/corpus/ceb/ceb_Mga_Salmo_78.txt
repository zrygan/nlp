1: Pamati, O katawhan ko, sa akong pagtulon-an;
: patalinghogi ang isulti ko kaninyo.
2: Sultihan ko kamog sambingay
: ug suginlag mga pagtulon-an sa kakaraanan,
3: mga butang nga atong nadungog ug nasayran
: nga gisugilon kanato sa atong mga katigulangan.
4: Dili nato kini ililong sa atong mga anak,
: kondili atong isugilon sa sunod nga kaliwatan
: ang gahom sa Ginoo
: ug ang mga katingalahan niyang buhat.
5: Gihatagan niyag mga balaod ang katawhan sa Israel,
: ug gihatagan niyag kasugoan ang mga kaliwat ni Jacob.
: Gisugo niya ang atong mga katigulangan
: sa pagtudlo niini ngadto sa ilang mga anak,
6: aron makakat-on niini ang sunod nga kaliwatan,
: ug tudloan usab nila ang ilang mga anak.
7: Niining paagiha mosalig sila sa Dios
: ug dili malimot sa iyang nabuhat,
: kondili magmatinumanon kanunay sa iyang mga sugo.
8: Dili sila angay manig-ingon sa ilang katigulangan
: nga mga masupilon ug sukihan,
: mga tawo nga dili lig-on ug pagsalig sa Dios
: ug wala magmatinumanon kaniya.
9: Sa adlaw sa panagsangka
: nanibog ang mga taga-Efraim nga sangkap sa mga pana.
10: Wala nila tumana ang ilang kasabotan uban sa Dios;
: nagdumili sila pagtuman sa iyang balaod.
11: Nalimot sila sa nahimo niya
: pinaagi sa mga milagro nga iyang gipakita kanila.
12: Atubangan sa ilang katigulangan nagbuhat siyag mga milagro
: didto sa kapatagan sa Soan sa yuta sa Ehipto.
13: Gibahin niya ang dagat ug gipalatas sila niini,
: ug gipabarog niya nga daw paril ang katubigan.
14: Maadlaw gitultolan niya sila pinaagi sa panganod,
: ug sa tibuok gabii gigiyahan niya sila pinaagi sa kalayo.
15: Gipaliki niya ang mga bato didto sa kamingawan,
: ug gihatagan niya silag daghang tubig gikan sa kahiladman.
16: Gipabuhagay niya gikan sa bato ang usa ka tubod,
: ug gipadagayday niya ang tubig sama sa suba.
17: Apan nagpadayon sila sa pagpakasala batok sa Dios,
: ug didto sa kamingawan ilang gisuklan ang Labing Gamhanan.
18: Gituyoan nila pagsulay ang Dios
: pinaagi sa pagpangayo sa pagkaon nga ilang gipangandoy.
19: Gibiaybiay nila ang Dios,
: Makaandam bag pagkaon ang Dios dinhi sa kamingawan? sila miingon.
20: Tinuod nga gihampak niya ang bato ug mibuhagay ang tubig
: apan makahatag ba usab siyag pan ug karne kanato?
21: Busa nasuko ang Ginoo sa pagkadungog niya niini;
: gipaantos niya sila pinaagi sa kalayo
: ug misamot ang iyang kasuko kanila,
22: kay wala man sila motuo kaniya
: ug wala mosalig nga siya moluwas kanila.
23: Apan gisugo niya ang kalangitan
: nga buksan ang ilang pultahan,
24: ug gihatagan niya silag pagkaon gikan sa langit
: pinaagi sa pagpaulan ug mana aron ilang makaon.
25: Busa nangaon sila sa kalan-on sa mga anghel.
: Gihatagan niya sila sa tanang pagkaon nga ilang gikinahanglan.
26: Unya gipahuros niya ang hangin gikan sa sidlakan,
: ug pinaagi sa iyang gahom iyang gipahuros ang habagat
27: ug gipadad-an niya silag mga langgam
: nga sama kabaga sa abog ug ingon kadaghan sa balas sa kabaybayonan.
28: Nanghugpa kini sa taliwala sa kampo
: ug libot sa ilang mga tolda.
29: Busa nangaon ang mga tawo ug nangabusog sila
: kay gihatagan man sila sa Dios sa tanan nga ilang gusto.
30: Apan samtang sila nangaon pa,
: bisan gani sa wala pa sila mabusog,
31: nasuko ang Dios kanila
: ug gipatay niya ang labing kusgan kanila,
: ang labing maayong batan-on sa katawhan sa Israel.
32: Bisan pa sa iyang mga milagro,
: ang katawhan nagpadayon sa pagpakasala ug wala sila manuo
33: busa gitapos niya ang ilang kinabuhi ingon sa gininhawa
: pinaagi sa kalit nga katalagman.
34: Apan sa dihang gipatay niya ang pipila kanila,
: ang uban midangop kaniya;
: naghinulsol sila ug nagpakitabang kaniya.
35: Nahinumdom sila nga ang Dios ilang tigpanalipod
: ug ang Labing Halangdon mao ang ilang manluluwas.
36: Apan pulos pag-ulog-ulog
: ug mga bakak ang ilang gisulti.
37: Wala sila magmatinud-anon kaniya;
: wala nila tumana ang ilang saad kaniya.
38: Apan maluluy-on ang Dios sa iyang katawhan
: busa gipasaylo niya ang ilang sala
: ug wala niya sila laglaga.
: Sa makadaghan gipugngan niya
: ang iyang kasuko ug kapungot.
39: Gihinumdoman niya nga sila tawo lamang
: ug sama sa hangin nga mohuros ug mahanaw.
40: Pagkadaghan sa higayon nga sila misukol kaniya didto sa kamingawan;
: pagkadaghan sa higayon nga siya ilang gihatagag kaguol!
41: Kanunay nilang gisulayan ang Dios
: ug gipalagot ang Balaang Dios sa Israel.
42: Nalimot sila sa iyang pagkagamhanan
: ug sa iyang pagluwas kanila gikan sa ilang mga kaaway.
43: Nalimot usab sila sa katingalahan niyang mga buhat
: didto sa kapatagan sa Soan sa yuta sa Ehipto.
44: Gihimo niyang dugo ang kasubaan
: aron dili na makainom ang mga Ehiptohanon.
45: Gipadad-an niya silag mga langaw nga nagpaantos kanila
: ug mga baki nga nakahatag ug kadaot sa yuta.
46: Gipadad-an niya silag mga ulod
: aron pagkutkot sa ilang tanom,
: ug mga dulon aron paglaglag sa ilang kaumahan.
47: Gipamatay niya ang ilang kaparasan pinaagi sa ulan nga yelo
: ug gilaglag ang ilang mga punoan sa igos pinaagi sa hilabihang katugnaw.
48: Gipatay niya ang ilang mga baka pinaagi sa ulan nga yelo
: ug ang ilang mga karnero pinaagi sa liti.
49: Gihampak niya sila sa iyang bangis nga kasuko;
: gihatagan niya silag dakong kalisdanan
: pinaagi sa pagpadala sa mga anghel nga molaglag.
50: Wala niya pugngi ang iyang kasuko
: ug wala niya luwasa ang ilang kinabuhi
: kondili gipatay sila pinaagi sa sakit.
51: Gipatay niya ang mga panganay sa tanang banay sa Ehipto.
52: Unya sama sa magbalantay sa karnero
: iyang gitultolan ang iyang katawhan
: ug gigiyahan niya sila latas sa kamingawan.
53: Wala sila maunsa o malisang,
: apan ang ilang mga kaaway nangalumos sa dagat.
54: Gidala niya sila sa balaang yuta,
: ngadto sa kabukiran nga iyang gipanag-iya.
55: Giabog niya ang mga nagpuyo didto
: samtang nagsingabot ang iyang katawhan,
: ug gibahinbahin niya ang yuta alang sa mga banay sa Israel,
: ug didto gipapuyo niya sila sa ilang mga tolda.
56: Apan misukol sila sa Labing Gamhanang Dios
: ug gisulayan nila siya.
: Wala sila magtuman sa iyang mga sugo,
57: kondili misupil hinuon sila sama sa ilang katigulangan.
: Sama sa baliko nga udyong, dili sila kasaligan.
58: Gipasuko nila ang Dios pinaagi sa ilang mga alampoanan
: ug gipalagot nila siya pinaagi sa ilang mga diosdios.
59: Nasuko ang Dios sa pagkakita niya niini
: busa gisalikway niya sa hingpit ang Israel nga iyang katawhan.
60: Gibiyaan niya ang iyang tolda didto sa Silo,
: ang tolda nga iyang gipuy-an samtang uban pa siya sa katawhan.
61: Gitugotan niya ang mga kaaway sa pag-ilog sa Sudlanan sa Kasabotan
: nga maoy timaan sa iyang gahom ug himaya.
62: Nasuko siya sa iyang katawhan
: ug gipapatay niya sila sa ilang mga kaaway.
63: Nangamatay sa gubat ang mga batan-ong lalaki
: ug wala nay mabana ang ilang mga dalaga.
64: Ang mga pari gipamatay pinaagi sa espada
: ug wala makahimog pagbangotan kanila ang ilang mga biyuda.
65: Unya mimata ang Ginoo daw gikan sa pagkatulog;
: sama siya sa kusgang tawo nga nagsinggit kay nakainom ug bino.
66: Giabog niya ang iyang mga kaaway
: ug gipakaulawan niya sila hangtod sa kahangtoran.
67: Gisalikway niya ang mga kaliwat ni Jose;
: wala niya pilia ang banay ni Efraim.
68: Gipili hinuon niya ang banay ni Juda,
: ingon man ang Bukid sa Sion nga gihigugma niya pag-ayo.
69: Didto gitukod niya ang iyang Templo
: sama sa iyang pinuy-anan didto sa langit;
: gilig-on niya kini sama sa yuta
: nga dili maunsa bisan kanus-a.
70: Gipili niya si David nga iyang sulugoon;
: gikuha niya siya
71: gikan sa pagkamagbalantay sa karnero.
: Gihimo niya siyang magbalantay sa Israel nga katawhan sa Dios.
72: Gibantayan sila ni David sa dakong paghigugma ug pagkamatinud-anon
: ug gimandoan niya sila sa paagi nga maalamon.