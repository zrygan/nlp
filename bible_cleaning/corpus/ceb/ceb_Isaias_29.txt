1: Alaot ka, O Ariel, ang siyudad nga gikampohan ni David!
: Palabya ang usa o duha ka tuig
: uban sa mga kasaulogan niini.
2: Unya silotan sa Dios ang siyudad nga ginganlag Ariel.
: Ug unya may maghilak ug magminatay,
: ug ang siyudad mahisama sa mga halaran sa mga mananap nga sunogon.
3: Sulongon ka sa Dios ug palibutan,
: ug magbuhat siyag mga tore ug mga trenseras batok kanimo.
4: Unya malumpag ka;
: ug gikan sa imong nahimutangan mabati ang imong tingog,
: daw tingog sa multo nga lugos madungog,
: daw hagawhaw lamang.
5: Apan ang imong mga kaaway mapulpog sama sa abog,
: ug ipadpad sa hangin sama sa uhot.
: Ug unya sa kalit
6: luwason ka sa Ginoo nga Labing Gamhanan pinaagig linog ug bagyo;
: magpadala siyag nagdilaab nga kalayo ug alimpulos;
7: mahanaw sama sa damgo, sama sa panan-awon sa gabii,
: ang tanang mosulong sa Ariel lakip ang ilang mga hinagiban.
8: Sama sa mahitabo sa usa ka tawo nga gigutom unya magdamgo nga siya nagkaon
: ug mahigmata nga gigutom gihapon,
: o sama sa giuhaw nga nagdamgo nga siya nag-inom
: ug mahigmata nga giuhaw gihapon.
: Ingon niana ang mahitabo sa tanang nasod nga mosulong sa Bukid sa Sion.
9: Sigi, paghinanggaw kamo
: ug liboga ang inyong mga ulo;
: taptapi ang inyong mga mata
: aron dili kamo makakita!
: Paghubog kamo apan dili sa bino;
: pagsusapinday apan dili gumikan sa isog nga ilimnon!
10: Kay gibuboan kamo sa Ginoo sa espiritu sa paghinanok,
: ug gitabonan niya ang inyong mga mata,
: kamong mga propeta,
: ug gipandongan ang inyong mga ulo,
: kamong mga manalagna.
11: Ang kahulogan sa matag panan-awon mahimong sama sa usa ka basahon nga sirado. Kon ipabasa kini sa tawong makabasa moingon siya, Unsaon ko pagbasa niini nga sirado man kini?
12: Ug unya kon ipabasa nila kini sa dili maantigong mobasa, siya moingon, Dili ako maantigong mobasa.
13: Ug miingon ang Ginoo ,
: Kining mga tawhana nagpasidungog kanako sa pulong lamang,
: apan ang ilang mga kasingkasing halayo kanako,
: ug ang ilang pagtamod sa akong mga sugo
: sama ra sa ilang pagtamod sa sugo sa mga tawo,
: pinaagi sa pagsag-ulo.
14: Busa mahikurat na lamang sila
: kay pahamtangan ko man sila sa nagsunodsunod nga hampak;
: makawang ang kaalam sa ilang maalamon,
: ug dili na makasabot ang masinabuton.
15: Alaot kadtong nagtago sa ilang plano gikan sa Ginoo ,
: ug gusto magbuhat diha sa kangitngit
: ug nag-ingon, Walay makakita kanamo o masayod sa among gibuhat.
16: Gibalit-ad nila ang mga butang!
: Mas importante ba diay ang lapok
: kay sa magbubuhat ug kulon?
: Makaingon ba ang binuhat sa iyang magbubuhat,
: Dili ikaw maoy nagbuhat kanako;
: wala kay igong panabot?
17: Dili na madugay nga ang Lebanon
: mahimong usa ka uma nga daghag abot
: ug mahisama na usab sa usa ka lasang.
18: Niadtong adlawa ang bungol makadungog na kon basahan siyag basahon,
: ug ang mga buta nga nagpuyo sa kangitngit makakita na.
19: Makakaplag na usab ug kalipay diha sa Ginoo ang mga maaghop,
: ug ang mga kabos magmaya tungod sa Balaang Dios sa Israel.
20: Mahanaw ang mga tawong bangis
: ug mawagtang ang mga mabugalbugalon,
: ug puohon ang tanan nga mahigugmaon sa pagbuhat ug daotan.
21: Puohon sa Dios ang nagbutangbutang sa iyang isigkatawo,
: ug naglaang sa tawo nga naglaban sa katarong,
: ug kadtong naghikaw ug hustisya
: sa mga inosente pinaagi sa paglimbong.
22: Busa mao kini ang gisulti sa Ginoo , ang Dios sa Israel nga nagluwas kang Abraham sa iyang kalisdanan, mahitungod sa banay ni Jacob
: Katawhan ko, dili na kamo maulawan pag-usab,
: o mangluspad sa kaulaw.
23: Inigkakita ninyo sa inyong kaliwat nga akong ihatag kaninyo,
: pasidunggan ninyo ang akong ngalan;
: simbahon ninyo ang Dios ni Jacob,
: ug kahadlokan ninyo ang Dios sa Israel.
24: Unya sila nga nangalibog makasabot na unya
: ug ang mga gahig ulo motuman na sa akong sugo.