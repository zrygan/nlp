1: Dayga ang Ginoo !
: Dayga ang Ginoo diha sa kalangitan,
: kamong nagpuyo diha sa kahitas-an!
2: Dayga ninyo siya, kamong mga anghel niya;
: dayga ninyo siya, kamong tanang langitnong panon niya!
3: Dayga ninyo siya, O adlaw ug bulan;
: dayga ninyo siya, O masigang kabituonan!
4: Dayga ninyo siya, O kinahabugang mga langit,
: ingon man kamong katubigan ibabaw sa langit!
5: Silang tanan angay nga magdayeg sa ngalan sa Ginoo ,
: kay mimando lamang siya ug nangahimo sila.
6: Pinaagi sa iyang mando gipahimutang niya sila,
: ug sa ilang tagsatagsa ka dapit dili na sila mabalhin sa ilang nahimutangan hangtod sa kahangtoran.
7: Diha sa kalibotan, dayga ang Ginoo ,
: kamong mga mananap sa kadagatan ug sa mga kalawran,
8: kamong mga kilat ug yelo, niebe ug kapanganoran
: ug kusog nga hangin nga nagtuman sa iyang sugo!
9: Dayga ninyo siya, kabungtoran ug kabukiran,
: mga prutasan ug mga sidro,
10: tanang mananap nga ihalas ug dili ihalas,
: mga mananap nga nagkamang ug mga kalanggaman!
11: Dayga ninyo siya, kamong mga hari ug tanang katawhan,
: mga prinsipe ug tanang nagmando sa kalibotan,
12: mga batan-ong lalaki ug babaye,
: mga tigulang ug kabataan!
13: Silang tanan angay nga magdayeg sa ngalan sa Ginoo
: kay ang iyang ngalan labaw sa tanan;
: ang iyang himaya saylo sa yuta ug sa langit.
14: Gihimo niyang lig-on ang iyang nasod,
: busa daygon siya sa tanan niyang katawhan,
: ang katawhan sa Israel nga pinangga niya kaayo!
: Dayga ang Ginoo !