1: Ang mga Israelita nagpakasala na usab batok sa Ginoo ug gitugotan niya nga harian sila sa mga Filistihanon sulod sa 40 ka tuig.
2: Unya dihay usa ka tawo nga ginganlag Manoa nga nagpuyo sa lungsod sa Zora ug sakop sa banay ni Dan. Wala gayod manganak ang asawa niya.
3: Mipakita sa babaye ang anghel sa Ginoo ug miingon, Wala ka manganak apan karon magmabdos ka ug manganak ug batang lalaki.
4: Ayaw gayod pag-inom ug bisan unsang bino o ilimnong makahubog ug ayaw pagkaon sa bisan unsang pagkaon nga gidili
5: tungod kay magmabdos ka ug manganak ug batang lalaki. Ayaw gayod patupihi ang iyang buhok kay sukad gayod sa iyang pagkatawo ihalad siya ngadto sa Dios ingon nga Nasareo. Siya maoy mosugod pagluwas sa Israel gikan sa mga Filistihanon.
6: Unya milakaw ang babaye ug giingnan niya ang iyang bana, May tawo sa Dios nga miduol kanako ug makahadlok ang iyang panagway sama sa anghel sa Dios. Wala ako mangutana kon diin siya gikan ug wala usab siya motug-an kanako sa iyang ngalan.
7: Apan gisultihan ako niya nga magmabdos ako ug manganak ug batang lalaki. Giingnan ako niya nga dili moinom ug bisan unsang bino o ilimnong makahubog ug dili mokaon ug bisan unsang kalan-ong ginadili tungod kay ang bata ihalad ngadto sa Dios ingon nga Nasareo sa tibuok niyang kinabuhi.
8: Unya nag-ampo si Manoa sa Ginoo , Pabalika intawon, O Ginoo , ang tawo sa Dios nga gipadala mo kanamo aron sultihan kami unsay buhaton namo sa bata inigkatawo niya.
9: Gitubag sa Dios ang gihangyo ni Manoa ug ang iyang anghel mipakita pag-usab ngadto sa babaye samtang naglingkod kini sa uma. Niining higayona si Manoa nga iyang bana wala mahiuban kaniya.
10: Busa midagan dayon siya ug giingnan niya ang iyang bana, Tan-awa! Ang tawo nga mipakita kanako sa miaging adlaw ania na usab.
11: Mitindog si Manoa ug misunod sa iyang asawa. Giadto niya ang tawo ug gipangutana, Ikaw ba kadtong nakigsulti sa akong asawa?
: Ang tawo mitubag, Oo, ako.
12: Unya miingon si Manoa, Inigkatuman na sa imong giingon, unsa may mahitabo sa kinabuhi sa bata? Unsa may angay niyang buhaton?
13: Ang anghel sa Ginoo mitubag kang Manoa, Ipatuman gayod sa imong asawa ang tanan nga akong giingon kaniya.
14: Kinahanglan nga dili siya mokaon ug bisan unsa nga gikan sa ubas, dili moinom ug bisan unsang bino o ilimnong makahubog o mokaon ug bisan unsang gidili nga pagkaon. Ipatuman gayod kaniya ang tanan nga giingon ko kaniya.
1516: Wala masayod si Manoa nga ang nakigsulti kaniya anghel diay sa Ginoo busa miingon siya, Ayaw unag lakaw. Magluto kamig nating kanding alang kanimo.
: Apan giingnan siya sa anghel, Bisag hawiran mo ako, dili ako mokaon sa imong andamon nga pagkaon. Apan kon mag-andam ka gayod, sunoga hinuon kini ingon nga halad alang sa Ginoo .
17: Si Manoa miingon sa anghel, Tug-ani kami sa imong ngalan aron pasidunggan ka namo inigkatuman na sa imong giingon.
18: Ang anghel miingon kaniya, Nganong buot kang masayod sa akong ngalan? Usa kini ka ngalan nga kahibulongan.
19: Busa nagkuha si Manoa ug nating kanding ug pagkaon ug gihalad niya kini didto sa halaran nga bato nga alang sa Ginoo nga naghimog mga milagro.
20: Samtang nagdilaab ang kalayo gikan sa halaran, nakita ni Manoa ug sa iyang asawa ang anghel sa Ginoo nga mikayab sa langit uban sa kalayo. Unya nanghapa sila sa yuta.
21: Ug wala na gayod makita pag-usab ni Manoa ug sa iyang asawa ang anghel. Nasayran ni Manoa nga kadto anghel sa Ginoo .
22: Si Manoa miingon sa iyang asawa, Mangamatay kita tungod kay nakakita kita sa Dios!
23: Apan mitubag ang iyang asawa, Kon buot pa kitang patyon sa Ginoo , wala unta niya dawata ang atong mga halad ug wala unta niya ipadayag kanato kining mga butanga.
24: Ang babaye nanganak ug batang lalaki ug ginganlan niya kinig Samson. Ang bata midako ug gipanalanginan sa Ginoo .
25: Ug ang espiritu sa Ginoo misugod paggahom kaniya samtang didto siya sa Kampo sa Dan tungatunga sa Zora ug Estaol.