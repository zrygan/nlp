1: Ang Ginoo miingon,
: Patingoga ang trumpeta
: kay ang mga kaaway sama sa agilang manunukob nga nagsakdapsakdap sa akong katawhan.
: Gilapas sa akong katawhan ang akong kasabotan,
: ug ilang gisalikway ang akong balaod.
2: Miangkon ang Israel nga ako ilang Dios ug sila akong katawhan,
: ug nakaila sila kanako.
3: Apan gisalikway sa katawhan sa Israel ang maayo,
: busa gukdon sila sa ilang mga kaaway.
4: Nagbuotbuot silag pili ug hari sa walay pagpananghid kanako,
: ug nagpili silag mga kadagkoan apan wala gani sila magpakisayod kanako.
: Ang ilang plata ug bulawan gihimo nilang mga diosdios
: alang sa ilang kaugalingong kalaglagan.
5: O Samaria, gikaligutgotan ko ang bulawang baka nga imong gisimba.
: Ang akong kasuko misilaob batok kanimo.
: Kanus-a pa ba magputli ang katawhan?
6: Taga-Israel ra ang nagbuhat niining bulawang baka;
: ug kini dili mao ang Dios.
: Madugmok gayod ang bulawan nga baka sa Samaria.
7: Kay nagpugas silag hangin, bagyo ang ilang anihon;
: wala mamunga ang ilang gipugas busa wala silay makaon;
: kon mamunga man ugaling,
: mga langyaw ang mokaon niini.
8: Gitukob ang Israel,
: ug mitipon na sila sa mga nasod nga daw galamiton nga wala nay kapuslanan.
9: Miadto sila sa Asiria,
: daw asnong ihalas nga nagsaagsaag ug nag-inusara.
: Ang Efraim may mga hinigugma nga ilang gibayrag salapi.
10: Bisan pag nanuhol silag mga kaabin taliwala sa kanasoran,
: tigumon ko gihapon sila aron silotan,
: ug sa dili madugay mag-antos sila ilalom sa hari ug mga kadagkoan sa Asiria.
11: Sa nagkadaghan ang halaran sa Efraim,
: misamot usab ang pagpakasala sa katawhan.
12: Bisan pag linibo ka balaod ang akong sulaton alang kanila,
: dili gihapon sila magpakabana niini.
13: Naghalad sila ug mga mananap ug makakaon sila niini,
: apan ako, ang Ginoo , wala mahimuot niini.
: Busa karon hinumdoman ko ang ilang mga kalapasan,
: ug silotan ko sila tungod niini, unya ibalik ko sila sa Ehipto.
14: Ang katawhan sa Israel nanghimog daghang palasyo,
: apan nalimot sa ilang Magbubuhat.
: Ang Juda usab naghimog daghang kinutaang siyudad,
: apan sunogon ko kining mga siyudara
: ug maut-ot ang iyang mga kota.