1: Miingon si Samuel kang Saul, Gisugo ako sa Ginoo sa pagdihog kanimo ingon nga hari sa iyang katawhan, ang mga Israelita, busa pamatia ang mga pulong sa Ginoo
2: Silotan ko ang mga Amalekanhon tungod sa ilang pagpakigbatok sa mga Israelita sa dihang migawas sila sa Ehipto.
3: Busa atakiha ang mga Amalekanhon ug pamatya silang tanan: lalaki, babaye, gagmay o masuso lakip ang ilang mga baka, karnero, kamelyo ug asno.
4: Busa gipatawag ni Saul ang katawhan ug giihap niya sila didto sa Telem. May 200,000 ka sundalo gikan sa Israel ug 10,000 ka sundalo gikan sa Juda.
5: Unya si Saul ug ang iyang mga sakop miadto sa siyudad sa Amalek ug nag-atang sila didto sa walog.
6: Ug giingnan ni Saul ang mga Kenihanon, Biyai ninyo ang mga Amalekanhon kay kon dili, pamatyon ko kamo uban kanila. Gitabangan ninyo ang mga Israelita sa ilang paggula gikan sa Ehipto busa dili kamo namo iapil pagpatay. Busa mibiya ang mga Kenihanon.
7: Gibuntog ni Saul ang mga Amalekanhon gikan sa Habila hangtod sa Shur nga silangan sa Ehipto.
8: Gipamatay niya ang tanang tawo
9: gawas kang Agag, ang hari sa mga Amalekanhon, ingon man ang tambok nga mga karnero ug mga baka. Gihipos usab nila ang tanang maayong butang. Ang gilaglag nila mao lamang kadtong walay hinungdan.
10: Unya giingnan sa Ginoo si Samuel,
11: Nagbasol ako nga gihimo kong hari si Saul kay mibiya man siya kanako ug wala niya tumana ang akong mga sugo. Nasuko si Samuel ug nag-ampo siya sa Ginoo sa tibuok gabii.
12: Sa pagkabuntag, misayo pagmata si Samuel aron pagpakigsulti kang Saul apan gibalitaan si Samuel nga miadto si Saul sa Carmel ug didto naghimog monumento alang sa iyang kaugalingon ug unya milahos siya sa Gilgal.
13: Si Samuel miadto kang Saul ug giingnan siya ni Saul, Panalanginan ka unta sa Ginoo kay gituman ko na ang iyang mga sugo.
14: Apan si Samuel nangutana, Nganong aduna may mga karnero ug mga baka nga nagtingog?
15: Si Saul mitubag, Nailog kini sa akong mga sakop gikan sa mga Amalekanhon kay wala man nila laglaga ang labing maayo sa mga karnero ug mga baka aron ihalad nila sa Ginoo nga imong Dios apan ang uban among gihurot ug pamatay.
16: Unya si Samuel miingon kang Saul, Igo na! Sultihan ko ikaw sa giingon kanako sa Ginoo kagabii.
: Ug miingon si Saul, Sigi, sultihi ako.
17: Ug miingon si Samuel, Bisag miila ka sa imong kaiwit, gipili ka sa Ginoo ingon nga hari sa mga banay sa Israel.
18: Gisugo ka sa Ginoo pagpatay sa mga makasasala nga Amalekanhon.
19: Apan nganong wala mo man tumana ang sugo sa Ginoo ? Nganong nagpahimulos ka man hinuon sa mga butang nga gipamiyaan sa mga kaaway ug sa ingon gibuhat mo ang daotan sa atubangan sa Ginoo ?
20: Mitubag si Saul kang Samuel, Gituman ko ang sugo sa Ginoo ug nabihag ko si Agag, ang hari sa mga Amalekanhon, ug gipamatay ko ang mga Amalekanhon.
21: Apan ang akong mga sakop nanguha sa mga butang sa kaaway aron ihalad sa Ginoo nga imong Dios dinhi sa Gilgal. Gikuha nila ang mga karnero, mga baka ug ang labing maayong mga butang nga angay unta nga laglagon.
22: Si Samuel miingon,
: Mas kahimut-an ba sa Ginoo ang mga gasa ug ang mga halad nga mananap nga sunogon
: kay sa pagtuman sa iyang kabubut-on?
: Timan-i nga ang pagsugot mas maayo pa kay sa halad nga mananap nga sunogon;
: ug ang pagtuman sa pulong sa Ginoo kay sa tambok sa karnero.
: Ang pagkamasupilon
23: sama ra sa sala sa pagkonsultag espiritu.
: Ug ang pagkagahig ulo
: sama sa sala sa pagsimbag diosdios.
: Kay gisalikway mo man ang kabubut-on sa Ginoo ,
: gihukasan ka niya sa imong pagkahari.
24: Unya miingon si Saul kang Samuel, Nakasala ako kay gilapas ko man ang sugo sa Ginoo , ingon man ang imong mga pulong kay nahadlok man ako sa mga tawo ug gitahod ko ang ilang tingog.
25: Busa karon hangyoon ko ikaw nga imo akong pasayloon ug mopauli uban kanako aron simbahon ko ang Ginoo .
26: Giingnan ni Samuel si Saul, Dili ako mokuyog kanimo kay imo mang gisalikway ang pulong sa Ginoo ug gisalikway ka na sa Ginoo ingon nga hari sa Israel.
27: Sa dihang molakaw na unta si Samuel, gigunitan ni Saul ang sidsid sa iyang bisti ug nagisi kini.
28: Si Samuel miingon kaniya, Gilangkat na gikan kanimo ang gingharian sa Israel ug gihatag niya kini sa laing tawo nga mas maayo kay kanimo.
29: Ang Dios sa Israel dili mamakak o mag-usab sa iyang hunahuna kay dili man siya tawo.
30: Unya si Saul miingon, Nakasala ako apan bisan pa niana, pasidunggi ako atubangan sa mga kadagkoan sa akong katawhan ug atubangan sa Israel ug kuyog kanako pagpauli aron ako makasimba sa Ginoo nga imong Dios.
31: Busa si Samuel mipauli kuyog kang Saul ug si Saul misimba sa Ginoo .
32: Unya si Samuel miingon, Dad-a ninyo nganhi kanako si Agag, ang hari sa mga Amalekanhon. Malipayong miduol kaniya si Agag ug miingon, Nagtuo ako nga dili na nila ako patyon.
33: Apan si Samuel mitubag, Ingon nga daghang inahan ang nawad-ag mga anak pinaagi sa imong espada, ang imong inahan usab kawad-ag anak. Unya gitagodtagod ni Samuel si Agag atubangan sa halaran didto sa Gilgal.
34: Human niini miadto si Samuel sa Rama. Si Saul mipauli sa iyang balay didto sa Gibeon.
35: Wala gayod makigkita pag-usab si Samuel kang Saul hangtod nga siya namatay. Apan gikasubo ni Samuel ang nahitabo kang Saul. Ang Ginoo nagbasol nga gihimo niyang hari si Saul sa Israel.