1: Giingnan ako sa Ginoo ,
2: Lakaw ngadto sa balay sa tighimog kulon ug didto ihatag ko kanimo ang akong isulti.
3: Busa miadto ako ug didto nakita ko ang tighimog kulon nga nagtrabaho.
4: Kon makita gani niya nga ang usa ka kulon dili maayong pagkabuhat, iya kining usbon pagmasa ug hulmahon ug lain.
5: Unya giingnan ako sa Ginoo ,
6: Dili ba mahimo ko kaninyo, katawhan sa Israel, ang gihimo sa tighimog kulon? Kamo ania sa akong kamot sama sa minasang yuta diha sa kamot sa tighimog kulon. Ako, ang Ginoo , maoy nag-ingon niini.
7: Kon moingon ako nga akong ibton, gub-on o laglagon ang usa ka nasod o gingharian
8: ug unya ang maong nasod maghinulsol sa iyang pagkadaotan, dili ko ipadayon ang gihunahuna kong buhaton.
9: Apan sa laing bahin, kon moingon ako nga tukoron ko ang usa ka nasod o gingharian
10: ug unya kanang nasora magpakasala, dili ko ipadayon ang maayo nga giingon ko nga akong buhaton.
11: Busa ingna ang katawhan sa Juda ug ang mga lumolupyo sa Jerusalem nga ako, ang Ginoo , naglaraw batok kanila ug andam na sa pagsilot kanila. Pahunonga sila sa ilang pagpakasala ug pahinulsola sila.
12: Sila motubag kanimo, Dili! Nganong mohunong man kami? Walay makapugong kanamo sa pagbuhat ug daotan sumala sa among gusto.
13: Busa ako, ang Ginoo , nag-ingon
: Pangutan-a ang tanang kanasoran.
: May nahitabo bang sama niini sukad-masukad?
: Ngil-ad kaayo ang gibuhat sa Israel!
14: Kawad-an bag yelo ang tumoy sa kabukiran sa Lebanon?
: Kahubsan ba ang mga sapa niini?
15: Apan ang akong katawhan nahikalimot kanako!
: Nagsunog silag mga insenso ngadto sa mga diosdios.
: Nahisukamod sila
: ug wala na sila mosubay sa naandan nga dalan.
: Lain nang mga agianan ang ilang gisubay.
16: Gihimo nilang kalisangan ug talamayon kining nasora hangtod sa kahangtoran.
: Ang tanang moagi niini malisang sa ilang makita ug magpanglingo.
17: Patibulaagon ko ang akong katawhan atubangan sa ilang mga kaaway
: sama sa abog nga gipadpad sa timog.
: Talikdan ko sila
: ug dili ko sila tabangan kon moabot kanila ang mga katalagman.
18: Unya miingon ang katawhan, Sigi! Hiposon ta si Jeremias! Kabsan ba gud kitag mga pari nga makatudlo kanato o mga tawong maalamon nga makatambag kanato o mga propeta nga mosangyaw sa gisulti sa Dios? Dili! Pasakaan ta siyag sumbong ug dili na kita mamati sa iyang isulti.
19: Busa nag-ampo ako, O Ginoo , pamatia intawon kining isulti ko kanimo ingon man ang gipanulti sa akong mga kaaway batok kanako.
20: Daotan ba diay ang balos sa kaayo? Apan naghimo silag lit-ag alang kanako. Hinumdomi nga midangop ako kanimo aron paghangyo kanimo nga hunongon mo unta ang imong kasuko kanila.
21: Apan karon, O Ginoo , pamatya ang ilang mga anak pinaagi sa gutom ug sa gubat. Mawad-an untag bana ug mga anak ang mga asawa. Mangamatay unta sa sakit ang mga lalaking hamtong ug mangamatay unta sa gubat ang mga batan-on!
22: Ipaguba sa mga tawong daotan ang ilang kabalayan sa kalit lamang ug pasinggita sila sa kalisang! Naggahong sila alang kanako ug nagtaod silag mga lit-ag aron pagbitik kanako.
23: Apan masayod ka, O Ginoo , sa tanan nilang laraw sa pagpatay kanako. Ayaw sila pasayloa sa ilang daotang mga buhat ug sa ilang mga sala. Pahiagoma sila sa kaparotan ug ipahamtang kanila ang imong kapungot.